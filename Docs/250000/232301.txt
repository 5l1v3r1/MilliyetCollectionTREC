<DOC>
<DOCNO> 232301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko13.html </URL>
<DATE> 2004/04/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Akbank, Hollanda'da ikinci şubesini açtı... 
</HEADLINE>
<TEXT>

     Hollanda'da 2001 yılından bu yana faaliyetlerini sürdüren Akbank İnternational, Rotterdam'dan sonra ikinci şubesini başkent Amsterdam'da açtı. 
     Şubenin bankacılık faaliyetlerine başlaması dolayısıyla dün akşam düzenlenen açılış töreninde konuşan Akbank İnternational Müdürü Banu Özcan, ana banka Akbank'ın Türkiye'de 610 şubesi, 10 bin 500 çalışanı, 21 milyar dolar aktif büyüklüğü ve 3,8 milyar dolar öz sermayesi ile ülkenin en büyük özel bankacılık kuruluşu olduğunu anımsattı ve faaliyetlerini Hollanda'da da giderek yaygınlaştırdığını bildirdi. 
     Banu Özcan, Hollanda'da genişleyen bankacılık faaliyetleriyle, Türkiye ve Avrupanın ticari finansmanına aracılık ederek bir köprü hizmeti verdiklerini vurguladı. Özcan, Amsterdam'da açılan yeni şubeyle, ilk etapta Türkiye'ye para havalesi ile piyasa koşularına uygun vadeli ve vadesiz tasarruf hesapları açılacağını, ilerdeki dönemlerde ise daha bireysel bankacılık hizmetleri sunmayı hedeflediklerini kaydetti. 
     Açılış törenine katılan Türkiye'nin Lahey Büyükelçisi Tacan İldem de, Akbank International'ın Amsterdam'da şube açmasından büyük memnuniyet duyduğunu belirtti ve böyle bir şubenin açılmasının, Türk finansman sektörünün ne kadar ileri noktalara gidebildiğinin önemli bir göstergesi olduğunu söyledi. 
     Tacan İldem, açılışı önemli kılan ikinci bir noktanın da, Türk sanayisi ve finans sektörüne öncülük eden kişiler arasında saygın bir yeri olan Sakıp Sabancı'nın mirasının, en iyi şekilde yürüyeceğine ve gelişeceğine ilişkin işaret oluşturması olduğunu anlattı. 
     Kentin, 'Bilderdijk' caddesinde satın alınan üç katlı binada faaliyete geçen Akbank International Amsterdam Şubesi'nin açılış törenine, İldem'in yanı sıra Akbank Yönetim Kurulu üyelerinden Eyüp Engin, Akbank İnternatonal'ın Hollandalı Müdürü Rolf Sutter, öteki bazı Türk ve Hollandalı bankacılar ile vatandaşlar katıldı. 
     
</TEXT>
</DOC>
