<DOC>
<DOCNO> 209531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/guncel/gun01.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilot atlayamamış 
</HEADLINE>
<TEXT>

   Balıkesir'den havalandıktan kısa süre sonra düşen F-16C'nin enkazı, dün sabah Karlıtepe'de bulundu. Uçaktan atladığı sanılan pilotun cesedi de enkazdaydı... 
      DOĞAN HABER AJANSI 
   
   Balıkesir 9. Ana Jet Üssü'nden geçen cuma günü eğitim uçuşu için havalanan F - 16C'nin bulunması için süren arama kurtarma çalışmaları dün enkazın bulunmasıyla sona erdi. Kazadan üç gün sonra enkazın bulunmasıyla birlikte, pilot üsteğmen Mehmet Karakuzulu'nun da paraşütle uçaktan atlayamadığı ve şehit olduğu ortaya çıktı. 
   Teknik arıza nedeniyle düştüğü açıklanan uçağın yerini tespit etmek için gece geç saatlerde bile yoğun şekilde devam eden arama çalışmaları, dün sabah noktalandı. 
   
   Helikopterle buldular 
   Çalışmalara katılan helikopterlerden biri dün 10.30 sıralarında uçağın enkazını Domaniç'e bağlı 15 haneli Sakızlı Köyü'ne altı kilometre uzaklıktaki Karlıtepe mevkiinde buldu. Yere çakıldığında infilak eden uçağın bazı parçalarının 700 metre uzağa savrulduğu saptandı. Bölgeye gönderilen takviye ekipler sık ağaçlarla kaplı sarp arazideki enkaz bölgesine ulaşamayınca, helikopterle indirme yapldı. Enkaza ulaşan görevliler önce Karakuzulu'nun 27 kopan ayağını enkaz yakınında buldu. Ardından Karakuzulu'nun cesedi, sıkıştığı enkaz içinden çıkarılarak helikoptere götürüldü. Enkazın bulunduğu bölgeye gazeteciler yaklaştırılmazken, kazayla ilgili teknik inceleme başlatıldı. 
   Bu arada pilot Mehmet Karakuzulu'nun, paraşütle atlayıp kurtulmuş olabileceği ihtimali üzerine umutlu bir bekleyişe giren Gaziantep'teki ailesi, acı haberi televizyondan aldı. Oğullarını kaybettiklerini öğrenince yıkılan baba İbrahim Karakuzulu ile anne Makbule Karakuluzu'yu öğleden sonra ziyaret eden üç subay, aileyle kısa bir görüşme yaptıktan sonra evden ayrıldı. 
   
   Cenaze töreni bugün 
   Cenazesi bugün askeri bir uçakla Gaziantep'e getirilecek olan Karakuzulu, Ulu Camii'nde öğleyin kılınacak cenaze namazından sonra Asri Mezarlık'ta toprağa verilecek. 
   
   
</TEXT>
</DOC>
