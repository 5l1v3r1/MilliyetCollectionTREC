<DOC>
<DOCNO> 208740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/yazar/bila.html </URL>
<DATE> 2004/01/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Irak ve Kıbrıs 
</HEADLINE>
<TEXT>

   
   Başbakan Erdoğan'ın, BM Genel Sekreteri Annan ve ABD Başkanı Bush'la yapacağı görüşmeler öncesinde, Ankara iki önemli konuda politikasını giderek netleştiriyor Irak ve Kıbrıs... 
   Kıbrıs konusunda gerçekleşen Çankaya zirvesinin ardından, dün, Genelkurmay Başkanlığı'ndaki Başbakan Erdoğan'a verilen brifing ve önümüzdeki hafta toplanacak olan MGK, bu sürecin zincirleri. Her aşama geride kaldıkça Ankara'nın alacağı tutum biraz daha netleşiyor. 
   Irak konusunda Ankara, Suriye ve İran'la yaptığı temaslardan sonra Irak'taki gruplarla ilişkilerini de geliştirmeye yöneldi. Kuzey Irak'ta, Barzani ve Talabani'nin ortaklaşa oluşturdukları ve Irak Geçici Yönetimi ile ABD'yi etkilemeye çalıştıkları gelişmeler karşısında, Ankara, Şii ve Sünni Arapların liderleriyle temas kurarak, önlem almaya çalışıyor. 
   Kuzey Irak'ta etnik esaslı bir federasyon kurulması ve giderek Irak'ın parçalanması olasılığına karşı hem komşu ülkelerle, hem de Irak'taki gruplarla birlikte karşı tavır almaya hazırlanıyor. Iraklı Şii lider El Hekim'in Ankara temaslarını bu bağlamda değerlendirmek gerekiyor. 
   Başbakan Erdoğan'ın, El Hekim'le görüşmesinde, "Irak parçalanırsa komşu ülkeler müdahil olur" dediğine ilişkin haberler, Ankara'nın alacağı tutumu göstermesi açısından önem taşıyor. Başbakan Erdoğan'ın İran ve Suriye'nin bu görüşü paylaştığını söylediğine ilişkin haberler de yansıdı. Kuşkusuz, Erdoğan'ın El Hekim'e verdiği mesajlar aynı zamanda ABD'ye de yönelik olarak değerlendirmeli. Ankara, El Hekim'le kurduğu teması, Sünni Araplarla da geliştirebilir... 
   Kıbrıs konusunda da Başbakan Erdoğan'ın BM Genel Sekreteri Annan ve ABD Başkanı Bush'la yapacağı görüşmelerde, Rum tarafına da baskı yapılmasını isteyeceğini söyleyebiliriz. Erdoğan, bu temaslarda ayrıca ön müzakere niteliğinde, Türk tarafının olmazsa olmazları konusunda nabız yoklayıp, teyit almaya da çalışacak. Erdoğan'ın bu girişimi Annan planının görüşülebilir bir zemine dönüşmesini kolaylaştırmayı amaçlıyor. İki kesimlilik, iki halk ve Türkiye'nin garantörlüğü gibi temel konularda önerilecek değişiklikleri Annan'ın görüşülebilir bulması için Başbakan Erdoğan baskı yapacak. Yine Başkan Bush'un da bu yönde ağırlık koymasını isteyecek. 
   Başbakan Erdoğan'ın bu girişimleri konusunda Ankara'da ve KKTC'de de görüşbirliği oluşturulmuş durumda. KKTC Cumhurbaşkanı Denktaş da, masaya oturulmadan önce, Türk tarafının bu üç önemli konudaki yaklaşımının ön müzakereler yoluyla BM ve Rum tarafınca teyit edilmesini istiyor. 
   Irak ve Kıbrıs'taki gelişmeler Türkiye'nin geleceğini de etkileyecek önemde olduğu için Ankara, adım adım bir devlet politikası oluşturuyor. 
   İncirlik dahil ABD'ye gösterilen kolaylıkların, Ankara'nın Irak ve Kıbrıs'taki politikalarına destek sağlamaya yönelik olduğu vurgulanıyor. 
   Bu desteğin sağlanıp sağlanamayacağı Başbakan Erdoğan'ın Annan ve Bush'la yapacağı görüşmelerde netlik kazanacak. 
   
      
   
</TEXT>
</DOC>
