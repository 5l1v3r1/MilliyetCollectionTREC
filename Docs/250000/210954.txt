<DOC>
<DOCNO> 210954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/siyaset/siy05.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tolon Suçlamadım 
</HEADLINE>
<TEXT>

   Genelkurmay Başkanlığı, Tolon'un Kıbrıs'ta çözüm isteyenleri suçlamadığını açıkladı. Tolon ise "Sözlerimin arkasındayım" dedi 
      ANKARA Milliyet 

   
   Genelkurmay Başkanlığı, Ege Ordu Komutanı Orgeneral Hurşit Tolon'un tartışma yaratan "Ver - kurtulcular haindir" sözlerinin, "Kıbrıs'ta adil ve kalıcı bir çözüm isteyenleri itham etmediğini" bildirdi. 
   Genelkurmay açıklamasında, Tolon'un basındaki sözlerinin, konuşmanın tamamını içermediği vurgulanarak, özetle şöyle denildi "Bir ordu komutanının, söz konusu sohbet toplantısındaki ifadelerinin, Kıbrıs'ta adil ve kalıcı bir çözüm isteyenleri itham ettiği şekilde yorumlanması doğru değildir. Tolon'un sözlerinin bütününü dikkate almadan demokrasiye saygısızlık olarak nitelendirilmesinin ifadeyi kullanan kişinin görevi ve kişiliğiyle bağdaşmayan haksız bir davranış olduğu kıymetlendirilmektedir. TSK'nın tüm bireyleri demokrasiye yürekten bağlıdır." 
   NTV'ye konuşan Tolon da sözlerinin arkasında durduğunu belirterek şunları söyledi "Okuduğunu anlamayanlarla, anlayıp da maksatlı olarak eksik ve de çarpıtarak yansıtan ve kullananlara sözüm yok. Onları kamu vicdanı zaten değerlendiriyor. Kıbrıs'ta çözüm isteyenleri itham ettiğim iddiası düpedüz büyük bir yalandır. Merak edenler araştırır. Asla 'yanlış anlaşıldım' demedim. Şimdi de demiyorum." 
   
   
   
   
</TEXT>
</DOC>
