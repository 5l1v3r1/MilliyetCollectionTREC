<DOC>
<DOCNO> 227349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur21.html </URL>
<DATE> 2004/03/31/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
5 milyon lira gasp etti, 16 yıl hapis cezasına çarptırıldı 
</HEADLINE>
<TEXT>

     Eskişehir'de bir apartmanın girişinde 16 yaşındaki gencin 5 milyon lirasını zorla gasp ettiği iddiasıyla yargılanan tutuklu sanık, 16 yıl hapis cezasına çarptırıldı. 
     Ağır Ceza Mahkemesi'nde görülen davanın duruşmasında, tutuklu sanık Hüseyin Ö. ile müşteki Ş.V. hazır bulundu. 
     Mahkeme heyeti, savcının iddianameyi okumasının ardından, tutuklu sanık Hüseyin Ö'den savunma yapmasını istedi. Hüseyin Ö, savunmasında, hakkındaki iddiaların doğru olmadığını belirterek, borç istediği Ş.V'nin üzerinde bulunan 5 milyon lirayı kendi rızasıyla verdiğini öne sürdü. 
     Davacı Ş.V. ise apartmanın girişinde kendisini darp eden Hüseyin Ö'nün, cebinde bulunan 5 milyon lirayı zorla aldığını söyledi. 
     Mahkeme heyeti, tutuklu sanık Hüseyin Ö'yü, ''gasp'' suçundan 16 yıl hapis cezasına çarptırdı. 
     
</TEXT>
</DOC>
