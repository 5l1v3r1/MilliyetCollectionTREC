<DOC>
<DOCNO> 211575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/guncel/agun.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Rum Kesimi'ni ikna edin... 
</HEADLINE>
<TEXT>
   Türkiye aleyhtarı patrikten destek istedi 
   ABD'de Türkiye aleyhinde faaliyet gösteren Rum lobisinin dini otoritesi Patrik Demetrios'la görüşen Erdoğan, "Kıbrıs'ı çözmemize yardım edin" dedi. Demetrios da Heybeliada Ruhban Okulu'nun açılmasını ve okuldaki tarihi bir ikonun ABD'de sergilenmesi için izin verilmesini istedi 
      UTKU ÇAKIRÖZER SEMA EMİROĞLU 
   
   Başbakan Recep Tayyip Erdoğan, New York'taki Türkevi'nde Rum lobisinin en üst düzey dini otoritesi olan Ortodoks Kilisesi Patriği Demetrios ve lobinin önde gelen üç işadamıyla görüştü. Erdoğan, yıllardır ABD'de Türkiye aleyhinde faaliyet gösteren Rum lobisine, Kıbrıs konusunda çözüm için Güney Kıbrıs Rum Kesimi'ne telkinde bulunma çağrısı yaptı. 
   Demetrios'a "Kıbrıs sorunun çözülmesi için yardımcı olun" diyen Erdoğan, özellikle Rum Kesimi'ndeki Ortodoks Kilisesi nezdinde devreye girmelerini istedi. Kilisenin, Türk tarafının adımlarını baltaladığını anlatan Erdoğan, "Hatta bazen tahrik edici davranıyorlar" dedi. 
   
   İkon tamam, okul sonra 
   ABD'deki Rumlar olarak Kıbrıs konusunda çözüm yolundaki adımları desteklediklerini söyleyen Demetrios da Erdoğan'dan, Heybeliada Ruhban Okulu'nun açılması ve New York Metropolitan Müzesi'nde martta gerçekleşecek bir sergide okuldaki tarihi bir ikonun sergilenmesine izin verilmesini istedi. İkon konusuna olumlu yaklaşan Erdoğan, Ruhban Okulu sorununun Yunanistan'ın, Batı Trakya'da mütekabiliyet esasına göre atacağı adımlara paralel olarak çözülebileceği inancında olduğunu söyledi. 
   ABD'deki Türk derneklerinin temsilcileriyle de görüşen Erdoğan, "Ekonomideki gelişmelerle Türkiye'ye güven oluştu. Şimdi bu sıçramayı daha iyi noktaya taşımak için siz elçilik yapmalısınız. Amerikan toplumundan destek alın, siyasi hareketlerin içinde bulunun" diye konuştu. 
   
   Müdafaacı siyaset yok 
   Erdoğan, görüşmenin ardından Ermeni ve Rum lobilerinin Türkiye aleyhtarı kampanyalarına karşı ne yapılabileceğine ilişkin bir soruya da, "Bu tür konularda müdafaacı siyaset düşünmüyoruz. Proaktif taarruz siyaseti izliyoruz. Soykırımmış, şuymuş, buymuş, hepsini kitaplardan çıkarmak istiyoruz. Ermeniler yapsın, biz yapmayalım" yanıtını verdi. 
   Erdoğan, önceki gece Ortadoğu'yla ilgili sürpriz bir açıklama da yaptı. Daha önce Ortadoğu'da İsrail - Suriye - Filistin üçgeninde Türkiye'nin arabuluculuk yapabileceğini sık sık vurgulayan Erdoğan, "Biz hazırız. Bunun için en yakın zamanda Dışişleri Bakanımız bu diplomasiyi başlatacak" şeklinde konuştu. 
   
   ABD'deki her güne 196 dolar...    ANKARA Milliyet 
   Başbakan Recep Tayyip Erdoğan'a, ABD'de resmi temaslarda bulunacağı her gün için 196 dolar yaklaşık 250 milyon lira gündelik ödenecek. Kamu personeline, "sürekli", "geçici görev" ya da "tedavi" amacıyla yabancı ülkelerle KKTC'ye yapacakları yolculuklar ve yurtdışında kalışlarında 2004'te ödenecek gündelikler belirlendi. Resmi Gazete'de dün yayımlanan Bakanlar Kurulu kararına göre, KKTC için TL üzerinden belirlenen gündelikler yüzde 12 artırıldı, diğer ülkelerin tarifesinde değişikliğe gidilmedi. Başbakan Erdoğan da 25 - 31 Ocak arasındaki 7 günlük resmi ziyaret için toplam 1372 dolar yaklaşık 1.8 milyar lira alacak. Resmi temaslardan sonra ABD'de 5 gün daha kalacak olan Başbakan, bu süre için gündelik almayacak. Erdoğan'a 5 Şubat'ta Brüksel'e yapacağı bir günlük gezi için de 170 euro yaklaşık 270 milyon lira gündelik ayrılacak. Bakanlar Kurulu kararına göre, kurumlar gerekli görürse belirlenenden daha az miktarda gündelik verebilecek. 
   
      Katolik kalesinde...    DIŞ HABERLER SERVİSİ 
   Başbakan Recep Tayyip Erdoğan'a fahri hukuk doktoru unvanı veren New York'taki St. John Üniversitesi, "Hıristiyan değerleri temsil eden bir kuruluş" olarak biliniyor. Üniversite armasında bu sadakat, çeşitli başlıklarla net olarak ortaya konuluyor. Üniversitenin bu niteliği göz önüne alındığında, Erdoğan'ın aldığı unvan, kültürler ve dinler arası buluşmanın güzel bir örneği olarak gösteriliyor. 
   
   134 yıllık üniversite 
   Asırlık üniversitenin armasında yer alan dinsel motifler, Hz. İsa'ya, Meryem Ana'ya ve azizlere atıfta bulunuyor. Hıristiyanlığın mukaddes değerleri vurgulanıyor. Örneğin armanın merkezinde yer alan "haç", Hz. İsa'ya atıfta bulunarak Hıristiyanlığın moral değerler silsilesini açığa vuruyor. 
   
   Deniz kabuğunun anlamı... 
   "Kitap", öğrenmenin Hıristiyanlık'ta ne denli kutsal bir insani faaliyet olduğunu vurgularken, "kalp" Meryem Ana çağrışımıyla temiz yürekli olmak gerektiğini, etik değerleri anlatıyor. Armanın başındaki "deniz kabuğu" motifi de üniversitenin yerini piskoposluk bölgesi olarak sembolize ediyor. 
   
   Rötarın nedeni Gülen değil    Önceki gün Osmanlı hanedanının son temsilcisi ve Abdülhamid'in torunu Osman Ertuğrul'la gizli bir görüşme yapan Erdoğan'ın, dün de, ABD'de tedavi gören ve kısa bir süre önce kalp ameliyatı geçiren Nur Cemaati lideri Fethullah Gülen'le görüştüğü öne sürüldü. Erdoğan'ın, New York'tan Washington'a geçişinin iki saat sarkması üzerine heyette, "Gülen'le mi görüştü " sorusu gündeme geldi. Ancak, hem Erdoğan'a yakın kaynaklar hem de Gülen'e yakın isimler bu iddiaları doğrulamadı. 
   
   
</TEXT>
</DOC>
