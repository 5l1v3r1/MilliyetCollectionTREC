<DOC>
<DOCNO> 241442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo01.html </URL>
<DATE> 2004/05/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
UEFA Kupası Valencia'nın oldu 
</HEADLINE>
<TEXT>

     Ve UEFA Kupası Valencia'nın... İspanya'da Real Madrid'i geçerek şampiyonluğa uzanan Valencia, UEFA Kupasını da kazanarak 2004 yılına damgasını vurdu. 
     46. UEFA Kupası'nda şampiyonluğu, finalde Fransa'nın Marsilya takımını 2-0 yenen İspanya'nın Valencia takımı tam 41 yıl sonra 3. kez kazandı. 
     İsveç'in Göteborg kentindeki Ullevi Stadı'nda yapılan ve ünlü İtalyan hakem Pierluigi Collina'nın yönettiği maçta, Valencia'nın gollerini 45. dakikada Vicente penaltıdan ve 58. dakikada Mista attı. 
     Marsilya'da kaleci Barthez, 45. dakikada Mista'yı ceza sahası içinde düşürünce kırmızı kartla oyun dışında kaldı. 
     UEFA Kupasında 4. final oynayan Valencia, 1962 ve 1963 yıllarında kupayı kazanmış, 1964'te de finalde kaybetmişti. Valencia, bu yıl finale gelinceye kadar Beşiktaş ve Gençlerbirliği'ni de elemişti. 
     Daha önce 1999'da Parma ile finalde kapışan Marsilya ise rakibine 3-0'la kaybetmişti. 
     
     Carboni tarihe geçti 

     Valencia'nın İtalyan savunma oyuncusu Carboni, 39 yaşında UEFA Kupası’nı kazanan en yaşlı futbolcu ünvanını kazanarak futbol tarihine geçti. 
     İkinci yarı öncesinde çıplak bir taraftarın sahaya girmesi maçın ilginç görüntüleri arasında yer aldı. 
     
</TEXT>
</DOC>
