<DOC>
<DOCNO> 201690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur12.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekulak'ta yeni tazminat davaları... 
</HEADLINE>
<TEXT>

     İçişleri Bakanlığı, telefonları dinlenen vatandaşlara ödenen paraların sorumlularından tahsili istemiyle alacak davaları açmaya devam ediyor. 
     İçişleri Bakanlığı adına, hazine avukatları tarafından, eski Ankara Emniyet Müdürü Cevdet Saral, Emniyet Genel Müdürlüğü İstihbarat Daire Başkanı Sabri Uzun, Emniyet Genel Müdürlüğü eski Teknik Şube Müdürü Rüştü Yetkinbal ile eski Ankara Emniyet Müdür Yardımcısı Osman Ak, eski İstihbarat Şube Müdürü Ersan Dalman ve eski İstihbarat Şube Müdür Yardımcısı Zafer Aktaş ile bazı şube müdürleri, komiser, komiser yardımcısı ve polis memurlarından oluşan 38 emniyet görevlisi aleyhine, 3 alacak davası daha açıldı. 
     Ankara 14. Asliye Hukuk Mahkemesi'ne açılan davanın dilekçesinde, telefonu dinlenen Kaya Karacan adlı vatandaşa ödenen 1 milyar 680 milyon 450 bin liranın yasal faiziyle davalılardan tahsili istendi. 
     Hora Dış Ticaret Pazarlama A.Ş'nin telefonunun dinlenmesi nedeniyle aynı mahkemeye açılan davada da, 1 milyar 295 milyon 270 bin liranın tahsili talep edildi. 
     Mehmet Günhan adlı vatandaşın telefonunun dinlenmesi dolayısıyla Ankara 23. Asliye Hukuk Mahkemesi'ne açılan davada da, bu kişiye ödenen 1 milyar 597 milyon 490 bin liranın emniyetçilerden yasal faizi ile tahsili istendi. 
     İçişleri Bakanlığı, daha önce, Ünal Ayürek adlı vatandaşa ödenen 1 milyar 558 milyon 470 bin liranın tahsili istemiyle 12. Asliye Hukuk Mahkemesi'ne dava açmıştı. Davanın ilk duruşması ise 4 Aralık 2003'te yapılmıştı. 
     
</TEXT>
</DOC>
