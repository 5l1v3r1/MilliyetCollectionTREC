<DOC>
<DOCNO> 248984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/soneko20.html </URL>
<DATE> 2004/06/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"İmar Bankası'nın faturası yoksulun 3 yıllık kira yiyecek masfafına eşit" 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, İmar Bankası'nın faturasının 14 milyon yoksulun 3 yıllık kira, giyecek ve yiyecek masrafına eşit olduğunu bildirdi. 
     Bilgin, TMSF ve Dünya Bankası'nın ortaklaşa düzenlediği ''Aktif Satışı ve Varlık Yönetim Şirketleri'' konulu konferansta yaptığı konuşmada İmar Bankası olayına değinerek, bankanın 3 Temmuz 2003'te yönetim ve denetiminin TMSF'e devredildiğini anımsattı. 
     İmar Bankası'nda görülen kayıtdışılığın Çeaş ve Kepez'de de görüldüğünü anlatan Bilgin 25 Haziran 2003'te banka bilançosunda 7 trilyon lira olan mevduatın 4 Temmuz 2003'te daha sonra yapılan tespitler sonucunda 8.5 katrilyon liraya çıktığını kaydetti. 
     İmar Bankası olayında özel bir bilgi işlem sisteminin kurulduğunu gördüklerini anlatan Bilgin, şöyle devam etti 
     ''Bu kısıtlı sayıda çok az insanın bildiği, çok teknik bir bilgi işlem sistemi. Organize bir olayla karşı karşıyayız. Neden 170 personelle birlikte banka yönetimi aynı anda istifa etti. Son 1 yıl içinde devletin tam kontrolü altında, ancak hala kayıtların önemli bölümüne ulaşılamamış durumda. 2003 öncesi kayıtlara ulaşılamadı. Bankanın pasifini biliyoruz ama kayıtların yetersizliği nedeniyle aktifini göremiyoruz. İmar olayında finansın 4. boyutunu gördük, bu da sanal boyutu. Bu olayda hücre usulü çalışma sözkonusu. Çünkü banka içinde genel müdür yardımcıları dahi mevduatın gerçek durumunu bilmiyor. Demek ki üç beş kişinin bilgisi dahilinde yapılan çok organize bir olay. Bankanın zorunlu hesap ve kayıtlarının tutulduğu 20 bin bilgisayar disketi ve çok sayıda belgeye hala ulaşılamadı. 
     İmar bankasının faturası 14 milyon yoksulun 3 yıllık kira, giyecek, yiyecek masrafına eşit.'' 
     
     ''DENETİM ÖNEM KAZANDI'' 

     Tevfik Bilgin, İmar Bankası olayından sonra alınan birçok ders olduğunu dile getirirken, ek denetimin önem kazandığını, özellikle şube denetimleri ve IT denetimlerinin ne kadar önemli olduğunun anlaşıldığını söyledi. 
     Denetim elemanlarının çokluğunun bu tür olaylarda caydırıcı olabildiğini ifade eden Bilgin, ayrıca finansal dedektiflik ile statik değil dinamik denetimin öneminin çok daha fazla anlaşıldığını vurguladı. 
     Bu tür olaylar nedeniyle, kurumlar arası koordinasyonun da çok önemli olduğunu kaydeden Bilgin, ayrıca BDDK'nın saygınlığı, bağımsızlığı ve bunun piyasa tarafıdan bu şekilde algılanmasının da önemine işaret etti. 
     
     ''SAHADA 54 OYUNCUYUZ'' 

     BDDK Başkanı Bilgin, hep bir benzetme yaptıklarını ifade ederek, şöyle devam etti 
     ''Biz BDDK olarak, aslında bir futbol oyununda hakemler rolündeyiz veya futbol oyununu organize eden bir kurum rolündeyiz. Sahada 49 artı 5, 54 tane oyuncumuz var. Biz sahanın çimlerinin iyi, çizgilerinin yerinde ve kalelerin düzenli olması gibi teknik koşulları sağlıyoruz. Ama gerek sahanın içindeki elemanlarımız gerekse tribünlerdeki bizler bunları çok yakından denetliyoruz. Gerekirse sarı kart, istemediğimiz halde de kırmızı kart gösteriyoruz. 
     Ama BDDK, sektörün önünü açmak anlamında önemli adımlar atmakta. Bundan sonra bu adımlar daha da hızlanacak. Ben bu anlamda sektörün de bize destek olacağına inanmaktayım. Biz sektöre büyük bir güven duyuyoruz. Denetimin esasında belki bu söz var İçimizdeki o uyuyan şüphe de her zaman varoluyor varolmak zorunda. Çünkü denetimin mantığında bu yatmaktadır.'' 
     
     "BDDK, YAŞANAN SORUNLARDAN BAZI DERSLER ALDI" 

     Bankacılık Düzenleme ve Denetleme Kurumu BDDK Başkanı Tevfik Bilgin, yeni Bankalar Kanunu taslağına yönelik eleştiriler olmasının normal olduğunu belirterek, ''Ama eleştirilerin özellikle ön yargılı, yanlış bilgiye ya da bilgilendirmeye dayanması hoşnut olmadığımız bir yön'' dedi. 
     Bilgin, ''Aktif Satışı ve Varlık Yönetim Şirketleri'' konulu konferansta yaptığı konuşmada, bankacılık sektöründeki denetimin önemine işaret ederek sektörde artık statik denetimden dinamik denetime doğru bir geçişin sözkonusu olduğunu söyledi. 
     Denetimin geleceğinin erken uyarı sistemi ve ileriye dönük öngörüler olduğuna dikkati çeken Bilgin, şöyle dedi 
     ''Banka denetimi çok farklı ve hassas bir denetim. Çünkü bankalar tüm makroekonomiyi sarsacak hassas yapılardır. Bankalar birer itibar müesseseleridir. Hem banka ve yöneticilerinin bir sorumluluğu var hem de devletin bu bankaların denetlenmesiyle topluma karşı sorumluluğu var.'' Tevfik Bilgin, 2003 sonu itibarıyla Türkiye'deki bankacılığın aktif büyüklüğünün 178.9 milyar dolar olduğunu belirterek, Türkiye'de bankacılığın çok sığ olduğunu, derinleşmediğini ifade etti. 
     BDDK Başkanı Bilgin, rakamların Türkiye'de bankacılık sisteminin daha da büyüyecek bir potansiyeli bulunduğunu gösterdiğini, sektörün önünün açık olduğunu vurguladı. 
     
     ''BAZI DERSLER ALDIK'' 

     Tevfik Bilgin, BDDK'nın göreve başladığı sürece değinerek kurum içinde hem uzaktan hem yerinden denetim şeklinde 2 ayrı denetim olduğunu, bunların birbirleriyle rakip değil eksikliklerini gideren uygulamalar olduğunu kaydetti. 
     Sistemde BDDK'dan sonra bağımsız denetim firmalarının ikinci önemli yapı olduğunu anlatan Bilgin, ayrıca banka teftiş kurulları, banka içi kontrol elemanları ile Maliye Bakanlığı ve Başbakanlık birimlerinin de denetimde rol üstlendiklerini ifade etti. 
     4 yıllık bir geçmişe sahip BDDK'nın, faaliyette olduğu süre içinde yaşanan sorunlar ve gerçekleştirilen işlemlerden dolayı bazı dersler aldığını dile getiren Bilgin ''Bunların en önemlisi, kurumların bağımsızlığı ve bağımsız karar alabilmeleridir'' dedi. 
     Bilgin, BDDK'nın daha fazla şeffaf olması için de bazı hükümler getirileceğini belirtti. 
     Bankalar Kanunu ile ilgili çalışmalara da değinen Bilgin hazırlanan taslağın 4389 sayılı kanunun yasalaştığı tarihten günümüze kadar tüm içtihatları, mahkeme kararları, şikayetleri, yorumları ve eleştirileri kapsadığını kaydederek ''Biz hazırladığımız taslakta eleştiri olmamasının normal olmadığını düşünüyoruz. Tabii ki eleştiri olması en normalidir ama eleştirilerin özellikle ön yargılı yanlış bilgiye ya da bilgilendirmeye dayanması hoşnut olmadığımız bir yön. Ama yapıcı, bizi daha iyi bir konuma getirecek tüm eleştirilere de açığız'' şeklinde konuştu. 
     
</TEXT>
</DOC>
