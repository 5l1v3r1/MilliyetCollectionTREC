<DOC>
<DOCNO> 227222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko33.html </URL>
<DATE> 2004/03/31/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Roche, Gebze'deki yeni üretim yerini Haziran'da açacak... 
</HEADLINE>
<TEXT>

     Dünyanın en büyük ilaç şirketlerinden İsviçre merkezli Roche Grubu, kapsül, tablet ve draje üretimi yapan dünyanın üçüncü büyük solid üretim tesisini Türkiye'de kurdu. 
     Roche'un Gebze'de 85 milyon dolarlık yatırımla AB standartlarında gerçekleştirilen yeni tesisi, Haziran ayında açılacak. 
     Roche Yönetim Kurulu Başkanı Faruk Yöneyman, tesisle ilgili bilgi verirken, Grubun 1995-96 yıllarında 23 olan ana üretim tesisi sayısının, ekonomik olmadığı gerekçesiyle kapatılanlardan sonra dünyada 6 ülkede kaldığını söyledi. Merkezi İsviçre ile Fransa, İtalya, İspanya ve Almanya'yla birlikte 6. ülkenin Türkiye olduğunu belirten Yöneyman, Türkiye'de yatırıma ikna için büyük çaba harcadıklarını, 11 Kasım 1993'de ilk prezantasyonu yaptıklarını, 2000'de yatırımın onaylandığını, 2001'de tesisleri kurmaya başladıklarını, 2003 yılı Ekim ayından bu yana üretimde ambalajlama çalışmalarının devam ettiğini bildirdi. 
     Üretim tesislerini Haziran ayında resmen açacaklarını kaydeden Yöneyman, Başbakan Recep Tayyip Erdoğan'dan tarih beklediklerini söyledi. 
     Yöneyman, Türkiye'de yatırım kararı verilmesinde, ülke potansiyeli ve kaliteli iş gücünün yanı sıra 1999 yılındaki depremin psikolojik etkisinin de bulunduğunu ifade etti. 
     Faruk Yöneyman, ''1999 depreminden dünya çok etkilenmişti. Herkes yardım etmeye çalışıyordu. Türkiye'nin çok çabuk toparlanması da yatırım kararını etkiledi'' dedi. 
     Faruk Yöneyman, halen kullandıkları Levent'teki arazilerini ise satacaklarını duyurdu. Yöneyman, 52 milyon dolar değerindeki araziye, henüz 40 milyon dolardan fazla verenin çıkmadığını bildirdi. 
     
     VERİ KORUMA SORUNU 
     Roche Yönetim Kurulu Başkanı Faruk Yöneyman, açıklamaları sırasında ulusal ve çok uluslu ilaç şirketlerinin arasında sorun olan veri koruma konusunda da görüşlerini açıkladı. 
     Ucuz ilaç uygulamasına dönüldükten sonra patent koruma ve veri koruma olmadığı için pazara çıkarılan ürünün çok kısa sürede taklit edilebildiğini belirten Yöneyman, Türkiye'nin 1995 yılında, 2000'de başlamak üzere veri koruması uygulayacağını taahhüt ettiğini, ancak uygulamaya girmediğini ifade etti. 
     Avrupa Birliği'nin tarihinde ikinci kez aldığı kararla ticari engeller yönetmeliğini 20 Aralık 2003 Türkiye'ye ilettiğini ve yanıt vermesi için 6 aylık süre verdiğini aktaran Yöneyman, bu sürenin 20 Haziran'da biteceğine işaret etti. 
     Faruk Yöneyman, AB bir gelişme görmezse konuyu Dünya Ticaret Örgütü'ne götürebileceğine ve DTÖ'nün de Türkiye'nin ihracatına kota koyabileceğine dikkati çekti. 
     Patent Yasası'nın 1999 yılında Meclis'te kabul edildiğini, ancak Türkiye'nin seçtiği alternatife göre fiilen patent koruması altında ilaçların piyasaya girmesinin 2004 sonu, 2005'ten itibaren olacağını belirten Yöneyman, Türkiye'de henüz patent koruması altındaki ürünlerin parmakla sayılacak kadar az olduğunu bildirdi. 
     
     KOTA TEHLİKESİ 
     Faruk Yöneyman, Başbakan Erdoğan'ın kullandığı ''win win kazan kazan '' çizgisine getirmek için önerilerini de şöyle açıkladı 
     ''Biz çok uluslu kuruluşlar olarak şunu teklif ettik Evet bir patent koruması geldiğinde, şimdiki kadar kopya ürün üretmek kolay olmayacak. Buna karşı biz gönülden lisans verme, başka kuruluşlarla lisans çalışması içine girme, başka bir ifadeyle herhangi bir yeni molekül piyasa girerken bir veya iki ulusal kuruluşa aynı hammaddeyi kullanma hakkı verme gibi ulusal endüstrinin de yaşayabileceği çözümler peşindeyiz. Bu konuda henüz bir tam anlaşma yok ama hükümetimizin de yardımıyla tarafları birararaya getirerek belli bir anlaşmaya gidebileceğimizi tahmin ediyoruz.'' Türkiye'nin şu anda içinde bulunduğu ilaç sektöründeki bölünmenin Amerika'da, Avrupa'da çok konuşulan bir konu olduğunu belirten Yöneyman, şunları söyledi 
     ''Bu bizi çok rahatsız ediyor. Çünkü neticede herhangi bir uygulama olursa, bunun sorumlusu uluslararası ilaç endüstrisi görülecek. 
     Dünya Ticaret Örgütü'ne intikal ederse ve uygulama kararı alırsa, Türkiye'nin ihracatına kota konabilir. Özellikle tekstil ve otomotiv konusunda, tabii ürküyoruz. Neticede Türkiye'nin bu tip imkanlarının azalması her yeri etkileyecektir. Onun için aklıselime davet ediyoruz.'' 
     
     AKLA GELEN ÇARELER... 
     Hükümetin henüz bu konuda karar vermediğini, 18 Mart'ta yapılan toplantıdan da bir karar çıkmadığını ifade eden Yöneyman, açıklamalarını şöyle sürdürdü 
     ''Tabii hükümetin de haklı yönleri var kendine göre. Ulusal endüstrinin zayıflamasını istemiyor, çok makul bir talep. Hiçbir ülkede yabancı endüstri tek başına hakim duruma gelmemeli. Bunun çok kötü örneği Yunanistan'da var. Yunanistan'da zamanında bu tedbirler iyi alınmadığı için şu anda yerli endüstri diye bir şey kalmadı. Yerli endüstri çok uluslu firmalara fason üretiyor, yani kendi ilaçları kalmadı. 
     Çok uluslu ilaç endüstrisinin mevcudiyetinin devam etmesi, ulusal endüstrinin de gücünü kaybetmemesi açısından, Türkiye'de yeni molekül sunacak, yeni patent koruması altındaki mokellüleri Türkiye'de pazara verecek -genellikle birdir- ulusal kuruluşa lisans hakkı vermesi. Beraber üretmek, koruma altındaki aynı hammadededen bir yerli, bir yabancı ilacın piyasada olması hakkını vermek. 
     Bunun ötesinde tabii Türkiye'de çok uluslu kuruluşların çok geniş bir fason üretim potansiyeli var. Bu fason üretim potansiyelini ulusal kuruluşlar lehine kullanmak. Bunlar hep akla gelen çareler. Yani beraber yaşamak.'' Yöneyman, Türkiye'deki kuruluşların Yunanistan ile mukayese edilemeyeceğini kaydederek, Eczacıbaşı ve Abdi İbrahim'in tesislerine dikkat çekti. 
     Faruk Yöneyman, İlaç Endüstrisi İşverenler Sendikası Başkanı Bülent Eczacıbaşı'nın, veri koruma uygulamasının 2007 yılına ertelenmesi önerisi için ise, ''2007 çok geç bir yıl. Kaba tabirle, atı alan Üsküdar'ı geçer 2007'ye kadar'' ifadesini kullandı. 
     
     ''HÜKÜMETİMİZİN KARARINA SAYGILIYIZ'' 
     Yaşanan olaylar nedeniyle İEİS'den ayrılmak zorunda kaldıklarını, şu anda piyasanın yüzde 60'ını temsil eden Araştırmacı İlaç Firmaları Derneği'ni kurduklarını anımsatan Yöneyman, ''İyimserliğimizi muhafaza ediyoruz. Hükümetimizin kararlarına saygılıyız. Ne karar alırlarsa neticede alınan karardan sonra ben şahsen uluslararası ve ulusal ilaç endüstrisinin tekrar birleşeceğine inanıyorum'' dedi. 
     Veri korumayla ilgili uygulamanın hangi tarihte başlayacağı konusunda hükümetin Haziran ayını beklemeden bir an evvel karar vermek durumunda olduğunu belirten Yöneyman, ''Bence Nisan'da verilmeli. Herkes ne olduğunu bilsin. Türkiye'deki gerek çokuluslu gerek ulusal kuruluşlar 2010'u görecek şekilde planlarını yapacak duruma gelmeli. Belirsizlikten dolayı şu anda 2010 yılını göremiyoruz. Ulusal kuruluşlar da göremiyor'' dedi. 
     
     HİNT TEHLİKESİ 
     Veri korumasını uygulamayan 4 ülke olan Çin, Hindistan, Mısır ve Türkiye'den, Mısır'ın uygulamayı kabul ettiğini bildiren Faruk Yöneyman, Rusya pazarının yüzde 55'inin Hint ilaç firmalarının elinde olduğunu söyledi. 
     Hint firmalarının ilaç karşılığı silah anlaşması ile ilaç sağladığını belirten Yöneyman, Hint firmaları Türkiye pazarına gelirse ulusal kuruluşların fiyatlarının da altında gireceği görüşünü dile getirdi. 
     Yöneyman, Hint 2 firmanın Türkiye pazarına girme teşebbüsünde olduğunu, Çin'in de Türkiye'ye bol miktarda hammadde sattığını söyledi. 
     
</TEXT>
</DOC>
