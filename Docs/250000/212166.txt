<DOC>
<DOCNO> 212166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun32.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomalı Alman kızı Türkler'e kurbanlık satıyor 
</HEADLINE>
<TEXT>

     Almanya'nın Wesel kentinde hayvancılık yapan Trockel ailesinin diplomalı kızı, yıllardır Kurban Bayramı'nda Türklere hizmet veriyor. 
     Stefanie Trockel 26 , çiftliklerini gezdirdiği A.A muhabirine, bu meslekte önce çıraklık, daha sonra ustalık belgesi aldığını söyledi. Trockel, ''26. doğum günümde de çok sevdiğim hayvanlarımın arasında, Müslümanların Kurban Bayramı telaşını yaşıyorum'' dedi. 
     Çiftliklerinde 7 yıldır kurbanlık kesimi yaptıklarını ifade eden Trockel, bu yıl kendilerinden 300 koyunun sipariş edildiğini, bayram günlerinde bu sayının muhtemelen 500'ü aşacağını söyledi. 
     Trockel, Almanya'daki ekonomik şartların da kötüye gitmesinden dolayı kurban kesiminde geçen yıllara göre azalma olduğunu, bu nedenle kurbanlıkların fiyatlarını düşürmek zorunda kaldıklarını kaydetti. Trockel çiftliklerindeki kurban kesimini şu şekilde anlattı 
     ''Kurbanlıkları bayram öncesinde ağırlıklarına göre ayırıyor, özel bölmelere alıyor ve müşterilere seçme olanağı veriyoruz. Müşterilerin seçtiği kurbanlıkları numaralandırıyoruz. Satılan koyunları diğerlerinden ayırıyor ve kesim gününe kadar bakıma devam ediyoruz. Kesim günü kurbanlıkları 10'ar gruplar halinde kesimhanemizin önüne getirerek, burada bu işin uzmanı Türk arkadaşlarımıza teslim ediyoruz. Derisi yüzülen kurbanlıkları yeniden numaralandırıyor, kalbi, akciğeri ve böbrekleri hazır bulundurduğumuz doktor tarafından kontrol edildikten sonra sağlık damgası vurarak etini müşterilerimize teslim ediyoruz.'' Stephanie Trockel, kanal boylarında ve arazilerindeki otlaklarda besledikleri koyunların, her hafta cuma ve cumartesi günleri çiftliklerine gelen veteriner tarafından kontrol edildiğini, bunun sadece kendi çiftliklerinde değil, tüm Almanya genelinde yasalar çerçevesinde uygulandığını ifade etti. 
     
</TEXT>
</DOC>
