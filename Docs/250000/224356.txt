<DOC>
<DOCNO> 224356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/spor/spo04.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz savaşçı 1-0 
</HEADLINE>
<TEXT>

   Bordo - Mavililer deplasmanlarda bileği kolay kolay bükülmeyen rakibi karşısında sıkıntılı anlar yaşadı, ancak son dakikalarda Mehmet Yılmaz ile üç puanı kaptı. Beşiktaş'ın ensesine yapıştı 
      
   TRABZONSPOR ecel terleri döktüğü Denizlispor karşısında son dakikalarda güldü, zirve iddiasını sürdürdü. Bordo - Mavililer, güçlü rakibi önünde geçtiğimiz haftalara oranla vasat bir oyun ortaya koydu. İlk yarıda gol pozisyonu üretmekte zorlanan ve savunmasında önemli açıklar veren ev sahibi, ikinci yarıda canlandı ve 85. dakikada Mehmet Yılmaz'ın golüyle üç puanı kaptı, Beşiktaş ile aradaki puan farkını bire indirmeyi başardı. Gökdeniz'in bir şutu da direkten döndü. 
   
   Müthiş destek 
   BORDO - Mavili taraftarlar, Hüseyin Avni Aker Stadı'nı tıklım tıklım doldurdular. Uzun yıllar sonra ilk kez bir maça bu kadar ilgi gösterilmesi dikkati çekti. Maç boyunca sık sık sahaya yabancı madde atılmaması konusunda uyarıda bulunuldu. Taraftarlar derneği, hakemler ve rakip yönetici, teknik heyet ile oyuncularına çiçek verdi. 
   
   Korkulan olmadı 
   SARI kart sınırında yedi oyuncusu bulunan Trabzon haftayı kayıpsız geçti. Fatih, Gökdeniz, Erdinç, Tolga, Petkoviç, Hasan Üçüncü ve Hüseyin kart görmezken, Ziya Doğan da rahat bir nefes aldı. Doğan, idman eksiği bulunan İbrahim Ege'yi yine yedek soyundururken, joker görevi üstlenen Hasan Üçüncü'ye bu kez orta sahada şans verdi. 
   
   'Riske girdik, kazandık'    'Kapalı oynadılar' 
   KARADENİZ ekibinin teknik patronu Ziya Doğan, savunmada risk alarak üç puana ulaştıklarını söyledi. Denizlispor'un çok iyi bir takım olduğunu ve UEFA Kupası hesapları yaptığını vurgulayan Doğan, "Etkili gol silahları olmasına rağmen çok kapalı oynadılar. Savunmada risk alarak galip geldik. Devrenin son 15 dakikasında baskı kurup, gol pozisyonlarına girdik. Oyuncularımı tebrik ediyorum" açıklamasını yaptı. 
   
   Giray Bulak üzgün 
   TRABZONSPOR'UN hocası, "İkinci yarıda Gökdeniz'in direkten dönen şutu gol olsaydı, maç daha farklı olurdu" ifadesini kullandı. Denizlispor Teknik Direktörü Giray Bulak ise iyi mücadele etmelerine karşın golü bulamadıklarını söyledi. Bulak, "Yenseydik hem Trabzon'a, hem de Beşiktaş'a yakınlaşacaktık. Gol pozisyonu üretmekte zorlandık. Trabzon da az pozisyona girdi, ancak üç puanı aldı. Amacımız ilk beş " dedi. 
   
   
</TEXT>
</DOC>
