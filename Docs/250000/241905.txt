<DOC>
<DOCNO> 241905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun13.html </URL>
<DATE> 2004/05/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Japonya'daki "Türkiye Yılı"na muhteşem final... 
</HEADLINE>
<TEXT>

     Japonya'da Türkiye'nin tanıtımına yönelik etkinliklerle kutlanan ''Türkiye Yılı'', dün akşam Tokyo'da Okura Otel'de düzenlenen muhteşem finalle sona erdi. 
     Ünlü Türk modacıların hazırladığı mayo ve kıyafetleri, ''Best Model'' unvanına sahip mankenlerin sunduğu geceye, sanatçılar Ege, Sibel Tüzün ve Gökhan Özen şarkılarıyla renk kattılar. 
     ''Made in Turkey Fashion and Music Show'' isimli gösteriyi, Japonya Prensi ve Prensesi Mikasa, Japonya'nın eski Ankara Büyükelçisi ve eski Eğitim ve Kültür Bakanı Atsuko Toyama ile Japonya'nın Vissel Kobe takımına transfer olan futbolcu İlhan Mansız'ın da aralarında bulunduğu yüzlerce davetli izledi. 
     ''Best Model of the World'' yarışmasının kısa tanıtım filminin gösterilmesinden sonra konuşma yapan Türkiye'nin Tokyo Büyükelçisi Solmaz Ünaydın, Japonya'daki ''Türkiye Yılı''nın, geçen yıl şubat ayında moda gösterisiyle açıldığını hatırlattı. 
     Bu sürede 150'den fazla etkinlik düzenlendiğini belirten Ünaydın, yılın yine moda gösterisiyle sona erdiğini söyledi. 
     Eserleri sergilenin modacıların, sadece Türkiye'de değil, aynı zamanda Avrupa'da da yakından tanındığını kaydeden Ünaydın, geceye katılan sanatçıların da Türkiye'de ünlü ve sevilen kişiler olduklarını belirtti. 
     Japonya'daki ''Türkiye Yılı''nın iki ülke ilişkilerinin daha da gelişmesini sağladığını ifade eden Ünaydın, organizasyonda yer alanlara tek tek teşekkür etti. 
     
     BİRBİRİNDEN ŞIK KIYAFETLER 
     Defilede, Türkiye'de moda dünyasının tanınan isimlerinden Vural Gökçaylı, Kiğılı, İpekyol, RCR, Fevziye Çamer, Kopart, Tornado Deri, Erol Albayrak, Ertan Kayıtken, Faruk Saraç ve İlhan Şerif tarafından hazırlanan 150'yi yakın birbirinden şık ve göz alıcı kıyafetin yanı sıra Aprido marka mayolar sergilendi. EDT tarafından hazırlanan ayakkabı ve sandaletler ve Jour de Nil tasarımı aksesuvarların tanıtımı da yapıldı. 
     Defilede podyuma ''Best Model'' unvanına sahip Şenay Akay, Bilge Kara, Sanem Balcı, Sinemis Candemir, Ece Sükan, Şebnem Sürücü, Adalet Çimen, Ece Gürsel, Simge Topaloğlu, Şehnaz Özkaya, Kıvanç Tatlıtuğ, Cengiz Coşkun, Tolgahan Sayışman, Berk Oktay, Mert Kılıç ve Yusuf Şahan Gürdal çıktı. 
     Defiledeki kıyafetlerde siyah, beyaz, pembe, yeşil ve mavi renklerin ağırlıkta olduğu dikkat çekti. İzleyiciler, özellikle şık gece kıyafetlerini ve erkek mankenlerin tanıttığı Anadolu'ya özgü motifler taşıyan giysilerle otantik takıları ilgiyle karşıladılar. 
     Defilenin sonunda, Şenay Akay'ın tanıttığı, Cengiz Abazoğlu tarafından Japonların geleneksel kıyafeti kimono şeklinde tasarlanan ve kemerinin tokasında Türk bayrağı motifi bulunan gelinlik büyük alkış topladı. 
     Futbolcu İlhan Mansız podyuma çıkarak gelinin duvağını açtı. 
     Ünlü sanatçılar Ege, Sibel Tüzün ve Gökhan Özen de geceye şarkılarıyla renk kattılar. 
     Gösterinin sonunda Büyükelçi Solmaz Ünaydın, geceyi düzenleyen Erkan Özerman ve futbolcu Mansız ile podyuma çıktı ve konuklara teşekkür etti. Ünaydın, Özerman'a çiçek verdi ve madalya taktı. 
     Gösteriden sonra konuklara resepsiyon verildi. 
     
</TEXT>
</DOC>
