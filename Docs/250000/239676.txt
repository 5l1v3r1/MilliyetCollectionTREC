<DOC>
<DOCNO> 239676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko28.html </URL>
<DATE> 2004/05/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Atak savaş helikopteri projesinde geri sayım başladı... 
</HEADLINE>
<TEXT>

     ABD ve İsrail-Rus şirketlerinin yarıştığı taarruz-taktik savaş heliopterleri ATAK ortak tedarik üretimi projesinde geri sayım başladı. 
     Yaklaşık 3 yıldan bu yana her iki firma ile sürdürülen müzakere görüşmelerinin ardından hazırlanan rapor doğrultusunda Türkiye ATAK helikopterlerinde seçimini yapacak. 
     Türk Silahlı Kuvvetleri'nin lojistik yapısına büyük güç katacak olan 145 adetlik ''taktik-taarruz'' keşif helikopteri lisansı ile ilgili olarak son gelişmeler Savunma Sanayii Müsteşarlığı SSM İcra Kurulu'nun yarın yapması beklenen toplantıda ele alınacak. 
     İlk 45 adetlik helikopterlerin ortak üretimine yönelik lisans sözleşmesi görüşmelerine ilk olarak ABD'li Bell Helicopter Textron firması ile başlayan SSM, bu görüşmelerden sonuç alamayınca 21 Temmuz 2002 tarihinde değerlendirmede ikinci durumda bulunan İsrail Havacılık Şirketi IAI ile Rus Kamov firmasının oluşturduğu konsorsiyum ile görüşme yapılmasını kararlaştırmıştı. 
     SSM ile ilgili şirket yetkilileri arasında yerli katkı payı başta olmak üzere maliyet ve teslim süreleri konularında bir dizi görüşmeler gerçekleştirilmişti. Müsteşarlığın uluslararası düzeyde açtığı ATAK helikopterleri ihalesine ABD'li firma Kobra helikopterlerini önerirken Rus-İsrail firma ortaklığı ise ''Erdoğan'' helikopteri lisans satımı önerisinde bulunmuştu. 
     
     TAI ANA YÜKLENİCİ OLACAK 
     Programa göre önemli savunma yatırımları ve projelerini gerçekleştiren Türk Havacılık ve Uzay Sanayi Şirketi TAI helikopter projesinde ana yüklenici olarak görev üstlenecek. MKEK ve ASELSAN gibi önemli savunma sanayi amaçlı üretim yapan kuruluşlarda üretim sürecinde görev alacak. 
     
     YERLİ KATKI PAYI ORANI 
     SSM'nin belirlediği programa göre ATAK helikopterlerinde azami yerli üretim ile tedarik edilmesi konusunda gündeme alınan proje ile ülkenin mevcut savunma sanayinin altyapısının geliştirilmesi de hedefleniyor. Proje ile ayrıca Türk savuma sanayine helikopter tasarım, geliştirme, üretim, test sistem birleştirme ve fabrika seviyesi bakım dahil lojistik destek kabiliyetleri de kazandırılacak. 
     Savunma sanayinin önceki yıllarda kazandığı bütün özelliklere sahip UHF-VHP Radyo, FLIR görüş radarı , MFD çok işlevli göstergesi , IFF sorgulayıcı , STINGER füze , NS-FPS seyrisefer sistemi cihazları Türk Silahlı Kuvvetleri'nin diğer bir çok hava aracında kullanıldığı bu çalışmaların Türk şirketlerince yapılması konusunun SSM için büyük önem taşıdığı savunma kaynaklarınca ifade ediliyor. 
     ATAK projesi kapsamında da aynı ürünlerin kullanılması ile hem kuvvetlerarası uyumluluğun sağlanması hem de yerli savunma sanayinin azami seviyede kullanılarak ilave kazanımlar elde edilmesi de hedefleniyor. 
     
</TEXT>
</DOC>
