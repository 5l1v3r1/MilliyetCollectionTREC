<DOC>
<DOCNO> 233338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/siyaset/siy01.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KARAMANLİS'TEN SICAK MESAJLAR 
</HEADLINE>
<TEXT>

   "Ekonomik ilişkiler gerçek ikili müttefik seviyesinde olsun. Kendi sırtımızdan size yönelik başkalarıyla bir şey yapmayacağız" 
   Elçin Ergün 

   
   Başbakan Recep Tayyip Erdoğan'a bugün, "Kıbrıs'ta ne olursa olsun Türkiye'yi destekleyeceğiz" mesajı verecek olan Yunanistan Başbakanı Kostas Karamanlis, dün kabul ettiği Türkiye'nin Atina Büyükelçisi Yiğit Alpogan'a, "Kendi sırtımızdan size yönelik başkalarıyla bir şey yapmayacağız" dedi. 
   Kıbrıs'ta yapılacak referandum öncesinde Alpogan, geçtiğimiz ay başbakanlık koltuğuna oturan Karamanlis'e bir nezaket ziyaretinde bulundu. Görüşmede Karamanlis, kendisinden önceki hükümetle Türkiye'nin ilişkilerine atıfta bulunarak, "İkili ilişkiler aynı seviyede devam etsin" mesajı verdi. 
   Ekonomik ilişkilerin de, "gerçek ikili müttefik ülke seviyesine çıkarılmasına" vurgu yapan Karamanlis, Kıbrıs'ta yapılacak referanduma ilişkin olumlu ya da olumsuz bir müdahalelerinin olmayacağını kaydetti. 
   Kıbrıs'taki sonuç ne olursa olsun Türkiye'nin AB üyeliğine verilen desteğin süreceğini belirten Karamanlis, "AB'ye girişinizi destekliyoruz, kendi sırtımızdan size yönelik başkalarıyla bir şey yapmayacağız" diye konuştu. 
   Kıbrıs'ta yapılacak referandum öncesinde, garantör olan iki ülke Türkiye ve Yunanistan'ın Başbakan ve Dışişleri Bakanları bugün Saraybosna'da bir araya gelecek. 
   Saraybosna'da yapılan "Güneydoğu Avrupa Ülkeleri İşbirliği Süreci Devlet ve Hükümet Başkanları Toplantısı"nda Türkiye'yi temsil edecek olan Başbakan Erdoğan ve Dışişleri Bakanı Abdullah Gül, Karamanlis ve Dışişleri Bakanı Moliviatis ile görüşecek. 
   Görüşmede, Karamanlis'in, adada çıkacak sonucun Türk - Yunan ilişkilerini etkilemeyeceğini, Türkiye'nin AB üyelik sürecinin destekleneceğini dile getirmesi bekleniyor. 
   
   
   
</TEXT>
</DOC>
