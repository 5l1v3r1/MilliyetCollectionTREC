<DOC>
<DOCNO> 238717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/yercan.html </URL>
<DATE> 2004/05/10/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Kupa karabasanı 
</HEADLINE>
<TEXT>



Hemen sahanın kenarında, Trabzonspor bayrağıyla süslenmiş bir masanın üstünde duruyordu Türkiye Kupası. Teknik Direktör Ziya Doğan'ın hafta boyunca "karabasan" gibi rüyalarına giren ve takımı rehavete sokmasından korktuğu kupa, Trabzonspor'un üstüne kara bir gölge gibi çökmüştü. Seri galibiyetlerle ligin zirvesine tırmanan, şampiyonluk yarışında Fenerbahçe'nin ensesine yapışan Bordo - Mavili ekip, yedek ağırlıklı Galatasaray karşısında efsunlanmış, ayakları bağlanmış gibiydi. 20 yıllık bir özlemi ateşleyen ve küllenmiş coşkuyu tetikleyen Ziya Doğan'ın "mucize" takımı, Galatasaray karşısında sezon başındaki görüntüsüne dönüyor, her hattıyla sapır sapır dökülüyordu. 
Sahadaki görüntüye göre roller sanki değişilmişti. Onur ve gurur mücadelesi dışında "kaybedeceği birşey" kalmayan Galatasaray saldırıyor, üç puanın haricinde "kaybedeceği çok şey" olan Trabzonspor seyrediyordu. Rakibin ofansif bir futbola ağırlık vereceğini düşünen Hagi, gerekli önlemlerini almış, Gökdeniz'in de desteğiyle maçın büyük bir bölümünü üç forvetle oynayan Trabzonspor gol ayaklarını orta sahada kilitlemişti. Rakibin kontratak futbolundan güzel örnekler verdiği bu yarıda Trabzonspor, sahanın yıldızı Necati ve Suat'ın ayağından yediği gollerle devreyi iki farklı mağlup kapattı. Karşılaşmanın ikinci yarısında sahadaki görüntü pek değişmedi. Skorda dengeyi sağlamak için oyun disiplininden kopuk, şuursuzca saldıran bir Trabzonspor ve rakibin hatalarını kurnazca değerlendiren bir Galatasaray vardı. 
Bordo - Mavili ekibin sol kanadını çökerten ve Galatasaray'ın farklı galibiyetinde başrolü oynayan Necati skoru 3 - 0'a taşırken, artık Trabzonspor'un da tüm hayallerini bitime bir hafta kala Avni Aker çimlerine gömüyordu. 
Ziya Doğan'la şaha kalkan Trabzonspor, ummadığı Galatasaray mağlubiyetiyle yarışa havlu atarken, vuslatı bir başka bahara bıraktı ve Şampiyonlar Ligi biletiyle teselli buldu. 



</TEXT>
</DOC>
