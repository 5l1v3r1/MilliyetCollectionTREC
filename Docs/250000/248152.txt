<DOC>
<DOCNO> 248152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo24.html </URL>
<DATE> 2004/06/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bu maç kaçmaz Hooijdonk'suz dev randevu Almanya-Hollanda 
</HEADLINE>
<TEXT>

     1974 Dünya Kupası finalinden bu yana aralarında amansız bir rekabet bulunan Almanya ve Hollanda, bu akşam Avrupa Futbol Şampiyonası D Grubu'nda karşılaşıyor. 
     Saat 21.45'te başlayacak dev maçı ünlü hakem Anders Frisk yönetecek ve TRT 1 naklen yayınlayacak. 
     36. kez birbiriyle oynayacak iki ekipten Van Hooijdonk ve Frank de Boer gibi 'bildiğimiz' isimleri kadrosunda barındıran Hollanda'da Fenerbahçeli yıldız yedek bekleyecek. 
     Portakalların teknik direktörü Advocaat, Hooijdonk'u yedek soyundurup forvet hattını Van der Meyde, Van der Vaart ve Ruud V.Nistelrooy üçlüsünden kurması bekleniyor. 
     110 kez milli formayı giyen Galatasaray'ın eski oyuncusu Frank de Boer da ilk 11'de maça başlayamayacak. 
     Muhtemel 11'ler şöyle 
     Almanya Kahn, Friedrich, Woerns, Nowotny, Lahm, Schneider, Baumann, Hamann, Ballack, Frings, Kuranyi. 
     Hollanda Van der Sar, Reiziger, Bouma, Stam, Bronckhorst, Davids, Cocu, Sneijder, Van der Meyde, Van der Vaart, Van Nistelrooy. 
     
     PORTAKALLAR KENDİNDEN EMİN, PANZERLER KARAMSAR 

     Almanya randevusu öncesi Hollanda'da futbolseverler takımlarının mutlak kazanacağına inanırken, teknik direktör Advocaat'ın sahaya nasıl bir kadro süreceği merakla bekleniyor. Milanlı yıldız Seedorf'un yerine orta sahada 21 yaşındaki Ajaxlı Rafael Van der Vaart görev yapabilir. 
     Panzerlerde ise karamsarlık hakim, Almanların yüzde 40'ı takımlarının daha ilk turda eleneceğine inanıyor. Almanya'nın en çok satan gazetesi Bild, dev maç öncesi bugünkü sayısında, fotomontajla, Almanya Milli Takımı'nın oyuncularını Fransa Milli Takımı'nın yıldız oyuncusu Zinedine Zidane'na benzeterek, ''11 tane Zidane'a ihtiyacımız var'' başlığını attı. 
     Futbol kamuoyu, karamsarlar "Bizden bir şey olmaz" ve alaycılar "Türk göçmen çocukları, 'bir gün Alman Milli Takımı'nda oynamak zorunda kalabilirim, bu azabı çekmeyeyim' endişesiyle Türk Milli Takımı'nı tercih ediyorlar" arasında bölünmüş durumda. 
     Takımın şu anki en büyük yıldızı Michael Ballack ise 9 Haziran'da Die Zeit'ta yer alan demecinde Hollanda'ya meydan okudu "Bizden ödleri kopuyor." 
     
     AMANSIZ REKABET 

     Hollanda ve Almanya arasındaki 36 randevunun 13'ünde Almanya, 10'unda Hollanda kazanırken, 12 maç berabere bitti. Ezeli rekabetin miladı ise 1974 Dünya Kupası finalini Almanya'nın 2-1 kazanması. 
     Rekabetin hangi boyutlara ulaştığına ilişkin çok ilginç bir not 2002 Dünya Kupası'na Hollanda'nın katılamaması üzerine, Alman futbolseverler bu 'olaya' mahsus, internette www.ihrseidnichtdabei.de 'Siz yoksunuz' adresli bir site kurmuşlardı. 
     1988 Avrupa ve 1990 Dünya şampiyonalarında Almanya'ya karşı alınan galibiyetler ise Hollanda'da kupa kazanılmış gibi kutlanmıştı. 
     
</TEXT>
</DOC>
