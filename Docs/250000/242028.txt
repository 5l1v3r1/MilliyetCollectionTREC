<DOC>
<DOCNO> 242028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonyas07.html </URL>
<DATE> 2004/05/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye kaç çeşit zehirli yılan var 
</HEADLINE>
<TEXT>

     Uludağ Üniversitesi UÜ Fen-Edebiyat Fakültesi, Biyoloji Bölümü Zooloji Anabilim Dalı öğretim üyesi Doç. Dr. İsmail Hakkı Uğurtaş, Türkiye'de 41 yılan türünün yaşadığını ve bunların sadece 12'sinin zehirli olduğunu söyledi. 
     Uğurtaş, Türkiye'nin, barındırdığı hayvan türleri bakımından dünyada özel bir yere sahip olduğunu, çok değişik ekolojik ortamlara sahip bulunan ülkede, Avrupa'daki hayvan türlerinden daha fazla türün yaşadığını belirtti. 
     Dünyada 2 bin 500 kadar yılan türünün varlığının bilindiğini anlatan Uğurtaş, ''Ülkemizde toplam 41 tür yılan vardır ve bu yılanlardan sadece 12'si zehirlidir. Bunlar da yarı ve tam zehirli olarak ikiye ayrılır'' dedi. 
     Uğurtaş, yılanların ''yarı zehirli'' diye adlandırılmasının, zehirlerinin etki derecesi ile değil, zehir dişlerinin ağızlarının arkasında bulunmasıyla ilgili olduğunu belirtti. 
     Türkiye'de bulunan ''Çukurbaş'' ve ''Kedi gözlü'' yılan türlerinin yarı zehirli olduğunu ifade eden Uğurtaş, ''Boynuzlu, Baran, Kafkas Koca, Çoruh, Ağrı, Şeritli ve Vagner'' engereği olarak adlandırılan 10 türün ise tam zehirli yılanlar olduğunu vurguladı. 
     Uğurtaş, zehirli yılanların Türkiye'nin tamamına yakınında görüldüğünü ifade ederek, bu yılanların boylarının türlerine göre 40-50 santimetreden 2 metreye kadar olabildiğini söyledi. 
     Zehirli yılanların genellikle günün erken, akşamın ise geç saatlerinde avlanmaya çıktığına işaret eden uğurtaş, ''Avlanmadıkları zamanlarda da genellikle taş altları başta olmak üzeri kendileri için uygun yerlerde gizlenirler. Tam zehirli yılanların hareketleri ağırdır ve mecbur olmadıkça sokmazlar'' diye konuştu. 
     Uğurtaş, yılanların genellikle sevilmeyen hayvanlar olduğunu ifade ederek, şunları söyledi 
     ''İnsanlar, zehirli ya da zehirsiz olsun gördükleri her tür yılanı öldürmeye çalışıyor. Bu da insanların, yılanların hepsini zehirli ve tehlikeli sanmasından kaynaklanıyor. Her ne kadar yılanların bir kısmı zehirliyse de büyük çoğunluğu zehirsizdir. Yurdumuzda 12 zehirli türe karşı 29 zehirsiz tür bulunmaktadır. Bu durum, suçlunun yanında suçsuzu da cezalandırmak gibi haksız bir davranıştır. Kaldı ki bütün yılanlar, tabiattaki düzenin korunmasında önemli rol oynar. Bu yaratıklar yok edilecek olursa, onların besinini teşkil eden ve tarıma zararlı olan, başta tarla fareleri olmak üzere diğer hayvanların kontrolü zorlaşabilir.'' 
     
</TEXT>
</DOC>
