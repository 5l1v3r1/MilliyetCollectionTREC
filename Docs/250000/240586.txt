<DOC>
<DOCNO> 240586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/guncel/agun.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, Eurovision'un geleceğini kurtardı...' 
</HEADLINE>
<TEXT>


İngiliz haber kanalı BBC, Türkiye'nin ev sahipliğindeki Eurovision finalinin büyük bir başarıyla organize edildiğini yazdı. BBC, "Bu durum Eurovision'un devamının geleceğini garanti etti" dedi 

DIŞ HABERLER SERVİSİ 

İngiliz haber kanalı BBC, internet sitesinden verdiği haberde, önceki akşam Abdi İpekçi Spor Salonu'nda düzenlenen Eurovision finalini "Türk lokumu"na benzetti. "Eurovision Şarkı Yarışması'nın bu seneki ev sahibi Türkler, renk oyunları ve egzotik doğu atmosferiyle şovu sahiplendi" diyen BBC, önceki günkü gösteri için "unutulmayacak bir gece" yorumunu yaptı. 
Abdi İpekçi Spor Salonu'nun, bir basketbol sahasından dünyanın en büyük müzik olaylarından birine ev sahipliği yapabilecek bir sahneye dönüştürüldüğünü de hatırlatan BBC, salondaki seyircilerin birçok ulusun bayrağını sallayarak etkileyici bir atmosfer oluşturduğunu yazdı. 
Haberde, geçen yılın birincisi Sertab Erener'in yarışmaya katıldığı şarkıyla tüm salonu canlandırdığı, gecenin sunucuları Meltem Cumbul ve Korhan Abay'ın da özenle hazırlanan kıyafetleriyle Eurovision geleneğini devam ettirdiği belirtildi. 

Ukrayna 'ayaklanma' yarattı 
BBC İstanbul temsilcisi Michael Osborn, özellikle Yunanistan temsilcisi Sakis Rouvas ve Türkiye'yi temsil eden Athena'nın salondaki seyircilerden büyük destek aldığını, birinci seçilen Ukrayna'nın şarkısının da salonda bir "ayaklanma" yarattığını yazdı. 
"Abdi İpekçi'nin Eurovision'unda seyircilerden oy alan, oyalanma isteği değil, gerçek eğlenceydi" diye yazan Osborn, bu seneki Eurovision'da yarışma tarihindeki en büyük oylamanın yapıldığını vurguladı. 
Türkiye'nin ev sahipliğindeki yarışmanın büyük bir başarıyla organize edildiği belirtilen haberde, bu durumun Eurovision'un devamının geleceğini garanti ettiği yorumu yapıldı. 

DW Rüya gibi manzaralar 
Alman yayın kurumu Deutsche Welle de, "Galip Ukrayna ve ... İstanbul" başlıklı haberinde Ukrayna'nın yarışmayı "folklorik şov ve güzel bacaklar" ile kazandığını öne sürdü. 
Türkiye'nin "büyük bir şov ve rüya gibi manzaralar" sunduğunu belirten DW, "Türkiye yıllardır AB'nin kapılarının açılması için mücadele veriyor. Eğer karar hafif müziği sevenlere kalsa 15 Mayıs'ta başarırdı" yorumunu yaptı. 
DW şöyle devam etti "Uluslararası şarkı yarışmasının Türk organizatörleri, dünya çapındaki 150 milyon izleyiciye ülkenin tarihi zenginliklerinin ufak bir kısmını sundular, görkemli kentler, kuleler, minareler ve köprüler, neşesiyle büyük sempati uyandıran bir şov sundular." 

Dört ülkeden 12 tam puan 

Eurovision Şarkı Yarışması'nda 195 puan toplayan Türkiye, 31 ülkeden oy aldı. Türkiye'ye sadece Estonya, Malta, Portekiz ve Slovenya oy vermedi. Almanya, Belçika, Fransa ve Hollanda'dan 12 tam puan alan Türkiye'ye Romanya ve Danimarka 10'ar Avusturya, Arnavutluk, İsviçre, Monako, Norveç, Polonya ve Rusya sekizer Bosna Hersek yedi İngiltere, Yunanistan, Makedonya ve Ukrayna altışar Finlandiya, İzlanda, İsveç beşer Kıbrıs Rum Kesimi dört Andora, Beyaz Rusya, Hırvatistan, Litvanya üçer, Sırbistan Karadağ, İspanya, İsrail ve Letonya ikişer, İrlanda da bir puan verdi. 

12 PUANIMIZ UKRAYNA'YA 
12 tam puanı Ukrayna'ya veren Türkiye Yunanistan'a 10, Sırbistan Karadağ'a 8, Bosna Hersek'e 7, Arnavutluk'a 6, Almanya'ya 5, Makedonya'ya 4, İsveç'e 3, İspanya'ya 2, Kıbrıs Rum Kesimi'ne de 1 puan verdi. 

"Ülkemizi utandırmadık" 

DENİZ ALTUNTAŞ 
Ukrayna'nın birinci olduğu 49. Eurovision Şarkı Yarışması'nda ülkemize dördüncülük kazandıran Athena grubu sonuca sevindiklerini söyledi. Grubun solisti Gökhan Özoğuz, "Türkiye'yi elimizden geldiğince iyi temsil etmeye çalıştık. Yapmış olduğumuz müzik, pop olmadığı için diğer yarışmacılara göre şansımız daha az gibi görünüyordu. Sırbistan Karadağ'ın şarkısı çok iyiydi. Yunanistan ve Ukrayna ise güzel şov yaptı. Ukrayna'nın kazanmasında dağılan Sovyetler Birlği ülkelerinin verdiği oyların da büyük etkisi var. İnsanlar tamamen politik davranıyor" dedi. 
Özoğuz, şöyle devam etti "Ukrayna çok iyi promosyon yaptı. Biz ise kendimizi hep geride tuttuk. Fazla promosyon yapmadık. Dördüncülük de çok iyi bir sonuç." 

Osma Herkes hak ettiği sonucu aldı 
Eurovision Organizasyon Komitesi Başkanı Bülent Osma, "Her şey süperdi. Organizasyonumuz taraflı tarafsız herkesin beğenisini topladı. Çok büyük bir aksaklık olmadı. Her şey tıkır tıkır işledi. Bana göre herkes hak ettiği dereceyi aldı. Ukrayna birinciliği hak etti" dedi. 

Birinciyle ikinci bir olup eğlendi 

Sahnede düet yaptılar 
Eurovision finalinin ardından organizasyon komitesi, ülke delegasyonları ve yerli, yabancı basın mensupları Yedikule Zindanları'nda yapılan "After Show Party"e katıldı. Havai fişek gösterilerinin de yapıldığı parti, havanın çok soğuk olması nedeniyle fazla ilgi görmedi. Saat 02 30'da başlayan parti sabahın ilk ışıklarına kadar sürdü. 

Birbirlerine jest yaptılar 
Ukrayna'ya birinciliği kazandıran Ruslana Lyzichko partide sahneye çıkarak "Wild Dance" isimli şarkısını seslendirdi. Bu arada Sırbistan Karadağ'a ikincilik kazandıran Zeljko Joksimovic de sahneye çıkarak Ruslana'ya eşlik etti. Birbirlerine jest yapan Ruslana ve Zeljko birbirlerine uzun süre sarılarak, başarılarını kutladı. 

Birinci olmuş gibi eğlendi 
Zeljko Joksimovic ülkesinden kendisine destek vermek için gelenlerle birlikte sahnede adeta şov yaptı. Zeljko, "İnanılmaz derecede mutluyum. Sanki birinci ben olmuş gibiyim" dedi. 


</TEXT>
</DOC>
