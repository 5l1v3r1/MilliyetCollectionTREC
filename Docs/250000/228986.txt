<DOC>
<DOCNO> 228986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy01.html </URL>
<DATE> 2004/04/06/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
CHP Parti Meclisi'nden Baykal'a destek çıktı 
</HEADLINE>
<TEXT>

     CHP Parti Meclisi'nin PM , seçim sonuçları ile ilgili değerlendirme toplantısının ardından yayınladığı bildiride, ''partiye yönelik tertip ve saldırılara karşı tam bir dayanışma ve CHP'ye sahip çıkma kararlılığı içinde bulunulduğu'' vurgulanarak, Genel Başkan Deniz Baykal'a ''tam güven duyulduğu'' kaydedildi. 
     CHP PM'nin, Genel Başkan Deniz Baykal'ın başkanlığında yapılan basına kapalı toplantısı sona erdi. 
     Yaklaşık 12 saat süren toplantının ardından kısa bir açıklama yapan Baykal, 30'u aşkın üyesinin değerlendirme yaptığını ve çok önemli bir dönemeçte PM'nin kendisine yakışan bir yaklaşım sergilediğini kaydetti. 
     Baykal, PM'de alınan karar gereği bir komisyon oluşturulduğunu ve bu komisyonun hazırladığı bildiri taslağının cümle cümle değerlendirilerek, son şeklinin verildiğini söyledi. 
     Daha sonra PM üyelerinden Hülya Alp hazırlanan bildiriyi okudu. 
     Bildiride, 28 Mart seçimlerinin bir genel seçim niteliği taşımadığı ve kendine özgü koşullarıyla değerlendirilmesi gereken bir yerel seçim olduğu üzerinde görüş birliğine varıldığı belirtildi. 
     Medyanın ve iş çevrelerinin bir bölümünün iktidara açık desteklerine rağmen, CHP'nin, geçen seçimdeki oy oranını ve tabanını koruduğu ifade edilen bildiride, şu görüşlere yer verildi 
     ''Elbette bu seçimlerde ortaya çıkan oy oranları ve bazı yerlerde gerçekleşen oy artışının yeterli sayılması söz konusu değildir. Bazı yeni il ve ilçelerde seçimi kazanma başarısı gösterilmiş, diğer taraftan seçimi kaybettiğimiz bazı il ve ilçelerde de önemli bir oy artışı saptanmıştır. 
     Medyanın büyük bir bölümünün uzunca bir zamandan beri CHP'ye karşı bir yıpratma politikası izlediği ayrıca partiyi AKP'ye benzetme çabası içinde olduğu tespit edilmiştir. Bu çerçevede CHP'nin seçimlerde hezimete uğrayacağı yolunda sistemli yayın yapıldığı görülmüştür. Diğer taraftan abartmalı ve yanıltılı anketlerin CHP'nin aldığı seçim sonuçlarına olumsuz etkide bulunduğu tespit edilmiştir.'' 
     
     İDEOLOJİK SORUN YOK 

     Bildiride, CHP'nin beklenen sonuçları alamadığı yerlere PM üyelerinin gönderilerek gerekli araştırmaların yapılacağı, il ve ilçe örgütlerinin altyapılarının güçlendirilmesine yönelik çalışmaların hızlandırılacağı ifade edilerek, CHP'nin, önümüzdeki dönemde iktidarı hedefleyen bir çalışma düzenine gireceği belirtildi. 
     ''Partide tam bir uyum ve söylem birliği içinde hareket edilmesi, çeşitli çevrelerden gelen haksız eleştirilere karşı zamanında tepki gösterilmesi gereğinin'' vurgulandığı bildiride, şöyle denildi 
     ''Partinin herhangi bir ideolojik sorununun bulunmadığı, temel ideolojik yaklaşımın parti programında yazılı olduğu, CHP'nin dayandığı Atatürk ilkeleri ile benimsediği sosyal demokrasi anlayışının birbirini tamamladığı ve Türkiye gerçeğinden kaynaklandığı vurgulanmıştır.'' Bildiride, parti içi eğitime daha çok özen gösterilmesi, gençlik ve kadın kollarının etkinliğini artıracak düzenlemelerin yapılması, üniversite gençliğine ilişkin projelerin hayata geçirilmesine yönelik kararlar alındığı ifade edilerek, bilim, yönetim ve kültür platformunun yeniden yapılandırılmasının uygun görüldüğü kaydedildi. Bildirinin son bölümünde, ''Parti Meclisimiz, partimize yönelik tertip ve saldırılara karşı tam bir dayanışma içinde, CHP'ye sahip çıkma kararlığı içinde bulunduğunu, partinin temel politikalarını desteklediğini ve Genel Başkanı'na tam bir güven duyduğunu saygıyla kamuoyuna duyurur'' denildi. 

     
</TEXT>
</DOC>
