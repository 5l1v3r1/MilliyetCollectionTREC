<DOC>
<DOCNO> 204449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur33.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Valisi Yüksel "Metrekareye 359 kg yağış düştü" 
</HEADLINE>
<TEXT>

     Antalya Valisi Alaaddin Yüksel, Kemer'deki Ağva Deresi'nin en yüksek su oranına 350 metreküp ile 1972'de ulaştığını, bugün ise dereden geçen su miktarının 995 metreküp olarak gerçekleştiğini belirterek, ''Antalya'da nasıl bir afetle karşı karşıya olduğumuzu bu rakamlar ortaya koyuyor'' dedi. 
     Vali Yüksel, AA muhabirine yaptığı açıklamada, 23 Aralık 2003 gece yarısı başlayan yağmurun Antalya'nın bütün mülki alanını etki altına aldığını bildirdi. 
     Özellikle bugün il merkezi ve kuzey ilçelerinde fırtınanın konutlar ve ekili alanlarda etkili olduğunu ifade eden Vali Yüksel, ''Bugün kent merkezine düşen yağış miktarı metrekareye 359,1 kilogram olarak gerçekleşti. Fırtınanın hızı ise saatte 93 kilometreye kadar ulaştı. Bugün sadece Kemer'e 7 saatte dolu ile birlikte 81 kilogram yağış düştü. Antalya merkez ve Kemer'de son yılların en çok yağışı meydana geldi'' dedi. 
     Doyran, Hacısekili, Akdamlar köylerindeki köprü ayaklarında meydana gelen hasar ve deredeki su miktarının yükselmesi sonucu kısmi ulaşım zorluğu yaşandığını ifade eden Vali Alaaddin Yüksel, Doyran'da bulunan Sakallıoğlu Deresi'nin yükselmesi sonucu Hasan, Nuriye ve İsmail Negiz adlı vatandaşların hayatını kaybettiğini belirtti. 
     Vali Yüksel, Akdamlar Köyü'nde de paletli kepçenin devrilmesi sonucu Murat Mecen ile adı henüz belirlenemeyen bir kişinin hayatını kaybettiğini açıkladı. 
     
     ''ÖZEL FİRMALARA AİT İŞ MAKİNELERİ KULLANILDI'' 
     Antalya Valisi Yüksel, jandarma ve arama kurtarma ekiplerinin felaket bölgesindeki kurtarma çalışmalarını sürdürdüğünü kaydetti. Ağva Deresi'nin taşması sonucu Kuzdere Köyü'nde büyük hasar oluştuğunu da ifade eden Vali Yüksel şunları söyledi 
     ''Bütün kamu kurum ve kuruluşların iş makineleri bu bölgelere gönderildi. Hatta özel firmalara ait iş makineleri de kullanıldı. Kuzdere İlköğretim Okulu'nun dış duvarı ile üç öğretmenin kaldığı lojman kullanılamaz hale geldi. Aynı zamanda Çamyuva'da trafo ve içme suyu hatları zarar gördü. Göynük Beldesi'nde ise 3 ev boşaltıldı. Kuzdere Köyü civarındaki evler boşaltıldı. Kuzdere'de ve civarda yaşayan vatandaşlar Kemer'deki bir otele yerleştirildi.'' 
     
     ''BİN 500 DEKAR TARIM ALANI ZARAR GÖRDÜ'' 
     Yağışlar nedeniyle hasar tespit çalışmalarının henüz yapılamadığını da kaydeden Yüksel, şu ana kadar 200 çiftçiye ait bin 500 dekar alanın zarar gördüğünü bildirdi. İlin tamamında olumsuz hava koşullarının devam edeceği şeklinde bilgi aldıklarını da vurgulayan Vali Yüksel, ''İlin tamamındaki kamu kurum ve kuruluşlar, belediyeler ve özel kişilere ait iş makineleri hazır olarak bekletiliyor'' diye konuştu. 
     Kemer'de vatandaşlarla yaptığı görüşmelerden de örnekler veren Alaaddin Yüksel, ''Bu bölgede yaptığım çalışmada vatandaşlar son 50 yıldır böyle bir yağış görmediklerini söylediler'' dedi. 
     Ağva Deresi'nin 1972'de en yüksek 350 metreküp su taşırken, bugün 995 metreküp suya ulaşıldığını da dile getiren Yüksel, ''Antalya'da nasıl bir afetle karşı karşıya olduğumuzu bu rakamlar ortaya koyuyor'' diye konuştu. 
     İl genelinde kapalı yol bulunmadığını da söyleyen Vali Yüksel, sadece Korkuteli İlçesi'ne ulaşımı sağlayan yolda tek şeritten ulaşım sağlandığını vurguladı. Vali Yüksel sözlerini şöyle tamamladı 
     ''Cumhurbaşkanı, Başbakan, Başbakan yardımcıları ve bakanlar sık sık bizi arayarak son durum hakkında bilgi aldılar. Bu olaydan ders alınarak altyapı sorunlarıyla ilgili bu kangren çözülmelidir. Devlet, halkı için her zaman vardır. Hiçbir vatandaşımız yalnız kalmayacaktır. Devletin bütün imkanları kullanılacaktır.'' 
     
     KENT MERKEZİNDE YAĞIŞ 
     Bu arada Antalya kent merkezinde akşam saatlerinde yeniden şiddetlenen yağmur ve dolu, ana caddeler başta olmak üzere hemen hemen tüm yollarda ulaşımın aksamasına neden oldu. Sık sık elektrik kesintileri de yaşanan kent merkezinde, çok sayıda ev ve işyerinin alt katını su bastı. 
     Antalya Şehirlerarası Otobüs Terminali sular altında kalırken, Terminal çatısı da aktı. Yolcular da büyük sıkıntı çektiler. 
     
</TEXT>
</DOC>
