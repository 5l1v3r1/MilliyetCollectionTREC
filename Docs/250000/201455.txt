<DOC>
<DOCNO> 201455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/dunya/dun03.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözlerine dikkat et 
</HEADLINE>
<TEXT>

   Dışişleri Bakanı Gül, Verheugen'i, bir süre önce Türkiye'de rahatsızlık yaratan açıklamalarından dolayı Brüksel'de uyardı 
      GÜVEN ÖZALP Brüksel 

   
   Avrupa Birliği'nin AB bugün başlayacak olan zirvesine katılmak üzere Brüksel'de bulunan Dışişleri Bakanı Abdullah Gül, toplantı öncesinde AB Komisyonu'nun Genişlemeden Sorumlu Üyesi Günter Verheugen'le bir araya geldi. Zirve sonuç belgesindeki Türkiye paragrafı ve Kıbrıs odaklı geçen görüşmede Gül, Verheugen'in Türkiye'de tepki yaratan son açıklamalarına değinerek "Kamuya açık olarak yapılan konuşmalarda biraz daha dikkatli olunması ilişkilerin seyri açısından önemli" uyarısında bulundu. 
   Verheugen'in geçtiğimiz günlerde Belçika Senatosu'nda Kıbrıs konusunda yaptığı ve bunun basına yansıyan şeklinin Türkiye'de neden olduğu tepki dalgasına dikkat çeken Gül, gerek Türkiye gerekse AB açısından hassas nitelikli konularda yapılan açıklamalarda daha fazla sağduyu gösterilmesini istedi. 
   
   Türkiye paragrafı 
   Türk tarafı görüşmede, zirve sonuç bildirisinde yayımlanacak Türkiye paragrafında değişiklik yapılmasını da istedi. Gül'ün özellikle vurgu yaptığı konuyu paragrafta Türkiye'nin eksiklerine ilişkin olarak yer alan ifadeler oluşturdu. Gül, Türkiye'nin eksiği olarak gösterilen "makro ekonomik dengesizlikler", "Güneydoğu'daki durum" ve "kültürel haklar"a ilişkin unsurların çıkarılmasını istedi. 
   
   
   
   
</TEXT>
</DOC>
