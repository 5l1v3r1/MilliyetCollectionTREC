<DOC>
<DOCNO> 235988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur21.html </URL>
<DATE> 2004/04/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İzmir'de 1 Mayıs miting programı belli oldu 
</HEADLINE>
<TEXT>

     Türk-İş, DİSK, KESK ve meslek odaları tarafından 1 Mayıs'ta Gündoğdu Meydanı'nda düzenlenecek olan mitingin programı belli oldu. 
     1 Mayıs Tertip Komitesi Başkanı ve KESK İzmir Şubeler Platformu Dönem Sözcüsü Musa Sever, düzenlediği basın toplantısında, Gündoğdu Meydanı'nda düzenleyecekleri 1 Mayıs mitingi için resmi izni aldıklarını belirtti. 
     Türk-İş, DİSK, KESK ve meslek odalarının işbirliğiyle düzenlenecek mitinge bazı siyasi partilerin de destek verdiğini dile getiren Sever, miting programı kapsamında Türk-İş'e bağlı sendikaların üyeleri ve meslek odaları mensuplarının Alsancak Limanı girişinde toplanarak meydana doğru yürüyüş yapacaklarını bildirdi. 
     DİSK'e bağlı sendikaların üyelerinin Basmane'de fuar önünden, KESK bünyesindeki sendikaların mensuplarının da Konak Meydanı'ndan başlayarak miting alanına yürüyeceğini belirten Sever, şöyle dedi 
     ''Saat 14.00'de açılış ve saygı duruşu ile başlayacak miting kapsamında Umuda Ezgi Grubu bir konser verecek. Konseri şiir dinletisi izleyecek. Ayrıca Duvara Karşı Tiyatro Grubu da bir gösteri sunacak. Miting konfederasyonlar adına yapılacak konuşmaların ardından saat 17.00'de sona erecek.'' 
     
</TEXT>
</DOC>
