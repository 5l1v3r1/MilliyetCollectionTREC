<DOC>
<DOCNO> 249983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo01.html </URL>
<DATE> 2004/06/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçe Milli Takımı .. 
</HEADLINE>
<TEXT>

     22 futbolcusundan 20'si milli olan Fener'de 11 kişi banko oynayacak, 7'si kulübede kalacak, Aurelio ve Nobre oynarsa 4 milli tribüne çıkacak 
     
     Adım adım uyguladı 

     Başkan Aziz Yıldırım, geçen sezonun ortasında bir plan belirleyip, yönetici arkadaşlarıyla birlikte adım adım uygulamaya başlamıştı. Buna göre, A ve ümit milli takımının genç, gelecek vaadeden yıldızları transfer edilip, Fenerbahçe’nin gelecek yılları da kurtaracak kadrosu oluşturulacaktı. Kemal, Selçuk, Tuncay, Mahmut Hanefi, Servet, Volkan, Olcan’ın ardından bu sene de Serkan, Deniz ve Murat Hacıoğlu kadroya katıldı. Yabancıları da ekleyince, Sarı-Lacivertli ekipte milli oyuncudan geçilmez oldu. 
     
     İki Brezilyalı hariç 

     Alex ve Önder Turacı’nın da dahil olmasıyla, 22 kişilik kadrodaki milli oyuncu sayısı 20’ye yükseldi. Bunların 17’si Türkiye A, Ümit, A2 ve A Genç Milli takımlarında forma giyiyor. Alex ile Luciano Brezilya, Hooijdonk da Hollanda A Milli Takımı’nda ter döküyor. Milli olmayan iki futbolcu Aurelio ve Nobre ki, onlar da takımın değişmez oyuncuları. Bu sezon takımda öyle bir forma savaşı yaşanacak ki, 11 kişi sahaya çıkarken, 7 milli kulübede oturacak, Aurelio ve Nobre’nin oynaması halinde 4 milli ise tribüne çıkmak zorunda kalacak. 
     
     Yanal’ın 4 bankosu 

     Milli Takımlar Teknik Direktörü Ersun Yanal, göreve geldiğinden bu yana çıktığı 5 müsabakada, 4 Fenerbahçeli oyuncudan vazgeçemedi. Genç teknik adam, Ümit, Tuncay, Serkan ve Deniz’e tüm karşılaşmalarda görev verdi. Kanarya’nın kadrosuna yeni kattığı Önder Turacı ise milli takıma son Avustralya - Güney Kore turnesi sırasında seçildi ancak sakatlığı nedeniyle forma giyme şansı bulamadı. 
     
     Son maçta 7 milli vardı 

     Bir zamanlar, milli takıma bir ya da iki oyuncu veren Fenerbahçe’de artık milli bolluğu yaşanıyor. Öyle ki, Güney Kore ile oynanan son milli karşılaşmada, yeni transferlerle birlikte Ay-Yıldızlı ekipte tam 7 Sarı-Lacivertli oyuncu forma giydi. Bu oyuncular Volkan, Deniz, Serkan, Ümit Özat, Fatih Akyel, Serhat, Tuncay’dı. 

     
</TEXT>
</DOC>
