<DOC>
<DOCNO> 239841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/dunya/axdun00.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorgu mu, işkence mi 
</HEADLINE>
<TEXT>


ABD Kongresi, Iraklı esirleri uykusuz ve aç bırakmanın yanı sıra stres altında tutma gibi uygulamalar da içeren resmi sorgu yöntemlerini tartışmaya açtı 

YASEMİN ÇONGAR Washington 


ABD askerinin Iraklı esirlere işkence ve küçük düşürücü muamele yaptığını ortaya koyan fotoğraflar Bush yönetimini sarsmaya devam ederken, bu açık ihlallerin yanı sıra ABD Savunma Bakanlığı'nın Pentagon "Cenevre Konvansiyonu'nu ihlal etmediği" iddiasıyla uyguladığı rutin sorgu yöntemleri de tartışmaya açıldı. 
ABD Savunma Bakanı Donald Rumsfeld, önceki gün 25 milyar dolarlık ek savaş bütçesi talep etmek için Kongre'ye gitti. Ancak Senato'nun Tahsisler Komitesi önünde ifade veren Rumsfeld, bütçeden ziyade işkence konusunda soru yağmuruna tutuldu. 
ABD'li senatörler, Ebu Gıreyb Cezaevi'ndeki işkence uygulamasının dışında kalan ve Amerikan ordusunun Irak ve Afganistan'da rutin olarak kullandığı sorgu yöntemlerinin de Cenevre Konvansiyonu'na aykırı olabileceğini gündeme getirdi. Rumsfeld, bu rutin yöntemlerin her birinin Pentagon'un avukatlarınca "Cenevre Konvansiyonu'na uygun bulunarak onaylandığını" söyledi. 

Sorgu rehberi açıklandı 
Tartışmayı kamçılayan, ABD yönetiminin 2 gün önce Kongre'ye sunduğu "Sorgulama Yöntemleri" başlıklı rehber oldu. Bu rehberde, tutuklulara uygulanan rutin sorgu yöntemlerinin yanı sıra komutanın özel izniyle uygulanabilen bazı istisnai taktikler de sıralanıyor. Bu taktikler arasında "Hekim gözetiminde gıda verilmemesi, 30 günden fazla olmamak kaydıyla tecrit, 72 saatten fazla olmamak kaydıyla uykusuz bırakma ve 45 dakikaya kadar stresli pozisyonda bekletme" gibi yöntemler var. 




</TEXT>
</DOC>
