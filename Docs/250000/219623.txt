<DOC>
<DOCNO> 219623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/ekonomi/eko02.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarada bilek güreşi 
</HEADLINE>
<TEXT>

   Maliye zamma direnen sigara firmalarına 'İkinci ÖTV artışını yaparım' mesajı gönderdi. Tekel ise rakiplerinden önce zam yapmamaya kararlı 
      EKONOMİ SERVİSİ 
   
   Hükümet, 1.2 katrilyon ek gelir beklediği sigaradaki ÖTV artışını zam olarak uygulamayan sigara üreticilerine 'ikinci bir vergi artışı getiririz' resti çekti. Anadolu Ajansı'na demeç veren üst düzey bir Maliye yetkilisi, "Sigara firmaları yüzde 12'lik zammı yapmak zorundalar. Eğer direnmeye devam ederlerse sigaradaki ÖTV vergisini ikinci kez artıracağız" dedi. 
   Hükümet yetkilileri IMF ile görüşmelerin de yüzde 12'lik zammın kesinlikle uygulamaya konulacağı esasına göre yürütüldüğü vurgulandı. Bakanlar Kurulu'nun yüzde 55.3 oranında nispi özel tüketim vergisine ÖTV tabi olan sigaraya, ayrıca paket başına 25 bin lira ile 80 bin lira arasında maktu ÖTV koymasının ardından şu gelişmeler yaşandı 
   
   1 - 1.2 katrilyonluk kaynak 
   Maliye Bakanlığı bürokratları, maktu vergiler ile sigaraya yüzde 12 zam yapılması gerektiğini hesapladı. Böylece bütçeye 1 ile 1.2 katrilyon lira arasında ek kaynak sağlanması hedeflendi. Bu çerçevede sigara üreticisi firmalarla bir araya gelindi. Ancak Philip Morris 'Fiyatımızı biz belirleriz' diyerek, sigara zammına karşı çıktı. Söz konusu firmanın özellikle Marlboro sigarasının fiyatı konusunda hassasiyet gösterdiği vurgulandı. Art arda yapılan toplantılardan bir sonuç çıkmayınca, sigara firmalarını yüzde 12'lik zamma zorlayacak ikinci bir ÖTV artışı gündeme geldi. 
   Bunun ya bütün sigaralarda maktu ya da nispi vergiyi artırarak ya da 3 milyon lira ve üzerinde fiyata satılan sigaralarda maktu verginin yükseltilmesi yoluyla sağlanması üzerinde duruluyor. 
   
   Tekel zamma karşı direniyor    Maliye ile sigara üreticileri arasında yapılan görüşmelerde özellikle Philip Morris'in Avrupa'daki şirket merkezinin zam istemediğini belirterek zamma karşı çıktığı vurgulandı. Diğer yabancı üreticiler zam konusunda ortada kalırken, Tekel de Philip Morris zam yapmadan zam yapmamaya kesin kararlı görünüyor. 
   Tekel yüzde 12 zam yapması halinde 1 milyon 900 bin lira olacak kısa 2001 örneğini vererek, "Bu fiyatla biz rakiplerimizin muadil sigaralarından 100 bin lira daha pahalı oluruz. Halbuki şimdi 50 bin lira daha ucuzuz" diyor. 
   Tekel, rakiplerin zam yapmayıp kendilerinin zam yapması halinde pazar payını kaybetmekten endişe ediyor. Yabancılar ise topu Tekel'e atıyor. 
   
   'Bu kararlar çabuk verilmez'    Marlboro, Parliament, LM, Lark ve Chesterfield markalarını üreten Philip Morris'in yetkilileri, zammın bir günde alınacak bir karar olmadığını belirterek, "Biz pazarın yüzde 30'unu teşkil ediyoruz. Tekel ise pazarın yüzde 60'a yakınını. Pazarın bu kadar büyük bölümüne sahip olan Tekel bile zam yapmamış. Zam yapma ya da yapmama gibi bir kararımız yok. Çok uluslu organizasyonlar bu tür kararları çok çabuk vermezler" dedi. Kent ve Lucky Strike gibi markasının üreticisi BAT'ın Kurumsal İletişim Müdürü Arzu Örsel ise "Bu zammın yansıması bize nasıl olur hesaplayıp ondan sonra karar vereceğiz. Bakanlıkla yaptığımız görüşmelerin sonuçlarına bakarak bir noktaya geleceğimizi düşünüyorum" dedi. 
   
   
</TEXT>
</DOC>
