<DOC>
<DOCNO> 249573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun08.html </URL>
<DATE> 2004/06/21/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD Başkan adayı Kerry'nin başı bağış çekiyle dertte 
</HEADLINE>
<TEXT>

     Deniz Arslan 

ABD'de Demokrat Parti'nin başkan adayı John Kerry'nin, Güney Kore'nin eski başkanlarından birinin yakın zamanda tutuklanan oğlundan bağış kabul ettiği ve Güney Kore için ABD'de lobi oluşturmaya çalışan bazı gruplarla temasta bulunduğu ortaya çıktı. 
     Amerikan basınında yer alan haberlerde, Kerry'nin, seçim kampanyası için 1997 yılında rüşvet suçuyla hüküm giyen eski başkan Chun Dooh-hwan'ın oğlu Chun Jae-yong'dan 2000 dolarlık bir çek aldığı ve Chun Jae-yong'un da kısa süre önce, kendisine miras kalan 14 milyon doların vergisini ödemekten kaçtığı için tutuklandığı kaydedildi. 
     Kerry'nin seçim kampanyası sözcüsü Michael Meehan, ''bu çeki hemen geri gönderiyoruz'' diyerek, Chun Jae-yong'un geçmişi ve yaptıkları hakkında daha önce bilgi sahibi olmadıklarını kaydetti. 
     Chun Jae-yong'un, Asya asıllı Amerikalılar'dan Kerry'ye gelen en büyük bağışı yapan Rick Yi ile iş ortağı olduğu belirtiliyor. Yi, Chun'un yasal problemlerini bilmeden geçen yıl Kerry'nin kampanyasına bağış yapmaya teşvik ettiğini itiraf etti. Yi, Kerry kampanyasına 500 bin dolardan fazla para topladı. Kanunlar çerçevesinde, seçim kampanyalarına yapılacak kişisel bağışlar, en fazla 2000 dolar olabiliyor. Aynı gün Yi'nin de, Kerry kampanyasına 2000 dolar bağışladığı belirtildi. 
     Yi, aynı zamanda, Kerry'nin kampanyasına para toplama çabaları için California'da, Güney Kore hükümetinin Los Angeles'taki konsolos yardımcısı Chung Byung-man ile bir araya geldiğini ve ''Kore-Amerika Liderlik Konseyi'' adlı etkili bir siyasi örgüt oluşturmayı görüştüklerini, kendisinin ise vakti olmadığı gerekçesiyle bu öneriyi kabul etmediğini söyledi. 
     Güney Kore'nin Los Angeles konsolosluğu, Chung'un Demokrat Parti ve Kerry'yi desteklediği yönünde söylentilerin duyulduğunu belirtirken, Chung'un, diplomatların bulundukları ülkelerde siyasete karışmalarını yasaklayan Cenevre konvansiyonunu veya herhangi bir Amerikan yasasını ihlal ettiğini düşünmediklerini bildirdi. 
     
</TEXT>
</DOC>
