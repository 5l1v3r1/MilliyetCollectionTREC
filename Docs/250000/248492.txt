<DOC>
<DOCNO> 248492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur09.html </URL>
<DATE> 2004/06/16/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Cezalar, korsan yayın satışını caydırdıl... 
</HEADLINE>
<TEXT>

     ''Korsan yayınla mücadele'' amacıyla mart ayında yapılan yasal değişiklikler sonrasında önemli aşamalar kaydedildiği bildirildi. 
     Alınan bilgiye göre, başkentte korsan yayın satışının yoğunlaştığı Çankaya ilçesinde, belediye Zabıta Müdürlüğü ekipleri 2004 yılının mart, nisan ve mayıs aylarını kapsayan 3 aylık dönemde toplam 2 bin 137 adet korsan CD ve kaset ile 906 adet korsan kitap ele geçirdi. 
     Yasal değişiklikler öncesi, ocak ayında bin 243, şubat ayında bin 64 adet olan ele geçirilen korsan kitap sayısı martta 339, nisanda 464, mayısta ise 103'e kadar geriledi. 
     Ocak ayında 951 adet korsan CD ele geçirilirken, mart ayında 480'e kadar gerileyen bu rakam, mayıs ayında 738'i buldu. 
     Yetkililer, 2003 yılında 37 bin 734 adet kitap, 39 bin 288 adet korsan CD ve kaset ele geçirildiğini, 2002 yılında ise imha edilen korsan CD, kaset ve kitap sayısının 100 bini bulduğunu kaydettiler. 
     Çankaya Belediyesi Zabıta Müdürü Cihat Emre, AA muhabirine yaptığı değerlendirmede, artan cezalar ve denetimler sonrası korsan yayın satışında ciddi bir azalma sağlandığını söyledi. 
     Denetimlerde, satıcıların tezgahlarını bırakıp kaçmaları nedeniyle haklarında cezai işlem yapılamadığını dile getiren Emre, Karanfil ve Konur sokaklar ile Sakarya Caddesi gibi yoğun yaya sirkülasyonu olan bölgelerdeki denetimlerin bu kişileri daha ''kör noktalara'' kaydırdığını, buraları da devriyeler halinde kontrol altında tutmaya çalıştıklarını kaydetti. 
     
</TEXT>
</DOC>
