<DOC>
<DOCNO> 219125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/yasam/yas05.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonominin 'başı ağrıyor' 
</HEADLINE>
<TEXT>

   Bir hastalık olarak kabul edilmediği için tedavi yolu aranmayan baş ağrısı, işgücü kaybına neden olan sorunlar sıralamasında ilk sırada 
      EDA BERKBAYRAK İzmir DHA 
   
   Kadınların yüzde 99, erkeklerin de yüzde 93'ünün baş ağrısı sorunu yaşadığını belirten Uzman Dr. Sultan Tarlacı, "Tüm dünyada işgücü kayıplarında baş ağrısı birinci sırada" dedi. 
   Özel Ege Sağlık Hastanesi Nöroloji Polikliniği'nde görevli Tarlacı, insanların yaşamlarının hemen her evresinde baş ağrısıyla karşı karşıya kalabildiğini, ancak bunun bir hastalık olarak kabul edilmemesinin en büyük sıkıntıları olduğunu söyledi. Tarlacı, "Bazı hastalar 10 yıl ağrı çekip sonra doktora başvuruyor" diye konuştu. Baş ağrısının nedenleri arasında, migren, stres, beyin tümörü, boyun fıtığı, yapısal bozukluklar ve tansiyonu sık rastlananlar olarak sayan Tarlacı, sözlerini şöyle bitirdi "Özellikle uykudan uyandıran, 50 yaş üzerinde kendini gösteren, cinsel ilişki sonrası ortaya çıkan ağrıların yanı sıra, kusma, görme bozuklukları ve sara nöbetleri eşlik ediyorsa, dikkatli olunmalı. Bu ağrılar hastalık olarak kabul edilip, mümkünse ağrı günlüğü tutularak, mutlaka nöroloğa başvurulmalı." 
   
   
</TEXT>
</DOC>
