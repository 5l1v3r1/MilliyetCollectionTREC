<DOC>
<DOCNO> 246859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy06.html </URL>
<DATE> 2004/06/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bush'tan, Erdoğan'a Kıbrıs'ta sözünüzü tutup, elinizden geleni yaptınız 
</HEADLINE>
<TEXT>

     Başbakan Recep Tayyip Erdoğan, ABD Başkanı George Bush ile Kıbrıs konusunu görüştüğünü, ''Siz sözünüzü tuttunuz, elinizden geleni yaptınız'' diyen Bush'un Türkiye'yi desteklemeye devam edeceğini söylediğini aktardı. 
     Sea Island'daki G-8 Zirvesi'ne katılan Erdoğan, Savannah'daki basın merkezinde gazetecilere açıklamalarda bulundu. 
     Erdoğan, Türk hükümetinin yürütmekte olduğu yoğun diplomasi ve Türkiye'nin bölgesel politikalarının oynadığı rolün bir tezahürü olarak Türkiye'nin G-8 Zirvesi'ne davet edildiğini söyledi. 
     Bu noktada, İslam Dünyası ile AB arasında bir bağ kurmaya çalışacaklarını ve ortaya çıkacak durumu değerlendireceklerini anlatan Erdoğan, uluslararası ilişkiler söz konusu olduğunda G-8 Zirvesi'nin çok önemli olduğunu belirtti. 
     Erdoğan, Ortadoğu'nun barış alanı olmasını, Ortadoğu'da barış, istikrar ve modernlik ortamı yaratmak istediklerini, bu amaca ulaşabilmek için de yapılması gereken bir çok husus bulunduğunu kaydetti. 
     Bu noktada ortak irade gösterilmesi ve bu amaçlar çerçevesinde çalışılması gerektiğini söyleyen Erdoğan, bu nedenle Zirve'ye bu kadar önem verdiklerini anlattı. 
     Zirve'nin, gelecek için ortaya konulacak Ortaklık Deklarasyonu'nun, Kuzey Afrika'dan Ortadoğu'yu içine alan bölge için demokratikleşme sürecini başlatacağını söyleyen Erdoğan, Zirve'nin, demokrasi, hukukun üstünlüğü, insan hakları, adalet gibi değerlere çok önem verdiğini ifade etti. Erdoğan, bölgeden gelen reaksiyonların, tepkilerin bu değerlerin herkes tarafından paylaşıldığını gösterdiğini kaydetti. 
     
     ''KÖTÜMSERLİK İNSANLARIN KADERİ DEĞİL'' 
     Ortadoğu'daki kötümserliğin insanların kaderi olmadığını belirten Erdoğan, bu insanların, uygarlığının öncüleri olduğunu, şimdi de gereken dinamizm ve reform için gereken kararlılığı gösterdiklerini ifade etti. Erdoğan, bölgenin kültürel açıdan zenginlikleri, ekonomik yapısının çok yüksek olduğunu söyledi. 
     Global barışa ve refaha çok önem veren bölgedeki insanların gelişmiş ülkelerce desteklenmesi gerektiğini söyleyen Erdoğan, ''Bu üzerimize düşen bir görevdir. Bizim burada sorumluluklarımız vardır. Bölgenin sorunlarının çözülmesi gerekmektedir ve reform çalışmalarının psikolojik altyapısı ve siyasi temellerini atmak çok önemlidir'' dedi. 
     Erdoğan, ABD'de yaşanan 11 Eylül olaylarının tüm bunların başlama noktası olduğunu, 11 Eylül'ün ardından Afganistan, Irak olayının ortaya çıktığını ve her iki ülkede de bir geçiş, bir barış dönemi ortaya konulmak zorunda kalındığını söyledi. 
     Afganistan'da Eylül'de bir seçim yapılacağını, Irak'ta bir Geçiş Hükümeti seçildiğini anımsatan Erdoğan, daimi yönetime, demokrasiye geçişte rol oynacak Irak'taki Hükümetin, desteklenmeye ihtiyacı bulunduğunu dile getirdi. 
     Erdoğan, ''Koalisyon güçleri idareyi en kısa zamanda Geçici Hükümete bırakmak zorundadır ve Irak da kendi geleceğini kendisi inşa etmelidir. Bunun bir ihtiyaç olduğuna inanıyoruz'' diye konuştu. 
     Türkiye ve bölgedeki komşu ülkelerin ortak bir tarihe sahip bulunduğunu ve bunlarla birlikte Ortadoğu'ya barış ve huzurun getirilmesinin kendilerinin sorumluluğunda olduğunu anlatan Erdoğan, İsrail ve Filistin ile olan ilişkilere iyi bakılması gerektiğini vurguladı. Erdoğan, ''Biz her zaman bölgede atılacak adımlara yardımcı olmayı, barış için çalışmayı görev biliyoruz. Terörizm nereden gelirse gelsin her türlüsüne karışıyız'' dedi. 
     Küresel barışı korumak için tüm güçlü ülkelerin üzerine düşen sorumluluğu yerine getirmesi gerektiğini vurgulayan Erdoğan, G-8 Zirvesi'nin de burada çok büyük anlam kazandığını belirtti. 
     
     DEĞİŞİM DIŞARDAN EMPOZE EDİLMEMELİ 
     G-8 Zirvesi'nde deklarasyonların yer aldığına, bunlardan birinin ''değişim dışardan empoze edilmemelidir'' ilkesi olduğuna dikkati çeken Erdoğan, bu ilkenin sonuna kadar başarıyla götürülmesi ve her ülkenin farklılıklarının göz önünde bulundurulması gerektiğini kaydetti. 
     Her ülkenin kendine özgü noktaları bulunduğunu, bu farklılıkların değerlendirmeye alınması gerektiğini söyleyen Erdoğan, ayrıca yerel yönetimler, iş dünyası, sivil toplum örgütlerinin ortak partnerler olarak kabul edilmesini ve bu ortaklığın gerçekten üst düzeyde olması gereği üzerinde durdu. 
     Bölgenin ve insanoğlunun refahı ve mutluluğunun herkes için çok önemli ve herkesin görevi olduğunu dile getiren Erdoğan, bu refah ve mutluluğun Türkiye'de de olmasını, bunun Ortadoğu, Afganistan, Filistin, her yere yayılmasını istediğini anlattı. Bu amaç doğrultusunda çalıştığını ve bu duygularla Zirve'ye katıldığını ifade eden Erdoğan, ''Biz, Demokratik Ortak olarak davet edildik. Özellikle de adalet, kalkınma, insan hakları, hukukun üstünlüğü gibi konuların bu noktada çok önemi var'' dedi. 
     Erdoğan, açıklamasının ardından, bir gazetecinin, ABD Başkanı George Bush ile Kıbrıs konusunu görüşüp görüşmediğini sorması üzerine, bu konuyu görüştüğünü belirtti. Başbakan Erdoğan, ''Siz sözünüzü tuttunuz, elinizden geleni yaptınız'' diyen Bush'un Türkiye'yi desteklemeye devam edeceğini söylediğini aktardı. 
     
</TEXT>
</DOC>
