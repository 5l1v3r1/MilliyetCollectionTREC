<DOC>
<DOCNO> 225166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko26.html </URL>
<DATE> 2004/03/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Vestel, DVD kayıt cihazı üretti... 
</HEADLINE>
<TEXT>

     Vestel, AR-GE ve teknoloji merkezi Vestel City'de geliştirdiği DVD kayıt ürününü pazara sundu. 
     Vestel'den yapılan açıklamada, DVDR 100 DVD Recorder'ın Türkiye'de geliştirilen ve üretilen ilk DVD kayıt cihazı olduğu bildirildi. 
     Sadece ev elektroniği sektöründe hizmet veren dünyanın önde gelen markalarının ürün portföyünde olan DVD kayıt cihazları, televizyon, uydu alıcı veya video kameralardan DVD medyalarına kayıt yapmaya imkan tanıyor. 
     Açıklamaya göre, rakiplerine kıyasla daha uygun fiyatla tüketiciye ulaşan Vestel DVDR 100 DVD Recorder, entegre TV alıcısı, 4 farklı görüntü kalitesinde kayıt seçeneği, entegre DTS ve Dolby Digital dekoder gibi özellikler taşıyor. 
     DVD R ve DVD RW medyalarına kayıt yapabilen DVDR 100 DVD Recorder'ın entegre TV alıcısı sayesinde örneğin televizyondan bir maç izlerken aynı anda başka kanalda yayınlanan dizinin DVD'ye kaydı mümkün bulunuyor. Bu özelliğin, DVDR 100'ün özellikle yaklaşan Avrupa Kupası sırasında en çok kullanılacak fonksiyonu olarak öne çıktığı belirtildi. 
     DVDR 100'ün önceden programlama ile 8'e kadar farklı programı zaman ayarlı kayıt yapabilme özelliğinin de bulunduğu bildirildi. 
     
</TEXT>
</DOC>
