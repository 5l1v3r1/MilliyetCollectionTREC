<DOC>
<DOCNO> 221356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur43.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Sağlık çalışanları diğer memurlarla eşit 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Sağlık çalışanları, 'biz çok önemli bir görev yapıyoruz, bizi diğer memurlardan ayırın, onlardan daha fazla maaş verin' diyorlarsa, bu, kamu vicdanı bakımından rahatsızlık meydana getirir. Sokakta bağırarak, eylem yaparak bunlar çözülmez'' dedi. 
     Şahin, bugün Fatih'in Kocamustafapaşa ve Yedikule semtlerinde partisinin Fatih Belediye Başkan Adayı Mustafa Demir ile seçim çalışmalarını yürüttü. 
     Sümbülefendi Camii'nde partililerle öğlen namazını kılan Şahin, ardından esnafı dolaşarak, 28 Mart'ta yapılacak yerel seçimlerde destek istedi. 
     Şahin, burada, sağlık çalışanlarının eylemine ilişkin AA muhabirine yaptığı açıklamada, sağlık sektöründe çalışan personelin de 657 sayılı yasaya tabi devlet memurları olduklarını belirterek, şunları kaydetti 
     ''Devlet memurları arasında ücret bakımından bir ayrım yapamayız. Sonra diğerlerinin de aynı talepte bulunma hakları doğar. Biz, 2004 yılıyla ilgili kamuda çalışan memur ve işçilere bütçe nispetinde enflasyonun üstünde zamlar verdik. Sağlık çalışanları, 'biz çok önemli bir görev yapıyoruz, bizi diğer memurlardan ayırın, onlardan daha fazla maaş verin' diyorlarsa, bu, kamu vicdanı bakımından rahatsızlık meydana getirir. Hiçbir sektör kendisini diğerlerinin üstünde görmemelidir. Bu, son derece yanlıştır.'' Kamu çalışanlarının aldıkları ücretlerin yetersizliğini çeşitli defalar dile getirdiklerini, ancak yılların birikimi sonucu oluşan adaletsizliğin bir çırpıda düzeltilmesinin 16 aylık bir hükümetten beklenemeyeceğini ifade eden Şahin, ''Ekonominin dengeleri yerine otursun diye Türkiye'de bir mali disiplin uyguluyoruz. Kafamıza göre har vurup harman savurarak, her talebi yerine getirerek hareket edemeyiz. Aksi halde ekonominin dengelerini büsbütün bozmuş oluruz'' dedi. 
     Şahin, devlet personel rejimindeki bu aksaklıkları gidermek için bir çalışma yapıldığını, Türkiye ve Ortadoğu Amme İdaresi Enstitüsü tarafından hazırlanan bu çalışmanın Nisan ayında kendilerine geleceğini kaydetti. 
     Sivil toplum örgütleri, Türk Tabipleri Birliği ve sendikaların da buraya giderek düşüncelerini söylemelerini ve birlikte bir metin hazırlayarak hükümete sunmalarını beklediklerini ifade eden Şahin, ''Sokakta bağırarak, eylem yaparak bunlar çözülmez. Bunlar masa başında görüşülerek çözülür'' dedi. 
     
     MASON LOCASI'NA SALDIRI 
     Devlet Bakanı ve Başbakan Yardımcısı Mehmet Ali Şahin, dün akşam Kartal'da Hür ve Kabul Edilmiş Mason Locası'na yönelik bombalı saldırıdan da büyük üzüntü duyduklarını bildirdi. 
     Türkiye'de yasalara göre faaliyette bulunan her türlü sivil toplum örgütünün devletin koruması altında olduğunu belirten Şahin, ''Bu bir terör hareketi. Sanıyorum bomba patlatılmış. Emniyet teşkilatı olayı çözmek için üzerine düşen gayreti yapıyor. Hayatını kaybeden vatandaşımıza Allah'tan rahmet, yaralananlara da acil şifalar diliyoruz. Olayın perde arkası çok kısa sürede aydınlanır ve kimler tertip etmişse onlarla ilgili yasal işlemler kısa sürede yapılır'' dedi. 
     Şahin, Emniyet Teşkilatı'nın bu tür olaylar meydana gelmeden önce ciddi tedbirler alması gerektiğine de işaret ederek, ''Bu konuda eğer bir zafiyet varsa, onu da hükümet olarak gündeme alırız'' dedi. 
     
     AB SÜRECİ 
     Bakan Şahin, Ankara'da yapılan Türkiye-AB Troykası toplantısında gündeme geldiği belirtilen, ''işkence olaylarına karıştıkları iddia edilen polislerin yargı karşısına çıkarılamaması, töre cinayetleri ve insan hakları'' gibi konularla ilgili olarak da şöyle dedi 
     ''1-2 emniyet mensubu, gerekli tebligat yapılarak mahkeme önüne çıkarılmamış olabilir. Ama münferit de olsa, bu bir mazeret değildir. Bunlar, AB bu tür taleplerde bulunmadan, kendi içimizde çözmemiz gereken sorunlar. İçişleri Bakanlığı ve adliye teşkilatı, bu sorunu çözmek için kısa sürede gereken tedbirleri alır.'' Töre cinayetlerinin de bugünün konusu olmadığını, bu sorunun eğitimle çözülecek konu olduğunu ifade eden Şahin, devletin diğer organlarının da bu konudaki sancıları kısa sürede giderici tedbirleri alma görevleri bulunduğunu söyledi. 
     AB'nin demokratik kriterleri yerine getirmesi konusunda ikna olması nedeniyle Türkiye'yi denetim dışına iten bir karar aldığını hatırlatan Şahin, ''Türkiye, Kopenhag Kriterleri bağlamında 1.5 yılda ciddi adımlar attı. Uygulamadaki aksaklıkları da kısa sürede düzeltmenin gayreti ve çabası içindeyiz. Bakanlar Kurulu'nun her haftaki birinci demirbaş maddesi AB süreciyle ilgili yapılanlar. Uygulamaya yönelik olarak 2004 yılı sonuna kadar ciddi adımlar atmak durumundayız'' şeklinde konuştu. 
     
</TEXT>
</DOC>
