<DOC>
<DOCNO> 247354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/soneko03.html </URL>
<DATE> 2004/06/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Nakliyeciler, Irak pazarı konusunda sıkıntılı... 
</HEADLINE>
<TEXT>

     Irak'taki taşımacılıkta söz sahibi olan Türk nakliyeciler, son aylarda artan olaylar ve önlerine çıkan engeller nedeniyle bu ülkedeki hakimiyeti kaybetme endişesi yaşıyor. 
     Uluslararası Nakliyeciler Derneği UND Irak Çalışma Grubu Başkanı Tahir Aydoğan, AA muhabirine yaptığı açıklamada, Irak'taki nakliyeciliğin son 20 yıldan beri Türkiye'nin elinde olduğunu kaydetti. 
     Iraklı firmaların yetersiz olduğu, Suriyeli firmaların ise genellikle kendi ürünlerini taşıdıkları Irak'ta, Türk nakliyecilerin lider konumunda bulunduklarını belirten Aydoğan, son aylarda artan sıkıntıların sektörü olumsuz yönde etkilediğini bildirdi. 
     Aydoğan, Türkiye'den Irak'a nakliyenin yüzde 80'inin Zaho, Musul'a kadar gerçekleştirilebildiğini, buradan güneye aktarma yapılmaya başlandığını ifade ederek, şunları söyledi 
     ''Birebir nakliyenin büyük oranda yapılamaması gelirin önemli miktarda azalmasına yol açtı. Şöyle ki günde 500'den fazla aracın giriş yaptığı Irak'ta bu bölgenin ilerisine gidemeyen nakliyeciler, araç başına 700 dolar civarında gelirden mahrum kalıyor. Bu zararı aylık bazda değerlendirirsek 10 milyon dolara çıkıyor. Güvenlik endişesinin yanında 400 kilometrelik yol için uygulanan 100 dolarlık navlun ücretinin 700-800 dolara kadar çıkarılması da önümüze konulan engellerin en önemlilerinden birini oluşturuyor.'' Aydoğan, bir süre öncesine kadar Irak'ta nakliye sektöründen bile bahsedilemediğini belirterek, ''Irak'ın ithalat ve ihracat mallarını dahi biz taşıyorduk. Ancak, son 5-6 aydan beri durum aleyhimize işlemeye başladı. Bu süre içinde Iraklılar'ın 2 bine yakın çekici aldığını gözlemliyoruz. ABD'lilerin mallarını kendileri taşımaya başlıyorlar. Aleyhimize işleyen bu gelişme sonrası ülke nakliyesindeki hakimiyetimizi kaybetme endişesi taşımaya başladık'' dedi. 
     Tahir Aydoğan, sorunun giderilmesi için ABD'li yetkililerle sürekli toplantılar yaptıklarını anlatarak, şöyle devam etti 
     ''ABD'li yetkililerden taşımanın güvenli ortamda yapılabilmesi için escort talebinde bulunuyoruz. Bizi anlayışla karşılıyorlar. Ancak, Irak'ın bir savaş ortamında olduğunu hatırlatarak, ellerinden geleni yaptıklarını belirtiyorlar. Geçen hafta benim de bir aracım yakıldı. Biz nakliyeciler, riski göze alarak para kazanıyoruz. Bütün olumsuzluklara rağmen işimizi kaptırmak istemiyoruz. Bu aşamada sigorta şirketlerinden Irak içindeki nakliyeye kasko güvencesi sağlamalarını talep ediyoruz.'' 
     
     ŞOFÖRLER TEDİRGİN 
     Irak'a taşıma yapan şoförler de, kaçırılma olaylarının ardından ailelerinden işi bırakmaları yönünde baskı geldiğini ve can güvenliklerinin tehlikede olması nedeniyle tedirgin olduklarını söylediler. 
     İskenderun Petrol Ofisi tesislerinden yükledikleri akaryakıtları Musul ve Kerkük'e götüren tanker şoförlerinden Kadir Başçı, bazı arkadaşlarının Irak'ta öldürüldüğünü, yaralandığını, araçlarının yakıldığını anımsatarak, ''meslektaşlarımızın bir bölümü işi bıraktı. Ancak, ekmek paramızı çıkarmak için her şeye rağmen bu ülkeye gidiyoruz'' dedi. 
     Şoför Şahin Karataş ise, 15 yıldır nakliyecilik yaptığını, Irak'taki silahlı güçlerin, kendilerini sık sık durdurup paralarını aldıklarını, aksi halde araçlarını kurşunlamaya başladığını belirterek, ''ailelerimiz de son günlerdeki olaylar sonrası bizi Irak'a göndermek istemiyor. Benim şahsen bu son seferim'' diye konuştu. 
     
</TEXT>
</DOC>
