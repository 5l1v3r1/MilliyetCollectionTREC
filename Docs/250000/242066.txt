<DOC>
<DOCNO> 242066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/magazin/axmag01.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika yasakladı dünya ödüllendirdi 
</HEADLINE>
<TEXT>


Siyasi baskı yüzünden ABD'de gösterilmeyen "Fahrenheit 9 11", Uluslararası Cannes Film Festivali'nde Altın Palmiye kazandı 

DIŞ HABERLER SERVİSİ 

Bush yönetimini eleştiriyor 
ABD'Lİ yönetmen Michael Moore, 57. Altın Palmiye'yi alan belgeselinde, ABD Başkanı George W. Bush'un icraatlarını 'komplo mantığıyla' sorguluyor. Belgeselde, Irak Savaşı'nın perde arkası irdeleniyor ve Bush ailesiyle El Kaide terör örgütü lideri Usame bin Ladin arasındaki gizli ilişkiler deşifre edilmeye çalışılıyor. Bush yönetimini yerden yere vuran belgesel, bu nedenle ABD'de gösterime giremedi. Ve ilk kez Cannes Film Festivali'nde izleyiciyle buluştu. 

Kadın Çinli, erkek Japon 
FESTİVAL'DE daha önce Altın Palmiye'yi kazanan tek belgeselci 1956'da Kaptan Cousteau'ydu. Moore ödülünü alırken yoğun alkışlar karşısında, "Ne yaptınız Tamamen ezildim, teşekkür ederim" dedi. Yarışmada en iyi kadın oyuncu olarak, "Clean" filmindeki rolüyle Çinli aktris Maggie Cheung seçildi. En iyi erkek oyuncu ödülüne de, "Nobody Knows" filmindeki rolüyle Japon çocuk aktör Yagira Yuuya layık görüldü. 

Yönetmen belgeselini savundu... 

Gösterimden önce eserini savunan ABD'li yönetmen Moore, Beyaz Saray'ın siyasi nedenlerle bu filmi çekmesini önlemeye çalıştığını, dağıtımını engellediğini ileri sürdü. "Fahrenheit 9 11"ın Miramax stüdyosu tarafından dağıtılacağı açıklanmış, ancak daha sonra stüdyonun sahibi Disney, dağıtımın durdurulduğunu bildirmişti. 


</TEXT>
</DOC>
