<DOC>
<DOCNO> 232871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo12.html </URL>
<DATE> 2004/04/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Beşiktaş, tarihinin en kötü ikinci yarısını yaşıyor... 
</HEADLINE>
<TEXT>

     Birinci Süper Futbol Ligi'nin ilk yarısını 8 puan farkla lider tamamlayan, ancak ikinci yarıda inanılmaz bir düşüşe geçerek toplam 20 puan kaybeden Beşiktaş, tarihinin en kötü ikinci yarısını yaşıyor. 
     Birinci Lig tarihinde ilk yarıyı 9 kez lider tamamlama başarısı gösteren Beşiktaş, bu 9 sezon içinde ikinci yarılar itibariyle en çok puanı bu sezon kaybetti. 
     Bu sezonun ikinci yarısında henüz lig bitmeden 4 yenilgi, 4 de beraberlik alan Beşiktaş, daha önce ilk yarısını lider tamamladığı hiçbir sezonda bu kadar puan kaybetmemişti. 
     
     HEP FENERBAHÇE'YE GEÇİLDİ 

     Beşiktaş, bu sezon dışında ilk yarısını lider tamamladığı 8 sezonun 5'inde şampiyonluğa ulaşırken, lig bitiminde liderliği kaybettiği diğer 3 sezonda ise hep ezeli rakibi Fenerbahçe mutlu sona ulaştı. 
     Siyah-beyazlılar 1959-60, 1965-66, 1989-90, 1991-92 ve 2002-2003 sezonlarında ilk yarıyı ve sezon sonunu lider tamamlarken, 1963-64, 1984-85 ve 1988-89 sezonlarında ise ilk yarıyı lider tamamlamalarına rağmen, ikinci yarılardaki kötü performanslarıyla şampiyonluğu ezeli rakipleri Fenerbahçe'ye kaptırdı. 
     1963-64'te ligin ilk yarısını Fenerbahçe'nin 3 puan önünde lider kapayan siyah-beyazlılar, sezon sonunda 1 puanlık farkla şampiyonluğu yitirdi. 1984-85 sezonunda da ilk yarı bitiminde 1 puanlık fark, sezon sonunda sıfırlanmış ve Fenerbahçe averajla şampiyonluğu elde etmişti. 
     Son olarak Beşiktaş 1988-89 sezonunda 1 puan farkla ilk yarıyı lider tamamlayıp, sezon sonunda şampiyon Fenerbahçe'nin 10 puan gerisinde 2. olmuştu. 
     
     EN AZ GOLÜ ATIP, EN ÇOK GOLÜ YEDİLER 

     ''Kara kartallar'', lider tamamladıkları 9 sezon içinde, ikinci yarılarında en çok golü yedikleri ve en az gol attıkları sezonu yaşıyor. 
     İlk kez ligin ikinci yarısında eksi averaja düşen ve 22 gol atıp, 23 gol yiyen siyah-beyazlılar, daha önce lider tamamladıkları 8 sezonun hiçbirinde ikinci yarılarda bu kadar kötü bir averaj elde etmemişti. 
     Beşiktaş'ın lider tamamladığı 9 sezon ve ikinci yarılardaki attığı ile yediği goller şöyle 
     

Sezon A Y Av. 1959-1960 30 10 20 1963-1964 30 14 16 1965-1966 27 8 19 1984-1985 27 9 18 1988-1989 27 13 14 1989-1990 32 9 23 1991-1992 23 8 15 2002-2003 35 12 23 2003-2004 22 23 -1      

     
</TEXT>
</DOC>
