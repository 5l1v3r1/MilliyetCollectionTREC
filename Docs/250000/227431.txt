<DOC>
<DOCNO> 227431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/siyaset/siy01.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizden bu kadar' 
</HEADLINE>
<TEXT>

   Başbakan Erdoğan, Rumlar'ın Karpaz ısrarı karşısında BM Genel Sekreteri Annan'a "Bizden daha fazlasını beklemeyin" dedi... 
   
   AB baskısıyla devreye sokulan Karpaz ısrarı karşısında Erdoğan, Annan'a "Bizden daha fazlasını beklemeyin" mesajını iletti. Rumlar'ın sürekli itirazlarına karşın Türk heyeti sessiz tavrını sürdürürken Erdoğan, değişiklikleri anlatan Annan'la görüşmesinden tatmin olarak ayrıldı. 
   
   Erdoğan İmzalayalım 
   Taraflardan İsviçre'den ayrılmadan "planı referanduma götüreceklerine" dair imza isteyen Annan'a Erdoğan "Biz hazırız" karşılığını verdi. Ancak Rumlar'ın itirazı üzerine imza koşulundan vazgeçildi. 
   Bürgenstock'taki Rum heyetine göre ilk kez genel hava Türkiye aleyhinde değildi. Yunan ve Rum gazetecilerin birleştikleri ortak nokta "sonuç ne olursa olsun bu işten Türkiye'nin kazançlı çıktığı" şeklinde oldu. Dünkü sonuç Türk heyetinde ise, "Başta BM olmak üzere herkes ilk kez Rumların uzlaşmaz olduğunu yakından gördü" diye özetlendi. 
   
   Tam garanti zorda 
   Annan'ın İsviçre'de verdiği ilk taslağı beğenen Türkiye açısından en büyük sıkıntıyı AB'nin anlaşmanın delinmemesi için garanti vermemesi oluşturdu. İsviçre'de bulunan Verheugen, Ankara'nın, "Anlaşmanın tüm AB ülkelerinin parlamentolarınca onaylanarak birincil hukuk haline getirilmesi" şartına bir günlüğüne gittiği Strasbourg'dan olumlu yanıt getirmedi. AB Komisyonu Başkanı Romano Prodi'nin de benzer bir açıklama yapması rahatsızlığı arttırdı. 
   Türkiye'nin tek tek ülke onayları kadar güçlü olmasa da AB tarafından önerilen "uyum senedi" önerisini kabul ettiği, ancak ulusal parlamentolarda onaylanma yolundaki arayışını da sürdürme kararlılığında olduğu öğrenildi. 
   
   Dengeli plan 
   Annan'ın planın son halinde mal - mülk değişimi ve tazminatlar konusunda Türkiye lehinde düzeltme yapması dikkat çekti. Annan, Erdoğan'la yaptığı görüşmeden sonra Yunan - Rum taraflarıyla bir görüşme daha yaptı. Bu görüşmede Rumları tatmin edici birkaç son dakika düzeltmesi yapıldığı ileri sürüldü. 
   Türk tarafı, "plan lehinizde, taviz verin" baskısının gerçekçi olmadığını belirterek, "Bizi iki kesimlilik ve siyasi eşitlik konusunda ne kadar tatmin ettilerse, onları da ortak devletin organlarının çalışması konusunda o kadar tatmin ettiler" değerlendirmesini yaptı. 
   Müzakereler sırasında Türk ve Yunan tarafları ABD ve AB'yi kendi lehlerine çevirebilmek için sürekli temasta bulundular. Gül, ABD Dışişleri Bakanı Colin Powell'la telefonla görüşürken, Karamanlis ve Papadopulos önce İngiltere Dışişleri Bakanı Jack Straw, bir saat sonra da Powell'ı aradılar. Ancak iki ismin de Karamanlis'e anlaşma için elinden geleni yapması çağrısında bulunması Yunan tarafında hoşnutsuzluk yarattı. Annan, planı sunmadan yarım saat önce Türk ve Yunan başbakanları ile yaptığı toplantıda 24 Nisan'da referanduma gidecek planın kabul edilmesi için taraflardan gayret göstermelerini istedi. 
   Pazarlıkta uzlaşma sağlanamayınca Annan, planda ufak değişiklikler yaparak 22.30'da taraflara sundu. Yunan - Rum kesimi razı olmadığı için imza atmayan taraflar, olağanüstü bir gelişme olmazsa, planı adada referanduma sunmak zorundalar. 
   
   Yeni devlet 25 günde kurulacak    8 NİSAN Taraflar ortak Merkez Bankası üyelikleri için isimleri BM'ye bildirecek.9 NİSAN Annan İsviçre'de talep ettiği imzaları alamazsa, Türkiye, Yunanistan ve İngiltere, referandum sonucu "evet" çıkarsa iç hukuk sistemlerini tamamlayıp anlaşmayı onaylayacaklarına ilişkin bir belgeyi imzalayacak.10 NİSAN Türk tarafı Türkiye kökenlilerden oluşan 45 bin kişilik listeyi BM'ye verecek.16 NİSAN Referandum sonrasında kurulacak hükümetin yapısı ve çalışanlarının belirlenmesi.20 NİSAN Türk ve Rum taraflarında referandum. Tarih birkaç gün ileri alınabilecek. 22 NİSAN İki taraftan da "evet" çıkarsa ortak devletin iki aylık geçici yönetiminin eşbaşkanlıkları ve geçici parlamentosunun üyelerinin isimleri BM'ye verilecek.25 NİSAN Kurulan Birleşik Kıbrıs Cumhuriyeti'nin BKC dünyaya ilanı.1 MAYIS BKC'nin AB'ye tam üyeliği. 
   
   
</TEXT>
</DOC>
