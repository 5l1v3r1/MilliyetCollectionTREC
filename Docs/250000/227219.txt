<DOC>
<DOCNO> 227219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko30.html </URL>
<DATE> 2004/03/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
2004 bütçesinde 2 ay böyle geçti... 
</HEADLINE>
<TEXT>

     Yılın ilk 2 ayında eğitim harcamaları, savunma harcamalarını neredeyse 3'e katladı. Özel tüketim ve katma değer vergileri, Hazinenin adeta can simidi oldu. 
     Bütçedeki yeni kod yapısı, devletin harcamalarını da çok daha net şekilde ortaya koymaya başladı. Maliye Bakanlığı verilerine göre, Ocak-Şubat döneminde bütçeden 20 katrilyon 574.9 trilyon lira ödeme yapılırken, bunun 10 katrilyon 957.6 trilyon lirası genel kamu hizmetlerine gitti. Burada yasama ve yürütme organlarının hizmetleri karşılığı ödenen para da 133.2 trilyon lira olarak belirlendi. 
     İlk 2 ayda bütçeden savunma için 806.9 trilyon lira, kamu düzeni ve güvenlik hizmetleri için 1 katrilyon 60.7 trilyon lira, ekonomik işler ve hizmetler için de 1 katrilyon 637.7 trilyon lira çıkarken, çevre koruma için yapılan harcama 7.1 trilyon lira, iskan ve toplum refahı hizmetlerine yönelik harcama da 2.4 trilyon lira olarak hesaplandı. 
     Şubat ayı sonunda devlet bütçesinden yapılan sağlık hizmetlerinin parasal karşılığı 651.9 trilyon liraya, eğitime yapılan harcama ise 2 katrilyon 231.9 trilyon liraya yükseldi. Sosyal güvenlik ve sosyal yardım hizmetleri de bütçe harcamalarında 2 katrilyon 9 trilyon liralık bir pay oluşturdu. Bütçede dinlenme, kültür ve din hizmetleri kalemindeki harcama tutarı da 265.1 trilyon lira olarak saptandı. 
     
     KİM, NE HARCADI 

     2 ay sonunda Cumhurbaşkanlığı'nın bütçe harcaması 3.5 trilyon lira olurken, bu rakam TBMM için 35.9 trilyon lira, Başbakanlık için 157.9 trilyon lira, Diyanet İşleri Başkanlığı için 179.6 trilyon lira, Sağlık Bakanlığı için 611 trilyon lira, Milli Eğitim Bakanlığı için de 1 katrilyon 903.8 trilyon lira şeklinde belirlendi. 
     Bu dönemde Hazine Müsteşarlığı'nın toplam harcaması 11 katrilyon 104 trilyon lirayı, Maliye Bakanlığı'nın ise 2 katrilyon 771 trilyon lirayı aştı. 
     Bütçe ödeneklerinin harcama alanları itibariyle dağılımında ise memurlara yapılan toplam ödemenin 4 katrilyon 671.8 trilyon lirayı bulduğu, milletvekillerine yapılan ödemenin de 4 trilyon 627 milyarı zam ve tazminatlar, 9 trilyon 165 milyar lirası da ödenekler olmak üzere 13 trilyon 792 milyar lira olduğu ortaya çıktı. 
     Milletvekilleri için devlet Emekli Sandığı'na da 148 milyar lira prim ödemesinde bulunuldu. 
     Tasarruf politikaları sonucunda devletin tek bir taşıt dahi almadığı bu dönemde kırtasiye ve büro malzemesi alım gideri 279 milyar lirada kaldı, 25 milyar liralık temsil gideri yapıldı. 
     Toplam 59 trilyon 487 milyar liralık bir yekun oluşturan tedavi ve cenaze giderlerinde ise kamu personelinin ilaç giderinin 27 trilyon 930 milyar lira, milletvekillerinin ilaç giderinin 137 milyar lira, kamu personelinin tedavi ve sağlık giderinin 8 trilyon 628 milyar lira, milletvekillerinin tedavi ve sağlık giderinin de 649 milyar lira olduğu görüldü. 
     
     GELİRLERDE DURUM 

     Ocak-Şubat döneminde 11 katrilyon 893.1 trilyon lira vergi geliri elde edilirken, bunun yüzde 55'lik bölümü KDV ve ÖTV'den geldi. 
     İlk 2 ayda 2 katrilyon 78.4 trilyon lira gelir vergisi toplanırken, özel tüketim vergisinden devlet kasasına 3 katrilyon 185.9 trilyon lira girdi. Bunun 2 katrilyon 150.7 trilyon lirası akaryakıt ve doğalgazdan, 808.2 trilyonu kolalı gazoz, içki ve sigaradan, 186.3 trilyonu motorlu taşıtlardan, kalan bölümü de dayanıklı tüketim mallarından geldi. 
     Söz konusu dönemde devletin dahilde alınan KDV geliri 1 katrilyon 476.8 trilyon lira, ithalde alınan KDV geliri de 1 katrilyon 840.6 trilyon lira oldu. 
     Cep telefonu aboneleri de özel iletişim vergisi olarak devlete 219.7 trilyon lira ödedi. 
     Yurt dışına çıkış harcı tutarının 9.7 trilyon lira düzeyinde bulunduğu 2 aylık dönemde, KİT'ler de bütçeye 214.2 trilyon lira kaynak aktardı. 
     Bu dönemde vatandaş 221.5 trilyon lira ceza ödedi. Aralarında TBMM lojmanlarının da bulunduğu lojmanların satış geliri 1 trilyon 510 milyar lirada, arazi satış geliri de 14 trilyon 522 milyar lirada kaldı. 

     
</TEXT>
</DOC>
