<DOC>
<DOCNO> 206596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo08.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifo Mehmet, Malatya'ya 3 futbolcu alacak... 
</HEADLINE>
<TEXT>

     İkinci yarı hazırlıklarını Antalya Belek'te sürdüren Malatyaspor'un gündeminde de transfer var. 
     Kadronun takviyesi konusunda teknik direktör Mehmet Özdilek ile görüşmek üzere Antalya'ya gideceğini ifade eden Başkan Hikmet Tanrıverdi, takımın başarısının devamı için gerekenlerin yapılacağını söyledi. 
     Antalya'da teknik direktör Özdilek ile transferi düşünülen isimler konusunda görüş alışverişinde bulunacaklarını anlatan Tanrıverdi, ''İkinci yarıda daha güçlü bir Malatyaspor seyrettirmek için ara transfer dönemini de değerlendirmek istiyoruz. Hocamızın önereceği 2 ya da 3 futbolcuyla kadromuzu güçlendirmeyi düşünüyoruz'' diye konuştu. 
     Tanrıverdi, transfer konusunun bu hafta içinde Antalya'da sonuçlanmasını beklediklerini de belirterek, transferi düşünülen futbolcularla Antalya'da anlaşıp, hemen çalışmalara katılmalarını sağlayacaklarını kaydetti. 
     
</TEXT>
</DOC>
