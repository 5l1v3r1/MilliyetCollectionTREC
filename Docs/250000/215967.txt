<DOC>
<DOCNO> 215967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun33.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Norveç'te ilkokulda "cinsel kural koyan" bilezikler furyası 
</HEADLINE>
<TEXT>

     Norveç'teki bir ilkokulda, öğrenciler arasında çok popüler ve görünüşte zararsız olan, ancak gerçekte ''cinsel kurallar taşıdığı'' öne sürülen renkli bileziklerin takılması yasaklandı. 
     Bergen kentindeki ilkokulun müdürü Arne Bjoröy, öğrencilerin anne ve babalarına birer mektup göndererek, çocuklarının, okul çapında çılgınlık halini alan bu renkli plastik bilezikleri takmamalarını istedi. 
     Bjoröy, ''Okulumuzun duvarlarına, daha büyük yaştaki insanlardan beklenecek birçok hikaye yazıldığını saptadık'' dedi. Okuldaki 300 öğrencinin en az yüzde 70'inin okula bu ''meşhur'' bileziklerle geldiğini belirten Bjoröy, ''Öğrencilerin çoğu bileziğin anlamından haberdar'' ifadesini kullandı. Bjoröy, son olarak 9 yaşındaki bir erkek öğrencinin bir kız arkadaşını öperken görüldüğünü kaydetti. 
     Okulun 6-12 yaş grubundaki öğrencilerinin ortaya koyduğu ''kurallara'' göre, bir öğrencinin bileziğini çekerek kopardığı arkadaşı, bileziğinin rengine göre kendisinden isteneni yapmakla yükümlü oluyor. Pembe bilezik sarılmayı, mavi bilezik oral seksi, siyah bilezik ise cinsel ilişkiyi temsil ediyor. 
     Devlet radyosunun haberinde, okul civarındaki bir takı mağazasında daha çok siyah bilezikler satıldığına dikkat çekildi. 
     
</TEXT>
</DOC>
