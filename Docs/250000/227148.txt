<DOC>
<DOCNO> 227148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun29.html </URL>
<DATE> 2004/03/31/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İspanya'da alarm Kimyasal veya nükleer saldırı bekleniyor 
</HEADLINE>
<TEXT>

     İspanyol Ulusal Polisi, 11 Mart saldırılarından sonra olası yeni terör saldırısının kimyasal, biyolojik veya nükleer maddeler kullanılarak düzenleneceğinden endişe ediyor. 
     Ulusal Polis Teşkilatı Bomba İmha ve Nükleer, Biyolojik ve Kimyasal Riskler Bölümü'nün NBC Müdürü Juan Jesus Sanchez Manzano, teröristlerin olası yeni bir saldırıda nükleer, biyolojik veya kimyasal maddeler kullanma riskinin bulunduğunu, buna karşı önlem almak için özel bir ekip oluşturduklarını açıkladı. 
     Manzano, ülkenin kuzeyindeki Cantabria Bölgesi'nde çalışmaya başlayacak ekibin, tüm güvenlik ve sivil koruma birliklerini bu tip maddelerle yapılacak olası terör saldırısına karşı uyarıp, bilgilendireceklerini söyledi. 
     Manzano, ''Alarm vermek istemiyorum ama 11 Mart'ın teröristleri veya bunun arkasında olan gruplar, nükleer, kimyasal ve biyolojik maddeleri iyi biliyor. Bu kez patlayıcı kullandılar ama gelecek sefer diğer maddeleri kullanabilirler'' dedi. 
     
</TEXT>
</DOC>
