<DOC>
<DOCNO> 245011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko36.html </URL>
<DATE> 2004/06/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Güler Sabancı Benden Sakıp Bey olmamı beklemeyin 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, enerji sektöründe büyümeyi arzu ettiklerini ve bu sektörde çıkacak fırsatları takip ettiklerini bildirdi. 
     Sabancı, düzenlediği ilk basın toplantısında yaptığı konuşmada, yeni yönetim anlayışlarının belkemiğinin kurumsallaşma olduğunu söyledi. 
     İkinci önemli unsurun ise daha fazla yetki ve sorumluluk vererek işlerini büyütmelerini bekledikleri grup başkanlıkları olduğunu belirten Güler Sabancı, globalleşmeye çok önem verdiklerini ve yurtdışındaki yatırımlarını artırarak devam ettireceklerini kaydetti. 
     Güler Sabancı, şöyle konuştu 
     ''Biz Türkiye'ye çok güveniyoruz ve inanıyoruz. Herşeyimizi Türkiye'de kazandık. Türk insanının çalışkanlığına ve başarısına inanıyoruz. Globalleşme yolunda daha büyük adımlar atarken, önem verdiğimiz konu çalışma arkadaşlarımız. Şu anda, Sabancı Grubu'nda Arjantin'de, Brezilya'da, Mısır'da, Çin'de, Japonya'da çok başarılı görevler yapan yönetici arkadaşlarım var. 
     Sabancı Topluluğu olarak iyi yaptığımız işlerde, Türkiye'de büyümeye devam ederken, yurtdışında daha hızlı adımlar atacağız. Globalleşme yolunda yönetim hızlı adımlar atarken, bu görüşle biz dünya pazardır ilkesine inanarak her türlü satış, pazarlama ve yatırım konularında başarılı olduğumuz, dünyada akıllı bulduğumuz heryerde yatırım yapmaya ve pazarlama gücümüzü kullanmaya devam edeceğiz.'' 
     
     ''İŞLERİMİZİ BASİTLEŞTİRMEK İSTİYORUZ'' 

     Toplantıda soruları da yanıtlayan Sabancı, yeniden yapılandırma çerçevesinde girmeyi ve çıkmayı düşündükleri alanlara ilişkin bir soru üzerine, ''Biz işlerimizi basitleştirmek istiyoruz. Bazı ufak işlerden biliyoruz ki, başkaları daha değer katabilir. Satmak, kapatmak... O işlerle ilgili birçok çalışma yapıldı'' diye konuştu. 
     Sabancı Holding'in ana faaliyet alanlarında büyümeye devam edeceğini, yeni iş stratejilerinde değişen birşey olmadığını ifade eden Sabancı, şöyle dedi 
     ''Perakendecilik, büyüyen bir işimiz. Oraya son yıllarda çok büyük kaynak ayırıyoruz. Gıda sektörü de büyüdüğümüz bir alan. Yeni işler dediğimiz zaman enerji sektöründe büyüme arzumuz var. Enerjide çıkacak fırsatları takip ediyoruz. Telekom ve bilgi teknolojileri konularında da arayışlarımız ve çalışmalarımız var.'' 
     
     4 AYDA 929 KİŞİ ALDIK 

     Güler Sabancı, bir gazetecinin ''Ekonomide iyileşme var deniyor. Ancak bazı çevreler bunun topluma yansımadığını dile getiriyor. Siz ne düşünüyorsunuz '' sorusuna, ekonominin gelişmesinde somut veriler bulunduğunu, ancak bunun henüz topluma yansımadığının doğru olduğunu söyledi. 
     Ekonomideki iyileşmenin işsizliğe yansımasının zaman alacağını belirten Sabancı, ''Bunu beklemek zorundayız. Bir resesyondan çıktıktan sonra önce kapasite kullanılır, ardından kapasite artırılır ve istihdam böyle artırılır. İzmit'ten gelen güzel haberler var. Kentsa'da grup grup işe yeni elemanlar alıyoruz. İlk dört ayda 929 kişi işe aldık. Demek ki başladı. Bu iyi'' şeklinde konuştu. 
     
     ''YAPISAL REFORMLARDA GECİKİYORUZ'' 

     Sabancı, ekonomi dışındaki reformlara ilişkin bir soruyu ise, ''Yapısal reformlarda gecikiyoruz. Bu konularda da bir an önce harekete geçilmesini bekliyoruz. Hükümet çalışmalarını çok başarıyla götürüyor. Çok büyük başarıyla kanunları çıkardılar. Şimdi uygulamanın biraz hızlanmasını, uygulama örneklerini bekliyoruz. Bunu Avrupa da, Avrupalılar da bekliyor. Kıbrıs'ta kaderimizi değiştiren iradeyi gösteren hükümet, inanıyorum bunu da gösterecektir'' yanıtını verdi. 
     Güler Sabancı, ''Yüzde 6.5'lik faiz dışı fazlanın aşağı çekilmesi konusunda işadamlarından talep var. Bunu IMF'ye de iletecekler. Sizin fikriniz nedir '' sorusunu da, ''Bu çok doğru. Yapılması gereken birşey. IMF ile temasların devam etmesini de ayrıca memnuniyet verici buluyorum'' dedi. 
     Yabancı ortaklardan kopmalara ilişkin soruya da Güler Sabancı, şu yanıtı verdi 
     ''Herşeyden önce ortak olmak için ortak olunmaz. O işin gereği için ortaklık yapılır. Biz, globalleşen dünyada daha büyük işler yapabilmek için güçlerin birleştirilmesine çok inanıyoruz. Bir elde teknoloji, bir elde finansman, pazar... Bütün bu üçgeni biraraya getiren ortaklıklara inanıyoruz ve bunları başarıyla götürüyoruz. Bu başarılı ortaklıkları yurtdışına da taşıyoruz. Gerektiği zaman, gereken işimizde yine ortaklıklara çok önem vereceğiz. Ama iş gerektiriyorsa da ortaklıktan ayrılmaya korkmayacağız. İşin gereğini yapıyoruz.'' 
     
     ÖZELLEŞTİRME 

     Güler Sabancı özelleştirmeye ilişkin bir soru üzerine de, Sabancı, kendi konularıyla ilgili özelleştirmelerle ilgilendiklerini ve bundan sonra da ilgilenmeye devam edeceklerini ifade ederek, ''Büyümeyi düşündüğümüz sektörlerden biri enerji sektörü. Orada çok beklentilerimiz var. Telekomünikasyonda da öyle'' dedi. 
     Yabancı sermayeye ilişkin de Sabancı, Türkiye'ye yeterli yabancı sermaye gelmediğini, AB'yi istemelerinin bir sebebinin de bu olduğunu vurguladı. 
     Sabancı, ''Türkiye'nin yolu, yönü belli bir ülke olmasını istiyoruz. Böyle olursak, istikrarlı bir yönetim olursa, teşviklerle ilgili uygulama hayata geçirilirse, yabancı sermaye daha fazla gelecektir'' diye konuştu. 
     AB'yle ilgili olarak da Sabancı, yıl sonunda Türkiye'nin bir müzakere tarihi alacağına inandığını söyledi. 
     Dupont ve Dusa'ya ilişkin bir soru üzerine de, Sabancı, Dupont'un polyester kısmından çekileceğini, şu anda Dupont ile ortaklıklarının devam ettiğini, kaydederek, ''Ama polyesterle ilgili Dupont'un ayrılma arzusunu biliyoruz. Dusa'yla ilgili böyle birşey yok'' dedi. 

     
</TEXT>
</DOC>
