<DOC>
<DOCNO> 238355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun36.html </URL>
<DATE> 2004/05/08/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
İnsan Hakları Bakanı Türki "Amerikan üslerinde işkenceler sürüyor" 
</HEADLINE>
<TEXT>

     Irak'ın geçen ay istifa eden eski İnsan Hakları Bakanı Abdülbassit Türki, işgal başladığından bu yana bütün Amerikan üslerinde işkencenin sürdüğünü söyledi. 
     Fransa'da yayımlanan haftalık Le Journal de Dimanche gazetesine açıklama yapan Türki, ''İşkenceyle ilgili aldığım ilk haberler Umm Kasr kenti ve Bağdat Havaalanı'ndaki tutuklu bölgesiyle, son haberlerse Ebu Garib cezaeviyle ilgiliydi. Ancak bütün Amerikan üslerinde işkence vardı'' diye konuştu. 
     ''Tutuklulara bu hafta da işkence yapıldığına ilişkin bilgi aldım'' diyen Türki, bu konuda ayrıntıya girmedi. 
     ABD'nin Irak'taki sivil yöneticisi Paul Bremer'i işkence konusunda Kasım ayında uyardığını belirten Türki, Bremer'in, ordudan yöntemlerin değiştirilmesini isteyecek bir yetkisi olmadığını, eğer yetkisi olsaydı olayların bu denli kontrolden çıkmamış olacağını söyledi. 
     Türki, ''Sabırsızlıkla eski rejimin sonunun gelmesini bekliyorduk, bu tür sahneleri Irak'ta bir daha görmeyeceğimize ikna olmuştuk. Ancak Koalisyon Iraklılara artık değer vermiyor. Bütün bunlar, Amerika'nın Irak'ta demokrasiyi savunmakta başarısız olduğunu kanıtlıyor'' diye konuştu. 
     
</TEXT>
</DOC>
