<DOC>
<DOCNO> 219943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yasam/yas04.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
YURDUM İNSANI 
</HEADLINE>
<TEXT>

      
   Virüs değil hırsız giremez    UFUK AKTUĞ Hatay DHA 
   İskenderun Büyük Çarşı'da bulunan Bakkallar ve Bayiler Odası Başkanı Tahsin Mutluay, hırsızlık olaylarının son dönemde artması üzerine, demirbaşlarını sigortalatmak istedi. Ancak sigorta şirketi, binayı hırsızlığa karşı güvenli bulmadı. Bunun üzerine esnafın işlemleri için kullanılan bilgisayara demir kafes yaptırıldı. Odadaki eşyalar ek önlemlerin alınmasının ardından sigortalanabildi. Bilgisayar kafesi, her sabah personel tarafından açılıp akşam da kapatılıyor. 
   
      Kuzu kuzu seyahat    YAŞAR ANTER Muğla DHA 
   Bodrumlu belediye işçisi Ali Çimentepe 44 , Konacık beldesinde 3 aylık bir kuzu satın alarak adını 'Mehmet' koydu. 'Mehmet'i 15 kilometre uzaklıkta bulunan Kızılağaç köyündeki evine götürmenin yolunu da, motosikletinin arkasına bağlamakta buldu. 'Kuzu Mehmet' ve sahibi Bodrum - İzmir Karayolu'ndan şaşkın bakışlar arasından evlerine gitti. 
   
      İpten emniyet kemeri    NEŞET KARADAĞ Adana 
   Adana'da, 6 yaşlarındaki çocuğunu belinden kendine bağlayan motosikletli baba, vatandaşların tepkisini topladı. Çocuğun düşme tehlikesine aldırmayan motosiklet sürücüsü, kendisini uyaranlara da aldırmadı. Polise şik yet edilen baba, ekipler gelmeden gözden kayboldu. Baba, fotoğraflarını çeken gazetecilere de tehditler savurdu. Sürücüyü görenler, "İp kopsa çocuk düşüp ölecek. Böyle baba olur mu " diyerek tepki gösterdi. 
   
      Çöp kutularına zincirli koruma    BARIŞ DURAK Şanlıurfa DHA 
   Şanlıurfa'nın Kamberiye semtinde bulunan Karakoyun Parkı'ndaki 50 çöp kutusu çalınmaması için zincirlendi. Vatandaşlar, "Hırsızlar artık ne görseler çalıyor. Zincire rağmen bu kutular çalınırsa yapacak bir şey yok" diyor. 
   
   
</TEXT>
</DOC>
