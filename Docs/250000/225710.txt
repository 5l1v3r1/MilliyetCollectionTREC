<DOC>
<DOCNO> 225710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/spor/yciftci.html </URL>
<DATE> 2004/03/26/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Katıksız Valencia 
</HEADLINE>
<TEXT>

   
   Valencia'nın hocası Benitez'i anlamak zor. Basın mensuplarına dağıtılan kadroda kalede Palop'un adı geçiyordu. Sahada ise Canizares vardı. İspanya'nın en iyi kalecisi Canizares bu yıl ilk kez bir UEFA Kupası maçında ilk 11'de yer aldı.. Baraja, Pelligrino, Aimar ve Rufete de yanyana ilk kez oynuyordu. Kadro Mista ve Vicente'nin dışında ligde Real Madrid karşısına çıkan kadro. Görünen o ki İspanyol hoca, Gençlerbirliği'nden oldukça korkmuş. Haksız da sayılmaz. Blackburn Rovers, Sporting Lizbon, Parma derken Valencia da bir sonraki kurban olmak istemiyordu. 
   Gençler maça temkinli başladı. Ancak defansta başta El Saka olmak üzere inanılmaz hatalar yaptılar. Valencia bunları değerlendirse ilk yarı en az 2-0 kapanırdı. Benitez kupaların en kötü sonucu 1-0'ın ne anlama geldiğini iyi biliyordu. Bu yüzden çok kontrollü oynadılar, sabırlı davrandılar. Önce gol yememeyi planladılar. 
   İkinci yarı Betinez, Mista ve Vicente'yi oyuna alarak tüm dengeleri değiştirdi. Gençlerbirliği kalesi ardı ardına tehlikeler yaşamaya başladı. Mista'nın golünden sonra ne yazık ki ekibimizin direnci de bitti. Oyun uzatmalara gitse bile Mustafa Özkan'ın oyundan atılmasıyla Valencia tüm kontrolü eline aldı ve sonuçta uzatmalarda turu getiren ikinci golü attı. Gençlerbirliği kesinlikle üzülmesin. Karşısında değil İspanya'nın, Avrupa'nın en formda takımı vardı. Bize bu yıl tatlı bir rüya yaşattılar. UEFA macerasını başları dik noktaladılar. 
   
      
   
</TEXT>
</DOC>
