<DOC>
<DOCNO> 206994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun22.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Karnındaki bebeği üç ayrı çifte satacaktı .. 
</HEADLINE>
<TEXT>

     İngiltere'de üç çifte, taşıyıcı anne olarak bebeklerini doğurduğunu söyleyerek, aynı bebeği her birine satmaya kalkan kadın tutuklandı. 
     İnternet kanalıyla bulduğu çocuksuz üç çiftle bebeklerini doğurmak üzere 20'şer bin sterline anlaşan 33 yaşındaki Moira Greenslade'in Southampton'da tutuklanmasının ardından, bebeğin sosyal servisin bakımına alındığı açıklandı. 
     Moira Greenslade ile anlaşma yapan üç çiftin ise DNA testi yaptırarak, bebeğin babasının kim olduğunu tespit etmeye çalışacakları belirtildi. 
     İngiltere'de kadınların para karşılığı taşıyıcı annelik yapmaları yasak. Yasalar ancak taşıyıcı anne olarak bir çifte yardımcı olmayı kabul eden kişinin sağlık harcamaları ile doğum masraflarının 10 bin sterline kadar olan bölümünün ödenmesine olanak tanıyor. 
     Moira Greenslade'in bu kuralları açıkça çiğneyip taşıyıcı anneliği bir ticaret haline getirdiğinin anlaşıldığına işaret eden Batı Yorkshire Polis Teşkilatı sözcüsü, ''Ayrıca genç kadının bu ticareti birden fazla kişiyle yaparak dolandırıcılık girişiminde de bulunduğu anlaşılmıştır'' dedi. 
     
</TEXT>
</DOC>
