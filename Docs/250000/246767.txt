<DOC>
<DOCNO> 246767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun22.html </URL>
<DATE> 2004/06/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hollanda'da AP seçimlerinde Türk adaylar yarışıyor... 
</HEADLINE>
<TEXT>

     Hollandalı seçmenler, Avrupa Parlamentosu'ndaki AP 27 milletvekilini belirlemek için bugün sandık başında. 
     Katılım oranının yüzde 30'un altında kalacağı tahmin edilen seçimlerde 15 parti yarışıyor. Hollanda'da 1999 yılında yapılan seçimlerde katılım oranı yüzde 29.9 olmuştu. 
     Son kamuoyu yoklamaları, Sosyal Demokrat İşçi Partisi ile Muhafazakar Hıristiyan Demokrat Parti'nin başa baş mücadele içinde olduğunu gösteriyor. 
     Tahminlere göre, her iki parti de 8'er üye çıkarabilecek. Seçimlerden üçüncü parti olarak ise 5 milletvekili ile Liberal Parti'nin çıkması bekleniyor. Diğer 6 milletvekilinin de Yeşil Sol, Sosyalist Parti, Demokratlar 66 ve Hıristiyan Birlik partileri arasında dağılacağı sanılıyor. 
     
     TÜRK ADAYLAR 
     Seçimlere katılan partilerin listelerinde Türk kökenli adaylar da yer alıyor. İşçi Partisi aday listesinin 8'inci sırasında bulunan Emine Bozkurt, partisi 8 üye çıkardığı takdirde doğrudan AP'ye girecek. 
     Hıristiyan Demokrat Parti listesinin 11'inci sırasında bulunan Osman Elmacı ile Yeşil Sol listesinin 5'inci sırasında bulunan Doğan Gök'ün doğrudan seçilme şansları bulunmuyor. Bu adaylar yeterli düzeyde adlarına verilecek tercihli oy alabildikleri takdirde milletvekili olabilecekler. 
     Hollanda, seçim sonuçlarını, oy verme işleminin tamamlanmasından kısa süre sonra açıklamaya başlayacak. 
     Diğer ülkelerdeki seçimlere etkisi olabileceği için seçim sonuçlarının pazar akşamı tüm AB üyesi ülkelerdeki seçimlerin tamamlanmasından sonra açıklanmasının benimsenmesine rağmen, Hollanda bu kara uymayacağını bildirdi. 
     Hollanda'nın bu kararı AB Komisyonu'nun tepkisine yol açmıştı. Komisyon, Hollanda hakkında, Avrupa Adalet Divanı'nda soruşturma açtıracağını bildirmişti. 
     
</TEXT>
</DOC>
