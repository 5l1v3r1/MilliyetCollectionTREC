<DOC>
<DOCNO> 246804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko05.html </URL>
<DATE> 2004/06/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Avrupa'da metelik yok 
</HEADLINE>
<TEXT>

     AB içinde Euro ortak para birimini kullanan 12 ülkede, bozuk para sıkıntısı başgösterdiği bildirildi. 
     AB içindeki gelişmeleri yakından izleyen EUObserver internet sitesinin haberine göre, Euro bölgesi olarak bilinen, Euro ortak para birimini kullanan 12 AB ülkesinde, madeni para miktarında büyük düşüş gözleniyor. 
     Sıkıntının, bir, iki ve beş sentlik bozuk paralarda yoğunlaştığına dikkat çekilirken, sorunun, çelik tüketiminde yaşanan büyük talep patlaması ve madeni paraların biriktirilmesinden kaynaklandığı kaydedildi. Çelikte talep artışı nedeniyle bozuk para basımında zorluk yaşandığı ve biriktirilen paraların da uzun süre boyunca dolaşıma çıkarılmadığı ifade edildi. Özellikle mağazalardan yapılan alışverişlerde bozuk para eksikliğinin etkili olmaya başladığı da vurgulandı. 
     Euro kullanan 12 AB ülkesi olan Belçika, Lüksemburg, hollanda, Finlandiya, İspanya, Portekiz, Almanya, Fransa, Avusturya, İtalya, İrlanda ve Yunanistan arasında en büyük sorunun Almanya'da yaşandığına da dikkat çekildi. 
     
</TEXT>
</DOC>
