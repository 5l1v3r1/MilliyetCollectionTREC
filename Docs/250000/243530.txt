<DOC>
<DOCNO> 243530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko03.html </URL>
<DATE> 2004/05/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
FIAT'ın Başkanı Agnelli öldü... 
</HEADLINE>
<TEXT>

     İtalyan otomotiv devi Fiat Grubu'nun Başkanı Umberto Agnelli, 69 yaşında öldü. 
     İtalyan Ansa ajansı, Agnelli'nin ülkenin kuzeyindeki Torino yakınlarındaki evinde dün gece öldüğünü duyurdu. 
     Kanser olan Agnelli, otomobil ve sanayi grubu hissedarlarının 11 Mayıs'ta Torino'da yapılan genel kuruluna katılamamış, sözcüsü, Agnelli'nin hasta olduğunu açıklamış, ancak hastalığın ne olduğunu söylememişti. 
     Umberto Agnelli, Ocak 2003'te hayata veda eden kardeşi Gianni Agnelli'nin yerine geçmişti. 
     
     KANSERE YENİK DÜŞTÜ 

     Agnelli'nin Torino'ya bağlı Mandria'daki evinde, eşi Allegra, oğlu Andrea ve kızı Anna'nın yanında kansere yenik düşerek, yaşamını yitirdiği belirtildi. 
     İtalyan otomotiv devi FIAT Grubu'nun Başkanı, 69 yaşındaki Agnelli'ye bir süre önce kanser teşhisi konulmuştu. 
     Agnelli en son 26 Nisan'da Torino Üniversitesi tarafından eşi Allegra'ya fahri doktora unvanı verilmesi sırasında kamuoyunun önüne çıkmıştı. 
     Edoardo Agnelli-Virginia Bourbon del Monte çiftinin yedinci ve en küçük çocuğu olan Umberto Agnelli, 1 Kasım 1934'te İsviçre'nin Lozan kentinde dünyaya geldi. 
     Hukuk Fakültesi mezunu olan Umberto Agnelli, geçen yıl ağabeyi Gianni'nin vefatının ardından 23 Ocak 2003'te FIAT Grubu'nun başına geçmiş ve FC Juventus'un başkanlık görevini devralmıştı. 
     
</TEXT>
</DOC>
