<DOC>
<DOCNO> 242643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko11.html </URL>
<DATE> 2004/05/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Renault, Bursa fabrikası'ndan rekor bekliyor... 
</HEADLINE>
<TEXT>

     Renault Uluslararası Operasyonlar Direktörü Luc Alexandre Menard, bu yıl Bursa'daki Oyak-Renault fabrikasının üretim rekorları kırmasını beklediklerini açıkladı. 
     Menard, İstanbul'da düzenlediği basın toplantısında, Bursa'daki fabrikada gerçekleştirilen üretimin yüzde 70'inin dünyanın 84 ülkesine ihraç edildiğini bildirdi. Türk otomotiv sektöründe talepteki artış sayesinde çok büyük bir canlanma yaşandığına işaret eden Menard, 2004 yılına ilişkin üretim planları yaparken öngörülerinin 145 bin araç olduğunu, ancak her ay gelişen talebe göre revizyona gittiklerini anlattı. 
     Megane'nın sedan versiyonunun tek başına kendi segmentinde Türk pazarının yüzde 9'unu oluşturduğunu kaydeden Menard, Bursa'da üretilen bu modelin Avrupa pazarında beklentilerinin ötesinde bir başarı yakaladığını söyledi. Hem Türkiye'de hem de yurt dışındaki gelişmeler karşısında mevzuatın elverdiği ölçüde çalışma saatlerini fazlalaştırarak Bursa fabrikasında öngörülerinin üzerinde araç üretimi yapacaklarını belirten Menard, şunları kaydetti 
     ''Çalışma sisteminin verimliliğini artırarak bir araç yerine 2-3 araç üreteceğiz. Sonbaharda Ekim ayı başı gibi 3. vardiyaya geçeceğiz. Bu tabii ki bazı fiziki ek yatırımları ve çalışma organizasyonunun yeniden yapılandırılmasını gerektiriyor. Böylelikle fabrikada çok az yatırımla bu yıl üretimi 200 bin araç seviyesine çıkarmak mümkün olacak. Bununla birlikte gerekli işe alımlar ve formasyon da düşünülmekte.'' 
     
     ''MEGANE TAHMİNLERİMİZİN ÜZERİNDE BAŞARI KAZANDI'' 

     Menard, 200 bin araç üretilmesi halinde Bursa fabrikasının cirosunun ne olacağı sorusu üzerine, bu yıl fabrikadan araç satışıyla 1.4 milyar euro civarında ciro beklediklerini, bu rakamın geçen yıl 1.1 milyar euro olduğunu bildirdi. Menard, Bursa'daki fabrikada aracın yanı sıra motor ve yedek parça da üretildiğini anımsattı. 
     Bir soru üzerine Megane'ın Avrupa pazarının C segmentindeki lideri olduğuna işaret eden Menard, ''Megane Avrupa'da tahminlerimizin yüzde 15-18'i üzerinde bir başarı kazandı. Araç Rusya, Romanya, Ukrayna gibi Doğu Avrupa ülkeleri ile Tunus, Cezayir ve Fas'ta da büyük başarı elde etti. Büyük bir pazar olan Güney Afrika'da da Megane, segmentinde 3. sıraya yerleşti'' diye konuştu. 
     
     ''DACIA'NIN DENEME SÜRÜŞÜ TÜRKİYE'DE OLABİLİR'' 

     Menard, Romanya'da üretilecek Dacia L90'ların fiyatının 5 bin euro olarak planlandığını, ancak bunun Romanya gibi vergisel avantajları olan ülkelerde söz konusu olacağına dikkat çekerek, ''Başka pazarda vergiler değişirse fiyat da değişecektir. Türkiye'de olduğu gibi vergiler yüksek olursa fiyat da yükselecektir'' şeklinde konuştu. 
     Dacia'nın araç parçalarının yüzde 30'unun Türkiye'den gittiğini belirten Menard, bu yıl 100 bin araç üretilmesinin planlandığını, dolayısıyla üretim rakamı arttıkça Türkiye'den gidecek parçaların da artacağını söyledi. 
     Luc Alexandre Menard, Dacia'nın yeni modeli L90'ın uluslararası deneme sürüşlerinin Türkiye'de yapılabileceğini bildirdi. 
     Türkiye'nin AB'ye üyeliğine ilişkin bir soru üzerine ise Menard, ''Bizim için Türkiye zaten Avrupa'nın içinde. Biz gündelik hayatımızda bu şekilde yaşıyoruz. Siyasi tartışmalar ne olursa olsun, hangi yönde olursa olsun Türkiye'de büyük yatırımlar yapıyoruz'' dedi. Menard, yaklaşık 40 senedir Türkiye'de olduklarına işaret ederek, ''Buradan da gitmeye hiç niyetimiz yok. Aksine Türkiye istihdam kalitesi açısından son derece rekabetçi bir ülke'' diye konuştu. 
     
     ''TOPLAM CİRO HEDEFİ 1.8 MİLYAR EURO'' 

     Oyak Renault Genel Müdürü Alain Gabillet ise Bursa'daki fabrikada günlük üretim kapasitesini 680'den 740'a çıkaracaklarını kaydetti. 
     Üretim artırımı için tüm imalatçıların teknik eşiklerine baktıklarını, değişik modeller için kapasiteleri sınırlı olanlarda gerekli değişiklikler konusunda birlikte karar aldıklarını anlatan Gabillet, üretim artışı nedeniyle tedrici olarak bin kişinin üzerinde bir istihdamın ve önemli bir eğitim programının söz konusu olduğunu söyledi. 
     Bursa fabrikasının 2003'te araç satışı, ihracat ve yedek parça satışından 1.2 milyar euro ciro elde ettiğini belirten Gabillet, bu yıl sonu itibarıyla toplam 1.8 milyar euro ciro hedeflediklerini bildirdi. 
     Gabillet, Oyak Renault'un son 10 yılda Bursa fabrikasına yaklaşık 700 milyon euroluk yatırım yaptığını kaydetti. 
     
     TİCARİ ARAÇTA HURDA UYGULAMASI 

     Renault Mais Genel Müdürü İbrahim Aybar da Türkiye'de 450 bini binek, 230 bini ticari olmak üzere toplamda 680 bin araç satışı öngördüklerine işaret ederek, bu yıl pazarda krizlerin etkisiyle talep birikmesi nedeniyle çok ani bir çıkış olduğunu, ancak yine de daha sakin ve süreklilik arzeden bir çıkış trendinden yana olduklarını söyledi. 
     Türkiye'nin otomotivde belli bir trendi yakalamak zorunda olduğunu dile getiren Aybar, ''Biz Türkiye pazarının 2010 yılına kadar toplam 1 milyon adet araç satılır hale gelmesini hedefliyoruz. Bugünlerdeki gidişatla bu hedefi daha erken görebileceğimizi düşünüyoruz'' dedi. 
     Aybar, bir soru üzerine, 20 yaş üstü araçların hurdaya ayrılmasıyla ilgili yasanın gelecek yıl ticari araçları da kapsayacak şekilde genişletileceği yönünde bilgi aldıklarını bildirdi. 

     
</TEXT>
</DOC>
