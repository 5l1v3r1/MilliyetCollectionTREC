<DOC>
<DOCNO> 209919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko43.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'den Pamukbank açıklaması Birleşmeyi değerlendiriyoruz 
</HEADLINE>
<TEXT>

     Tasarruf Mevduatı Sigorta Fonu TMSF , Pamukbank'ın bir kamu bankasına devrine ilişkin haberler üzerine yaptığı açıklamada, ''yönetim kurulunun aldığı kararın, Banka'nın bir kamu bankası ile birleştirilmesi değil, sadece Banka'nın bir kamu bankası ile birleştirilmesi yoluyla çözüme kavuşturulmasının değerlendirilmesi amacıyla gerekli çalışmaların başlatılması'' yönünde olduğunu bildirdi. 
     TMSF'den yapılan açıklamada, son günlerde basın-yayın kuruluşlarında yer alan Pamukbank'ın bir kamu bankası ile birleştirilmesine yönelik beyanların kaygıyla izlendiği belirtilerek, açıklama yapılmasının gerekli görüldüğü ifade edildi. 
     Hisselerinin tamamı Fon'a 18 Haziran 2002 tarihinde geçmiş olan Pamukbank'ın satış sürecinin 29 Haziran 2002 tarihinde başlatıldığı hatırlatılırken, Danıştay İdari Dava Daireleri Genel Kurulu'nun 22 Kasım 2002 tarihli kararı gereği Banka'nın satış sürecinin durdurulduğu kaydedildi. 
     Çukurova Grubu ile 31 Ocak 2003 tarihinde yapılan sözleşme uyarınca Grubun tüm davalarından feragat etmesi üzerine, Fon Yönetim Kurulu'nun 02 Nisan 2003 tarihli kararı ile Pamukbank hisselerinin yeniden satışa sunulmasına karar verildiği belirtildi. 
     Bu çerçevede, Banka'yı satın almak isteyenlerin tekliflerinin incelendiği, ancak bu tekliflerin yetersiz görülmesi nedeniyle Banka'nın satışının bugüne kadar gerçekleştirilemediği vurgulandı. 
     
     BANKA'NIN KAMU BANKASINA DEVRİ 
     Bu gelişmeler sonrasında Banka'nın bir kamu bankası ile birleştirilmesi yoluyla çözüme kavuşturulmasının değerlendirilmesi amacıyla gerekli çalışmaların başlatıldığının kamuoyuna duyurulduğu, bu hususun ilgili Bakan ve Hazine Müsteşarlığı'na yazı ile bildirildiği kaydedildi. 
     Kurumun asıl amacının bu Banka'nın satışının gerçekleştirilmesi ve sağlıklı bir şekilde sektöre kazandırılmasının sağlanması olduğu vurgulanan açıklamada, şöyle denildi 
     ''Ancak, bugüne kadar gelen tekliflerin yetersiz olması nedeniyle Yönetim Kurulumuzun almış olduğu karar, Banka'nın bir kamu bankası ile birleştirilmesi değil, sadece Banka'nın bir kamu bankası ile birleştirilmesi yoluyla çözüme kavuşturulmasının 'değerlendirilmesi amacıyla gerekli çalışmaların başlatılması' yönündedir. 
     Bilindiği gibi, Pamukbank mevduat kabul ve bankacılık işlemleri yapma yetkisini haiz olarak Türk bankacılık sektöründe faaliyette olan bir banka olup, itibar müesseseleri olan bankalarımıza yönelik açıklamalarda bütün kişi ve kurumlarımızdan gerekli özen ve dikkatin gösterilmesi beklenmektedir.'' 
     
</TEXT>
</DOC>
