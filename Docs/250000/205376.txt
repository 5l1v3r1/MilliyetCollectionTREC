<DOC>
<DOCNO> 205376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/soneko12.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Maltepe ve Samsun sigaralarının kutulu üretilmesi planlanıyor 
</HEADLINE>
<TEXT>

     Yıllardır yumuşak, klasik paketini değiştirmeyen Maltepe ve Samsun sigaraları, kutulu modern paketlere girmeye hazırlanıyor. 
     Yabancı sigara markalarının Türkiye'ye girmesi ile birlikte özellikle kırsal kesimde yaşayanlar ve dar gelirliler ile alışkanlıklarından vazgeçemeyen tiryakilere kısa Samsun ve Maltepe sigaraları üreten Tekel Adana Sigara Fabrikası, kutulu üretime geçmek için çalışma yapıyor. 
     Fabrika Müdürü Sabahattin Çelik, dünya genelindeki sigara fabrikalarının tamamına yakınının tüketici için daha kullanışlı olan kutulu sert pakete geçtiğini, Tekel'in de bu konuyla ilgili firmalardan gelen teklifleri değerlendirdiğini bildirdi. 
     Çelik, son olarak bir süre önce Türkiye'ye gelen Çin firması Tıanjın Huayı Ltd. Şirketi Yönetim Kurulu Başkanı Zhang Guo Wei ve bu şirketin satış, finansman, teknik müdürlerinin İngiliz ve İtalyan firmalarının 5 milyon dolara sattıkları kutulama makinelerini 300 bin dolara satabileceklerini belirttiklerini söyledi. 
     
     5'LİK 10'LUK PAKETLEME DE YAPABİLİYOR 
     Yumuşak paketleme makinelerinin dakikada 150-160 paket sigara üretirken, bu makinelerin üretiminin dakikada 200 pakete ulaştığını anlatan Çelik, şöyle devam etti 
     ''Tekel'e tütün karşılığında bu makineleri verebileceğini belirten firmanın teklif ettiği fiyat da diğer rakiplerinin fiyatı ile karşılaştırıldığında oldukça cazip geliyor. Bu makineler aynı zamanda küçük bir ekleme ile 20'lik paketlemenin dışında 5'lik, 10'luk paketleme de yapabiliyorlar. Son yıllarda özellikle sigarayı bırakmayı düşünen tiryakiler ile kadınların taşıma kolaylığı olduğu için tercih ettikleri az sayıda sigara alan bu paketler, kısa Maltepe ve Samsun'a da uyarlanabilir. Tüketicinin hoşuna giden, sigara kalitesini düşürmeyen kutulu paketlere geçmemiz durumunda günlük 40 ton olan üretimimizi tam kapasiteye yani yüzde 50 artırarak, 60 tona çıkarabileceğimizi düşünüyorum.'' 
     
     ''İVME KAZANDIRIR, KARLILIĞI ARTIRIR'' 
     Çelik, firma yetkililerinin, 20 ülkedeki sigara fabrikalarında kutulu üretim makinelerini kendilerinin kurduklarını ve oldukça deneyimli olduklarını söylediklerini bildirerek, ''Kısa Maltepe ve Samsun sigaralarında yapılacak bu değişim, yeniden yapılanma sürecindeki Tekel'e ivme kazandıracak, karlılığını artıracak'' dedi. 
     Tekel Genel Müdürü Sezai Ensari'nin de bir röportajında kutulu üretime geçmenin önemine işaret ettiğini belirten Çelik, görüşmelerin olumlu sonuçlanması durumunda 24 makinede üretim yaptıkları fabrikalarına en az 15 adet kutulu üretim yapan makine kazandırmak istediklerini bildirdi. 
     
</TEXT>
</DOC>
