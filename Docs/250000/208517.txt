<DOC>
<DOCNO> 208517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yazar/altan.html </URL>
<DATE> 2004/01/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Eroin, esrar, tiner, uyuşturucu haplar... 
</HEADLINE>
<TEXT>

   
   Pentagon'un, İncirlik Askeri Hava Üssü'nü hangi amaçlarla ve hangi boyutlarda kullanmak olduğu konusundaki tartışmalar süre dursun... 
   1918'de Enver Paşa ve İttihatçılar takımının, 1. Dünya Savaşı'ndan sırılsıklam yenik çıkmasından ve Osmanlı etkinliği altındaki topraklarda 34 devletin birden kurulmasından sonra, bir yığın iç çatışma ve tartışma yaşandı Türkiye'de... 
   Bu arada "Amerika Muhipler Cemiyeti" diye de, bir örgüt kurulmuştu yani "ABD yandaşları derneği" anlamına... 
   Başta Ahmet Emin Yalman'la, Halide Edip Adıvar olmak üzere, birtakım "yazı" insanları Amerikan mandacılığını savunuyordu. Onlara göre Türkiye için en sağlıklı çıkış yolu, Washington'un şemsiyesi altına girmekti. 
   2. Dünya Savaşı'nın bitiminden sonra, yine ABD'nin etkisiyle çok partili döneme geçilinceye dek Ahmet Emin Yalman'a da sövülüp sayıldı, Halide Edip Adıvar'a da... 
   
   Türkiye, - en geniş anlamıyla - hem yargısız infazlar, hem hamasi demagojiler, hem suçluları bir türlü bulunamayan cinayetler, hem sorumsuz gizli yetkililer, hem rüşvetler ve yolsuzluklar koleksiyonu yapmaya, aşırı meraklıymış gibi görünür nedense... 
   Ve sosyo - ekonomik sorunlar, "iç düşmanlar - dış düşmanlar" klişesinin arkasına itilmek istenir sürekli... 
   Şimdi bunlara bir de, 12 yaş çocuklarına kadar uzanan uyuşturucu salgını eklendi eroin, esrar, tiner, uyuşturucu haplar vs... 
   
   Bizim Emniyet örgütünde sadece 250 narkotik uzmanı varmış. Evrensel ekonomik volümü 400 milyar doları aştığı söylenen eroin kaçakçılığı ve pazarlamasıyla, baş etmeye yeter mi salt polisiye önlemler 
   Bir de buna evrensel ilaç endüstrisinin ürettiği uyuşturucu hapları ekleyiniz... 
   Ve pesperişan olup giden çocuklar, gençler, insanlar... 
   Ve kazanılan akıl almaz servetler... 
   Ya peki çaresi 
   Bendenize sorarsanız, uyuşturucuyla - bir ölçüde - baş edebilmenin tek çaresi ekonomik saydamlık... 
   
   Şimdi Neşe Düzel'in, pazartesi günkü Radikal'de AKP Genel Başkan Yardımcısı Dengir Mir Mehmet Fırat ile yaptığı röportajdan bazı alıntılarla, biraz daha açıklık getirmeye çalışalım "saydamlık" konusuna... 
   
   Neşe Düzel, Dengir Fırat'a şu soruyu soruyor 
   "Türkiye çok kirli bir dönemden geçti. Susurluk sırasında devletin içinde kirlenmeler oldu. Sizin bu tür olaylara bulaşmış üyeleriniz var mı " 
   Fırat'ın yanıtı 
   "Yok. Devletin raporlarında bu olaylara karışanların isimleri var. Meclis'in bu konuda araştırmaları var. Susurluk'a bulaştığı için bugün Meclis'te dokunulmazlıklarının kaldırılması istenen bazı kişiler var. Halka açık olan bu dosyalar çok enteresan. Türkiye'de inanıyorum ki araştırmacı gazeteciler vardır. Ben Adalet Komisyonu'nda üyeyken, bu dosyalardan bir, ikisini okudum. Korkunç şeyler gördüm. İsim vermek istemiyorum. Mesela devletin üst kademesindeki bir şahsın, suikast silahlarının alımıyla ilgili ifadeleri var orada. Bu ifadeler birbiriyle çelişiyor. Bu silahların bir kısmı Susurluk olayında bir sivil arabada bulundu". 
   
   Neşe'nin röportajı, Susurluk kazasında Mercedes'in bagajında bulunan Uzi silahları üstünde yoğunlaşıyor. 
   Dengir Fırat da, bu konuda şunları söylüyor 
   "İşte o Uzi'lerin Türkiye'ye nasıl ithal edildiği, getirildiği konusu bir roman. Çünkü bu silahı almanız için para gerekiyor. Devlet, bu silahları getiren üst kademedeki o insana silahlara ödenen paranın kaynağını soruyor." 
   
   Dengir Fırat'ın adını açıklamadığı, o "üst kademedeki kişi" silahlara ödenmiş "50 milyon dolar"lar hakkında neler söylemiyor ki .. 
   1- Biz bu silahlara hiç para vermedik. İsrailli firmanın temsilcisi bunları bize hediye etti... 
   2- Ha unuttum, silahlar için 50 milyon doları, şu kurumdan aldım. 
   3- 50 milyon doları bize bir yurtsever verdi. 
   Fırat'ın açıklamalarına göre "üst kademedeki kişi"ye, silahlar için 50 milyon dolar aldığı yurtseverin kim olduğu soruluyor. Yanıt "Devlet sırrıdır, söyleyemem"... 
   Ve konu kapatılıyor. 
   
   Şimdi tabii bir kuşku düşüyor insanın içine. Uzi silahlarına ödenen milyonlarca dolarlık paraların kaynağı bir türlü netleştirilmediğine göre... 
   Acaba... Eroin trafiğine göz yumularak da, sağlanmış olabilir mi bazı silahların alım parası 
   
   Gerçi komplo teorileriyle, varsayımcılık bizim hukuk anlayışımıza göre, kanıt yerine geçmez ama... 
   Yine de Tevfik Fikret'in bir mısraını anımsamadan edemiyoruz 
   "Şüphe, bir nura doğru koşmaktır". 
   
      
   
</TEXT>
</DOC>
