<DOC>
<DOCNO> 203791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur28.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Kıbrıs'ta hamaset ve propaganda pahalıya mal olabilir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta uzlaşının başta Rum tarafı olmak üzere tarafların karşılıklı taviz vermesi ile sağlanabileceğini bildirerek, ''Çözümün Türk tarafının tek taraflı teslimiyeti ile sağlanmasını bekleyenler vahim bir yanılgı içindedirler'' dedi. 
     Gül, TBMM Genel Kurulu'nda görüşülen bakanlığının 2004 yılı bütçesi üzerinde yaptığı konuşmada, Kıbrıs konusundaki gelişmeleri değerlendirirken, bu konuda bu yıl önemli adımlar atıldığını ifade etti. 
     Bugün karşı karşıya olunan noktanın çok ciddi olduğunu belirten Gül, şunları söyledi 
     ''Kıbrıs sorununa adil ve kalıcı bir çözüm bulunması Türkiye'nin ve KKTC'nin ortak arzusu ve hedefidir. Türkiye olarak biz 1 Mayıs 2004'e kadar böyle bir çözüm bulunmasına yardımcı olmak için gerekli siyasi iradeye sahibiz. BM Genel Sekreteri'nin iyiniyet misyonuna olan desteğimizi de sürdürmekteyiz. Ancak başta Kıbrıs Rum tarafı olmak üzere uzlaşının ancak bütün tarafların karşılıklı taviz vermesi ile sağlanabileceğini anlaması gerekmektedir. Çözümün, Türk tarafının tek taraflı teslimiyeti ile sağlanmasını bekleyenler vahim bir yanılgı içindedirler. Çözüme katkıda bulunmak isteyen üçüncü tarafları da bu gerçekten hareket etmeleri konusunda uyarmaktayız. Bugüne kadar olduğu gibi tek taraf üzerinde yapılan baskıların olumlu sonuç vermeyeceği iyice anlaşılmalıdır. Türkiye, Kıbrıs Türk halkının haklarını korumayı taahhüt etmiştir. Bu taahhüdün sadece hukuki ve siyasi değil, aynı zamanda manevi ve ahlaki değeri de bulunmaktadır.'' 
     
     'HAMASET VE PROPAGANDA...'' 
     Kıbrıs Türk halkının her zamankinden daha soğukkanlı ve akılcı, ortak bir tutum izlemesi gerektiğini kaydeden Gül, ''Bu dönemde hamaset ve propaganda bir tarafa bırakılmalıdır. Bu uzun vadede hepimize pahalıya mal olabilir'' dedi. Gül, adil ve kalıcı çözüm için belirlenen parametreler çerçevesinde çağdaş diplomasinin tüm yöntem ve olanakları kullanılarak, herkesçe kabul edilebilir bir çözüm için samimi gayret göstermek gerektiğini ifade etti. Diplomasi tarihinde büyük ihtilafların cesaret ve yaratıcılık sayesinde barış ve işbirliğine dönüştüğünün örneklerinin çok olduğuna işaret eden Gül, ''Bunun için sadece Türk tarafı değil, Rum tarafının da uzlaşıcı tavırlar göstermesi gerekmektedir. Ümit ediyorum önümüzdeki dönemde bunlar gerçekleşir'' diye konuştu. 
     
     IRAK'TA DENGELİ POLİTİKA 
     Dışişleri Bakanı ve Başbakan Yardımcısı Gül, Irak konusundaki görüşlerini açıklarken de Türkiye'nin bu dönemde dengeli bir politika güttüğünü ifade etti. Yürütülen diplomasi sonunda ABD, AB, İslam Dünyası ve Ortadoğu kulvarındaki dış politika önceliklerini optimum bir noktada buluşturmayı başardıklarını kaydeden Gül, sözlerini şöyle sürdürdü 
     ''Bugün Irak'ta ABD ile istişari zemine oturan, AB prensipleri ile çelişmeyen, İslam Dünyası ve Ortadoğu'da sempati ile karşılanan bir pozisyona sahibiz. Uluslararası kamuoyunun ciddi biçimde parçalandığı Irak konusunda Türkiye bütün taraflarla ilişkileri sürdüren yegane ülke olmuştur.'' Irak ve halkının büyük acılar çektiğini kaydeden Gül, yanlış liderliğin nelere neden olabileceğinin örneklerinin Irak'ta görüleceğini söyledi. Irak'ın gelecekte demokratik bir ülke olarak Türkiye'nin yanında yerini alacağına olan inancını dile getiren Gül, bu sorunun bir an önce çözülmesi dileğinde bulundu. 
     
     ''AB İLE İLİŞKİLERİN SONUNA GELDİK'' 
     Bakan Gül, AB ile yarım asırlık ilişkinin sonuna gelindiğini, en kritik döneme girildiğini belirtti. Türkiye ile ilişkilerin vakit geçirilmeden başlanması kararı alınmasının Kopenhag siyasi kriterlerinin aday ülkelerde geçerli olması anlamına geldiğine dikkati çeken Gül, bütün toplumun buna konsantre olduğunu söyledi. ''Türk halkı da hakkettiği'' için AB kriterlerini yakalamak amacıyla yoğun bir çalışma yürütüldüğünü ifade eden Gül, bunların olumlu sonuçlarının alınmaya başlandığını kaydetti. 
     Gül, 2004 yılı sonlarında müzakerelere başlanacağını umduğunu bildirdi. 
     
     ''ÖNEMLİ SORUNLARIN BULUŞTUĞU BİR YIL'' 
     Abdullah Gül, 2003'ün dış politika açısından önemli sorunlarla karşı karşıya kalınan bir yıl olduğunu kaydederek, ''Göreve gelir gelmez masamızın üstünde önemli sorunlar bulduk. Önemli bütün sorunlar buluşmuş gibi oldu'' dedi. Gül, Irak, Kıbrıs, AB ve uluslararası terörizmin dış politikayı olduğu gibi iç politikayı da yakından ilgilendirdiğini ve gündeme oturduğunu ifade etti. Bu konuların hepsini şeffaf ve demokratik bir yaklaşım içinde ele aldıklarını kaydeden Gül, bu dönemde TBMM'nin de çok etkin kılındığını bildirdi. 
     Türkiye'nin ''Doğu'da Batılı, Batı'da Doğulu gibi görünme açmazından'' kurtulması gerektiğini belirten Gül, bunun için bulundukları yere uygun mesajlar verdiklerini söyledi. Gül, bu dönemde Türkiye'nin dışarıda büyük itibar kazandığını ifade etti. 
     Gül, Türkiye'nin dış politika gündemi ve sorumluluk alanı açısından herhangi bir devlet olmadığını, tarihi sorumlulukları, stratejik konumu ile bütüncül bir dış politika izlemesini gerektiğini kaydetti. Türkiye'nin ABD ile ilişkilerinin sağlıklı bir düzeye geldiğini bildiren Gül, ekonomik, askeri, siyasi ilişkilerin karşılıklı saygı çerçevesinde geliştiğini anlattı. Bakan Gül, İslam Konferansı Örgütü'ne üye ülkelerle, BM ile ilişkilerin iyi bir durumda olduğunu da bildirdi. 
     Türkiye'nin tarihinde görülmemiş bir biçimde dış temaslar gerçekleştirdiğini kaydeden Gül, ikili ilişkiler çerçevesinde Başbakan Recep Tayyip Erdoğan'ın 12 ülkeyi, kendisinin de 13 ülkeyi ziyaret ettiğini ifade etti. Gül, Türkiye'ye de 14 Başbakan, 25 Dışişleri Bakanı ve 9 Cumhurbaşkanının geldiğini söyledi. 
     
     ''GÜVENLİ BÖLGE...'' 
     Dışişleri Bakanı Gül, dünyanın birçok ülkesinde 11 Eylül'ün bahane edilerek özgürlükler kısıtlanırken, Türkiye'nin tam tersine özgürlükleri genişlettiğini anlattı. Komşu ülkelerle ''Sıfır problemli bir dönem'' hedefi çerçevesinde ilişkilerin geliştirildiğini bildiren Gül, ''Türkiye, bölgeyi güvenli bir bölge yapma yolunda önemli adımlar atmıştır. Çevremiz düşmanlarla çevrili varsayımına dayalı çatışma psikolojisinden çıkmak zorundayız. Büyük ülke iddiası ancak böyle bir özgüvenle gerçekleştirilebilir'' diye konuştu. 
     Halklarla ilişkiler düzeyinde de olumlu gelişmeler kaydedildiğini belirten Gül, yapılan anketlerde Türkiye'nin AB'ye üyeliği konusundaki olumlu yanıtların yüzde 10'lardan yüzde 40'lara çıktığını söyledi. Gül, aynı sempatinin İslam ülkelerinde de görüldüğünü ifade etti. 
     
</TEXT>
</DOC>
