<DOC>
<DOCNO> 229954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonsiy11.html </URL>
<DATE> 2004/04/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ecevit ''Karpaz, oldu-bitti ile Rumlar'a veriliyor. Bu bir skandaldır'' 
</HEADLINE>
<TEXT>

     DSP Genel Başkanı Bülent Ecevit, Karpaz'ın, ''oldu-bitti'' ile Rumlar'a teslim edildiğini öne sürerek, ''Bu bir skandaldır'' dedi. 
     Ecevit, yaptığı yazılı açıklamada, Kıbrıs'ın stratejik açıdan, özellikle de Türkiye'nin güvenliği açısından en önemli bölgesinin Karpaz olduğunu ifade etti. Doğu Akdeniz'in haritasına göz atmanın bunu algılamaya yeterli olduğunu belirten Ecevit, şu görüşleri dile getirdi 
     ''Karpaz Burnu, İskenderun Körfezi'ne bir hançer gibi uzanmıştır. Bakü-Ceyhan Boru Hattı'nın gerçekleşmesi ile Karpaz'ın önemi bütün bölge için büsbütün artacaktır. O nedenle, Karpaz'ın, Barış Harekatı'ndan beri olduğu gibi, Türk yönetiminde kalması yaşamsal önem taşımaktadır. 
     Annan Planı ile ilgili görüşmelerde Karpaz'ın adının duyulmaması, Türkiye'nin bu konuda duyarlı olduğu umudunu veriyordu. Fakat Sayın Başbakan'ın iktidar partisi toplantısında 'Çözüme Doğru Kıbrıs Notları' adı altında dağıttığı kitaptaki bir paragraf, Türkiye'nin bu konuda oyuna getirildiğini gösteriyor.'' Ecevit, ''Çözüme Doğru Kıbrıs Notları'' adlı kitapta, ''Karpaz'a yerleşecek Rumlar, mallarının tümünü geri almaya hak kazanacak ve dolayısıyla hemen hemen tamamı tapulu Rum malı olan bu bölge Rumlar'a geçmiş olacaktır'' ifadelerinin yer aldığını bildirdi. 
     
     ''DIŞİŞLERİ, SKANDALI ÖRTMEYE ÇALIŞIYOR'' 

     Kıbrıs Rum kesimi eski Cumhurbaşkanı Vasiliu'nun, ''Kıbrıs'ta çözümün anahtarı Karpaz'dır'' dediğini belirten Ecevit, şunları kaydetti 
     ''Ben, aylardır Karpaz'ın yaşamsal önemi konusunda medyayı ve hükümeti uyarmaya çalışıyordum. Fakat bu uyarılara karşın, Karpaz şimdi bir oldu-bitti ile Rumlar'a teslim ediliyor. Bu bir skandaldır. Şimdi, Dışişleri Bakanlığı bu skandalı örtmeye çalışıyor. 
     Kitaptaki ifadelerin 'aceleye geldiği' öne sürülüyor. Bu skandalın sorumlusu Başbakan mıdır, Dışişleri Bakanı mıdır ya da başka yetkililer midir Yoksa iktidar, Karpaz'ın öneminin farkında mı değildir Konu, süratle açıklığa kavuşturulmalıdır.'' 

     
</TEXT>
</DOC>
