<DOC>
<DOCNO> 237310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur34.html </URL>
<DATE> 2004/05/04/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Yurttan Kısa Kısa... Şanlıurfaşı emekli memurdan örnek davranış 
</HEADLINE>
<TEXT>

     Şanlıurfalı memur emeklisi Mehmet Mısır, 3 katlı evininin 1 katını sağlık ocağı olarak kullanılması için İl Sağlık Müdürlüğü'ne hibe etti. 
     Evin Sağlık İl Müdürlüğü'ne devri için Şanlıurfa Valisi Şükrü Kocatepe'nin makamında protokol imzalandı. Vali Kocatepe, kentin sağlık alanında bazı eksiklikleri bulunduğunu, ancak bu eksikliklerin giderilmesi için çalışma yürüttüklerini ifade etti. 
     Hayırsever vatandaşa sağlık alanında gösterdiği duyarlılıktan dolayı teşekkür eden Vali Kocatepe, sağlık ocağında gerekli düzenlemenin yapılmasının ardından hizmet verilmeye başlanacağını kaydetti. 
     Evini hibe eden Mehmet Mısır ise, sağlık alanında yaşanan sorunun çözümüne katkı sağlamak amacıyla böyle bir karar aldığını ifade ederek, ''Maddi durumu iyi olan vatandaşları, Şanlıurfa'da eğitim ve sağlık alanında yatırıma davet ediyorum'' diye konuştu. 
     
     Afyon'da "Işıkta Dans" fotoğraf sergisi... 
     Afyon Kocatepe Üniversitesi'nde AKÜ , ''Işıkta Dans'' adlı fotoğraf sergisi açıldı. 
     Dokuz Eylül Üniversitesi DEÜ Güzel Sanatlar Fakültesi öğretim üyesi Yrd. Doç. Dr. Beyhan Özdemir tarafından, AKÜ Kültür Merkezi Sergi Salonu'nda açılan sergide, 2001-2002 yıllarında çeşitli gösterilerde çekilmiş Türk, Meksika, Polonya halk dansları ve tango gibi danslara ait 30 fotoğraf yer alıyor. 
     Serginin, cuma gününe kadar gezilebileceği bildirildi. 
     
     OKAP meclisi Kastamonu'da toplandı... 
     Orta Karadeniz Kalkınma Projesi OKAP kapsamında Kastamonu, Sinop ve Çankırı Valileri Kastamonu'da toplandı. 
     Kastamonu Valisi Mustafa Kara başkanlığında gerçekleştirilen toplantıya, Çankırı Valisi Halil Ulusoy, Sinop Valisi Zeki Şanal, 3 ilin İl Genel Meclisi üyeleri ve sivil toplum örgütü temsilcileri katıldı. 
     Toplantının açılışında konuşan Vali Kara, illerin gelişimine destek için Avrupa Birliği'nin 20 milyon euroluk hibe vereceğini ifade ederek, bu hibenin alınmasında girişimcilerin hazırlayacakları projelere ihtiyaçları olduklarını söyledi. Toplantı kapsamında, OKAP Meclisi için katip ve encümen üyeleri seçimi de yapıldı. 
     
     Denizli'de fotoğraf sergisi... 
     Denizlili fotoğraf sanatçısı Mehmet Çakır, Fotoğraf Sergisi açtı. 
     Denizli Belediyesi Turhan Bahadır Sanat Galerisi'nde doğa, doğal yaşam ve insanı konu alan fotoğrafın yer aldığı serginin açılışı, Vali Yardımcısı İsmail Demirhan tarafından yapıldı. 
     Sergi, 18 Mayıs'a kadar açık kalacak. 
     
     Rize'de eğitim... 
     Rize Valisi Enver Salihoğlu, eğitimde hedeflerinin ÖSS'de Rize'yi ilk 30 il arasına sokmak olduğunu söyledi. 
     Vali Salihoğlu, Kaymakam, İl ve İlçe Milli Eğitim müdürlerinin katılımıyla eğitim toplantısı düzenledi. 
     Hafta sonlarında, il genelinde ilk ve orta öğretimde okuyan 12 bin 100 öğrenciye ücretsiz kurs verdiklerini ifade eden Vali Salihoğlu, şunları kaydetti 
     ''Haziran ayında gerçekleşecek ÖSS ve LGS sınavları ve bu sınavlarda alınan başarı bizim için önemlidir. Eğitimde hedefimiz, Rize'yi ÖSS'de ilk 30 il arasına sokmaktır. Bizim öğretmenlerimiz Rize'yi eğitim düzeyi bakımından yukarılara çıkartabilecek bilgiye, donanıma sahiptir.'' İl Milli Eğitim Müdürü Rasim Çelik ise, öğrencilerin sınav öncesi stres faktörünü yenmeleri halinde daha iyi başarı elde edeceklerini kaydetti. 
     
     Tekirdağ'da kutlu doğum haftası... 
     Tekirdağ'da Kutlu Doğum Haftası kutlamaları çerçevesinde, İl Müftülüğü tarafından ''Dinin Dünya Barışına Katkısı'' konulu konferans düzenlendi. 
     Belediye Kültür Sarayı'nda düzenlenen konferansta konuşan Marmara Üniversitesi M.Ü İlahiyat Fakültesi Öğretim Üyesi Prof. Dr. Abdurrahman Dodurgalı, İslam'ın barış, esenlik ve güven anlamı taşıdığını belirtti. 
     Prof. Dr. Dodurgalı, şunları söyledi 
     ''Peygamberimiz, zamanında müşriklere Senin dinin sana, benim dinim bana diyerek İslam anlayışını ortaya koymuştur. O sadece bir tebliğci olmuştur. Kimse, kimseyi hidayete erdirme konumunda değildir. İslam, bize getirdiği temel hükümler çerçevesinde yaşandıkça, dünya barış ve sükun içinde olur.'' Konferansta ayrıca M.Ü İlahiyat Fakültesi Öğretim Üyesi Prof. Dr. Mehmet Erdoğan ile Prof. Dr. Vecdi Akyüz ve Tekirdağ İl Müftüsü Rıza Deniz de birer konuşma yaptılar. 
     
</TEXT>
</DOC>
