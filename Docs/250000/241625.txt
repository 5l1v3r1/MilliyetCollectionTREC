<DOC>
<DOCNO> 241625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun33.html </URL>
<DATE> 2004/05/21/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Talat'tan Annan'a mektup İzolasyonlar kaldırılsın 
</HEADLINE>
<TEXT>

     KKTC Başbakanı Mehmet Ali Talat, BM Güvenlik Konseyi'ne sunacağı Kıbrıs'la ilgili rapor öncesinde BM Genel Sekreteri Kofi Annan'a dün bir mektup gönderdi. 
     Mektupta, Annan'dan gelecek hafta konseye sunması beklenen rapora yönelik talepler yer aldı. 
     Genel Sekreter'den, Kıbrıs'taki süreci ve referandumu dikkate alarak, üye ülkelere, Kıbrıs Türk halkına uygulanan izolasyonun kaldırılması için çağrı yapmasını isteyen Talat, Kıbrıs Türkünün çözüm için üzerine düşeni yaptığına işaret etti. 
     ''Rum tarafının Kıbrıs Türk halkını temsil etmediğinin dünyaya ilan edilmesi hususunda Annan'ın yeni adım atması için tarihi zamanın geldiğini'' vurgulayan Talat, Genel Sekreter'in Kıbrıs sorununa adil bir çözüm bulunması konusunda gösterdiği çaba ve tarafsız tutumu takdir ve saygıyla karşıladığını ifade etti. 
     Talat, uluslararası toplum tarafından empoze edilen haksız izolasyon sonucu Kıbrıs Türk halkının çektiği sıkıntıları hatırlatarak, Genel Sekreter'den raporunda üye ülkelere bu izolasyona son verilmesi için yardım çağrısında bulunmasını talep etti. 
     ''Bunun, yakın bir gelecekte kapsamlı bir çözüme varma yönündeki çabalara tarihi katkıda bulunacağını'' ifade eden Talat, ''böylelikle Kıbrıs Türk halkının uluslararası topluma güvenini tekrar kazanacağını'' belirtti. 
     Talat, AB'ye ve birliğin Kıbrıs sorununun çözümü için Kıbrıs'taki iki tarafa yardım konusunda üstlenebileceği pozitif göreve verilen büyük önemin de altını çizdi. 
     Talat, ''Annan'ın raporunda, Kıbrıs Türk tarafına karşı daha yapıcı bir tutumu teşvik etmesi yönünde AB'ye doğrudan atıfta bulunmasının, Kıbrıs Türk halkının izolasyonunun sona erdirilmesinde AB'ye daha pozitif rol oynamaya ikna etmek için katkıda bulunacağını'' kaydetti. 
     Talat, ''izolasyon siyasetinin amaca hizmet etmeyen etkilerinin yok edilmesiyle, Rum tarafına karşı güvenin oluşturulmasına olumlu katkı sağlayacağını'' belirtti. 
     
</TEXT>
</DOC>
