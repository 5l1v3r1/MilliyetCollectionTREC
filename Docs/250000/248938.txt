<DOC>
<DOCNO> 248938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun21.html </URL>
<DATE> 2004/06/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
El Pais AB, 2005'te Türkiye ile müzakerelere başlamaya istekli 
</HEADLINE>
<TEXT>

     Şenhan Bolelli 

İspanya'nın en yüksek tirajlı gazetesi El Pais, Brüksel'de devam eden AB zirvesinde liderlerin Türkiye'nin reformlarını ''alkışladığını'' yazarak, ''AB, gecikmeden 2005'te Türkiye ile resmi müzakerelere başlamaya istekli'' ifadesine yer verdi. 
     Brüksel'deki AB zirvesine katılan diplomatik kaynaklara dayanılarak verilen haberde, ''AB, Türkiye'nin son zamanlarda ekonomik ve siyasi reformlarda attığı adımlardan memnun ve Avrupa Komisyonu'nun, ekim ayında Türkiye'nin Kopenhag Kriterleri'ne uyduğuna ilişkin raporu sunması halinde, Ankara ile resmi müzakerelerin gecikmeksizin başlatılmasına istekli'' değerlendirmesi yapıldı. 
     Kapatılan DEP'in eski 4 milletvekilinin serbest bırakılması ve ana dilde yayının başlatılmasının AB liderleri tarafından önemli adımlar olarak nitelendirildiğini kaydeden El Pais, Türkiye ile müzakerelerin 2005'in ilk altı ayında başlatılabileceği savundu. 
     Öte yandan haberde, 2007 yılında Bulgaristan ve Romanya'nın yanı sıra Hırvatistan'ın AB'ye tam üye olarak kabul edilmesinin ''büyük olasılık'' olduğu ifade edildi. 
     
</TEXT>
</DOC>
