<DOC>
<DOCNO> 249599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun34.html </URL>
<DATE> 2004/06/21/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yunanistan, Simitis'i AB Komisyonu Başkanlığı'na düşünüyor 
</HEADLINE>
<TEXT>

     Yunanistan Hükümet Sözcüsü Teodoros Rusopulos, Atina'nın, eski Başbakan Kostas Simitis'i AB Komisyonu Başkanlığına aday göstermesinin olası olduğunu söyledi. 
     Rusopulos, yaptığı basın toplantısında, gazetecilerin Simitis'in komisyon başkanlığına aday gösterilmesi olasılığına ilişkin sorularını yanıtladı. 
     Rusopulos, ''Her şey mümkün. Bundan sonra bu konuda yapılacak görüşmelerde her olasılık gündemdedir'' dedi. 
     Yunan basını, Simitis'in yakın geçmişte yaptığı açıklamalarda komisyonda görev almayı düşünmediğini söylediğini, ancak başkanlık olasılığının ortaya çıkması halinde bu yaklaşımını gözden geçirebileceğini yazdı. 
     Gazeteler ayrıca, AB'nin Simitis'e Avrupa anayasasının yürürlüğe gireceği tarihe kadar bu alanda koordinatörlük yapmasını önerebileceğini belirtti. 
     
</TEXT>
</DOC>
