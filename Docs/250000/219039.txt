<DOC>
<DOCNO> 219039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur09.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın silahları inceleniyor... 
</HEADLINE>
<TEXT>

     Uzan ailesinin Sakarya'nın Pamukova İlçesi'ndeki çiftliğinde ele geçirilen 10'u uzun namlulu 35 silah, balistik incelemeden geçirilecek. 
     AA muhabirinin aldığı bilgiye göre, Pamukova'daki çiftlikte bulunan Hakan Uzan'a ait villada kaynakla kesilerek açılan kasadan çıkan 10 uzun namlulu silah ile 25 tabanca ve 12 bin 500 adet mermi, Tasarruf Mevduatı Sigorta Fonu TMSF görevlileri tarafından İstanbul Mali Şube Müdürlüğü ekiplerine teslim edildi. 
     Emniyete getirilen bu silahların, herhangi bir olayda kullanılıp kullanılmadıklarının belirlenmesi amacıyla balistik incelemeden geçirileceği bildirildi. 
     Cem Uzan'ın avukatı Şaylan Çığgın tarafından daha önce yapılan yazılı açıklamada, bu silahların ''Hakan Uzan'ın koleksiyonuna ait olduğu ve tamamının ruhsatlarının bulunduğu'' öne sürülmüştü. 
     
</TEXT>
</DOC>
