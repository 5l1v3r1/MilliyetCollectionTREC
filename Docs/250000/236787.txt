<DOC>
<DOCNO> 236787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/spor/axspo01.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu devri bitti 
</HEADLINE>
<TEXT>


Beşiktaş Başkanı Bilgili, dün Rumen hoca ile bir araya geldi, artan baskılar nedeniyle görevini bırakması gerektiğini söyledi. Lucescu bu çıkış karşısında direnemedi, pes etmek zorunda kaldı 

ORHAN YILDIRIM 


Bileti kesildi 
SİYAH - Beyazlı kulüp ile iki sezondur takımın başında görev yapan Teknik Direktör Mircea Lucescu'nun yolları ayrıldı. Önceki gün İngiltere'den dönen Başkan Serdar Bilgili, dün yoğun bir trafiğin içine girdi. Yönetim olağanüstü kongre kararı almasına rağmen istifa konusunda ışık yakmayan Lucescu'yu evine davet eden Bilgili'nin, buradaki görüşmede Rumen hocaya, "Sizi ben getirdim. Ancak camiada büyük tepki var. Siz de bırakın. Parasal konuları kulüp adına ben hallederim" dediği öğrenildi. 

İki alternatif 
LUCESCU'NUN, Bilgili'nin bu çıkışı karşısında çaresiz kaldığı ve bugünlere nasıl gelindiği konusunda geniş bir açıklama yaptıktan sonra öneriyi kabul ettiği bildirildi. Böylece Bilgili'nin evinde yapılan anlaşma ile başlayan Lucescu dönemi, yine aynı yerde son bulmuş oldu. Lucescu bugün yapacağı basın toplantısıyla kararını açıklayacak. Rumen çalıştırıcının ya 3.5 milyon dolar öneren Rusya'nın Spartak Moskova takımına, ya da başkanı yakın dostu olan İtalyan Brescia'ya gideceği iddia edildi. 

'Birleşmeliyiz' 

Siyah-Beyazlı kulüpte başkan adayları arasında adı geçen Yıldırım Demirören camiaya kenetlenme çağrısı yaptı, "Güçlü bir yönetim için birlik olalım" dedi 

'Çok aday olmasın' 
SERDAR Bilgili'nin istifa kararını açıklamasının ardından başkanlık için adı sürekli güdeme gelen Yıldırım Demirören, sessizliğini Milliyet için bozdu. Son yaşananların ardından camiada enteresan bir tablonun oluştuğunu belirten Demirören, "Çok adayın çıkması Beşiktaş'ın menfaatine olmaz. Yapılması gereken tek şey aynı çatı altında buluşmak" dedi. 

'İttifak sağlanmalı' 
DEMİRÖREN, Beşiktaş'ı başarıya taşımak için ittifak oluşturmanın şart olduğunu iddia etti. Yıldırım Demirören şunları söyledi "Güçlü bir kadro oluştarmak için hep beraber birleşmemiz lazım. Şu anki görüntü Beşiktaş'a ters düşüyor. Önümüzdeki yıl Beşiktaş'ın şampiyon olabilmesi için gereken reçete çok açık Camia olarak ortak bir adım atabilmek." 

'Rakipler iddialı' 
FENERBAHÇE'NİN büyük olasılıkla şampiyonluğa ulaşacağını açıklayan Demirören, Galatasaray'ın da yeni sezon için güçlü bir kadro hazırlığında olduğunu dile getirdi. Demirören, "İki rakibimiz de kongrede çok iyi kenetlendi. Bizim de aynı şeyi yapmamız gerekiyor. Camianın büyükleri bu konuda gereken adımları atmalılar" yorumunu yaptı. 

Bilgili'ye manevi baskı 

Beşiktaş Başkanı, camiadan gelen baskılar karşısında biraz olsun yumuşadı. Serdar Bilgili, "Kaosun farkındayım. Gerekeni yapacağım" ifadesini kullandı 

Gözyaşlarını tutamadı 
DAHA önce açılışını yaptığı Ece Kaya Futbol Turnuvası'nın ödül törenine katılan Serdar Bilgili, taraftarın tezüharatları karşısında duygulandı. Beşiktaş Başkanı için taraftarlar, "Büyük başkan bizi bırakma", "Ece için bizi bırakma" diye tezahürat yaparken, Bilgili'nin gözyaşlarına hakim olamadığı gözlendi. 

Adaylarla görüşecek 
SERDAR Bilgili, "Kaos ortamının farkındayım. Adaylarla teker teker görüşüp gerekeni yapacağım. Beşiktaş'ı böyle bilinmeyen bir kaos ortamına sürüklemem" dedi. Mayadrom'da camianın önde gelen isimleri ile de buluşan Bilgili, "Birleşme isteyeceğim. Bu olmazsa bir adayı destekliyeceğim" ifadesini kullandı. 

Haşmet Kürüm öfke saçtı 

BEŞİKTAŞ'TA futbolcuların prim ve transfer taksitlerinin uzun zamandır ödenmediği iddialarına Futbol Şubesi Sorumlusu Haşmet Bedii Kürüm'den yanıt geldi. Kürüm, Mayıs 2004 itibarı ile yerli futbolcuların 1 trilyon 871 milyar lira, yabancıların ise toplam 922 bin dolar alacaklarının kaldığını açıkladı. 
KÜRÜM, Haziran 2003 ve 30 Nisan 2004 tarihleri arasında toplam 21 trilyon 214 milyar 272 milyon lira ödediklerini de dile getirdi. Beşiktaşlı yönetici, "Adanaspor gibi aylardır ceplerine beş kuruş girmeyen takımı yenemiyorlarsa, otursun düşünsünler. Kimin ne aldığını açıklayacağız" dedi. 

Birleşik Grup kilit vurdu 

KÖTÜ günler yaşayan Beşiktaş'ta, Grup Siyah - Beyaz Derneği'nin ardından, içinde en çok kongre üyesini barındıran Birleşik Grup da faaliyetlerini durdurdu. Başkan Ferhat Özgen, grubun kapatıldığını açıkladı. Öte yandan Beşiktaş Belediye Başkanı İsmail Ünal, Bilgili'nin istifasında yönetimin de payı bulunduğunu savunup, "Farklı görevlerim olmasıydı, küfür edenleri sustururdum" dedi. 

Yüksek gerilim 

BEŞİKTAŞ'TA Adanaspor yenilgisi sonrasında sinirler iyice gerildi. Sinan Engin'in yönetime futbolcuların anlaşmalarında yüzde 30 indirim yapılmasını önermesi tepki çekti. Siyah - Beyazlı futbolcular, "Bunu asla kabul etmeyeceğiz. Mukavelelerde ne yazıyorsa onu alırız. Yönetim bu konuda ısrarcı olursa sözleşmelerimizin fesh edilmesini talep ederiz" dediler. 


</TEXT>
</DOC>
