<DOC>
<DOCNO> 231350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy30.html </URL>
<DATE> 2004/04/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gül ''Referandumun ertelenmesi herşeyin silbaştan olması demektir'' 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, Kıbrıs konusunda tarafların vardığı mutabakatın sonuna kadar devam etmesi gerektiğini belirterek, ''Referandumun 1 Mayıs sonrasına kalması, her şeyin sil baştan olması demek, biz buna yokuz'' dedi. 
     Gül'e TBMM Kulisi'nde gazeteciler, BM Genel Sekreteri Annan'ın ''taraflar kabul ederse referandum 1 Mayıs sonrasına ertelenebilir'' şeklindeki açıklamasını sordular. Gül, Türkiye'nin Dışişleri Bakanlığı Müsteşarı Uğur Ziyal aracılığı ile BM, AB ve diğer aracılar nezdinde girişimde bulunduğunu söyledi. Mutabakatın sonuna kadar devam etmesi gerektiğini kaydeden Gül, ''referandumun 1 mayıs sonrasına kalması, her şeyin sil baştan olması demektir. Biz buna yokuz. Hepsine bu görüşümüzü söyledik'' diye konuştu. 
     Bir gazetecinin, Başbakan Recep Tayyip Erdoğan'ın, KKTC Cumhurbaşkanı Rauf Denktaş'ın konuşmasını dinlemeyeceğini hatırlatarak, ''bir gerginlik mi var '' sorusunu da Gül, şöyle yanıtladı 
     ''Başbakan ile görüştüler. Herhalde burada söyleyecekleri, ona söyleyeceklerinden daha önemli değil. Ne gerginliği... Her şey açık, ortada. Türkiye ve Kıbrıs Türkleri bir daha böyle fırsat yakalayamaz. Herkes için bu optimum noktadır. Rumlar da konuya böyle bakmalı. 
     Biz, anlaşma sonucunda ulaşılan mutabakata sonuna kadar sadık kalırız. Bundan endişe edilmesin. Onların da sadık kalması gerekir. Bizim için en iyisi bu değil. Bizim için en iyisi bağımsız devlettir. Ama bu anlaşma Avrupa'nın Doğu Akdeniz bölümünü cazibe merkezi haline getirir. Rumlar bunu iyi bilsinler. Farkında olmazlarsa kalırlar.'' Gül, bir gazetecinin ''belki de farkındalar onun için 'hayır' diyorlar'' sözleri üzerine de ''Onu bizim hayırcılara söyleyin, onlar düşünsün'' dedi. 
     Genelkurmay Başkanı Orgeneral Hilmi Özkök'ün açıklamalarının sorulması üzerine de Gül, Türkiye'nin hala yanlış algılamalar içinde olduğunu söyledi. ''Hala kimse, Türkiye'nin AB müzakerelere hazır olduğunu iddia eden bir ülke konumunda olduğunun farkında değil'' diye konuşan Gül, Orgeneral Özkök'ün konuşmasını ''takdir edilecek bir davranış'' olarak niteledi. 
     Gül, hala Türkiye'yi başka türlü görmek isteyenler bulunduğunu ifade ederek, ''Biz bu yıl sonu müzakerelere başlayacağımızı söylüyoruz. Bu da demokratik olgunluğun bir noktaya gelmesi demektir'' diye konuştu. 
     
</TEXT>
</DOC>
