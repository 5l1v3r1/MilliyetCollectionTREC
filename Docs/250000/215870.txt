<DOC>
<DOCNO> 215870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/guncel/gun03.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hera mürettebatına Titanik usulü arama 
</HEADLINE>
<TEXT>

   İstanbul Boğazı'nın Karadeniz çıkışında batan Hera'daki 19 mürettebata ulaşmak için "Titanik"te olduğu gibi kameralı arama yapıldı. Şimdilik sadece geminin çanak anteni bulundu 
      ASLI ÖKTENER, BÜLENT ÖZDEMİR İstanbul 
   
   Hera adlı geminin sahibi Stephan Minchev'in anlaştığı Saros Dalgıç şirketi, uzaktan kumandalı, içinde geniş, uzun ve karanlık çekim yapabilen 3 farklı kamera bulunan R.O.V. cihazıyla önceki akşam 23.00'te gemiye ulaşmak için çalışmalara başladı. Ancak sadece geminin çanak anteni ve etrafa saçılmış kömür parçalarına ulaşıldı. Bir millik alanın tarandığı çalışmalarda öncelikli hedef, gemiye ulaşıp kurtarma filikalarının yerinde olup olmadığının tespit edilmesiydi. 
   Çünkü filikaların durumu mürettebat hakkında arama ekiplerine ipucu verecekti. Şirket yetkilileri bunu şu sözlerle açıkladı "Filikaların olmaması mürettebatın kurtulmuş olması ihtimalini güçlendirir. Filikaların yerinde olması ise mürettebatın gemi içinde öldüğünün işareti olarak değerlendirebilir." Ancak cihaz, bu konuda ekiplere yardımcı olamadı. Uzaktan kumandayla kontrol edilen R.O.V. kuvvetli akıntı nedeniyle gemiye ulaşamadı. Bu nedenle ilk arama çalışmalarına dün 03.00 sıralarında son verildi. 
   
   20 bin dolarlık cihaz 
   Oğlu Martin 24 de kayıplar arasında bulunan gemi sahibi Stephan Minchev ve eşi Stoyanko da arama çalışmalarını yine yakından takip etti. Minchev çifti, dün öğleden sonra başlatılan ve 6 saat süren ikinci arama çalışmasına da Sarıyer'den katıldı. Römorkörle bölgeye giden ekip, 20 bin dolar değerindeki ve 4 yıl önce ABD'den getirilen R.O.V. cihazıyla denizi taramaya devam etti. Ancak akıntının devam etmesi ve cihazın arıza yapması nedeniyle aramalara son verildi. 
   
   Çanak anteni bulundu 
   KEGKİ Genel Müdürü Tozar, kamerayla yaklaşık 74 metre derinlikte Hera'dan görüntü almaya çalıştıklarını belirterek, "Ancak şiddetli akıntı ve bulanık su nedeniyle 6 saatlik çalışmanın sonucunda geminin çanak anteni ve etrafa saçılmış kömür yüküne rastladık. Şu an dalgıçların gemiye ulaşmaları zor, hava koşullarının düzelmesi durumunda ekipler, varsa mürettebatın cesetlerini alabilecek" dedi. 
   
   
   
</TEXT>
</DOC>
