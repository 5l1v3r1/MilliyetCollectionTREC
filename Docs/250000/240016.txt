<DOC>
<DOCNO> 240016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy13.html </URL>
<DATE> 2004/05/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Teziç Beğensek te, beğenmesek te uygulayacağız 
</HEADLINE>
<TEXT>

     ANKARA Milliyet 

Yükseköğretim Kurulu YÖK Başkanı Prof. Erdoğan Teziç, YÖK Yasası'nın yürürlüğe girdiği zaman tüm kurumları bağlayacağını belirterek, "Beğensek te beğenmesek te uygulamamak gibi bir konumumuz olamaz. Sorumluluklarımızı yaklaşan ÖSS için yerine getiririz. Statümüz kesinleştiği zaman her şey açıklığa kavuşacak" dedi. 
     YÖK Genel Kurulu öncesinde açıklama yapan Teziç, belirsizlikler nedeniyle yasa yürürlüğe girmeden yorum yapmasının doğru olmayacağını söyledi. ÖSS'ye 35 gün kala öğrencilerin hassasiyetlerini dikkate alarak açıklama yapmayacağını belirten Teziç, "Önümüzü görmediğimiz belirsizlik içindeyiz. Öğrenciler sadece sınavı düşünsün. Onların haklarını zedeleyecek bir konumda olmayacağız. Onların hassasiyetlerini zedelemeyelim. Bu konuda basının da sorumluluğu var" diye konuştu. 
     Rektörlerin Anıtkabir'e yürüyüşüne ilişkin soru üzerine Teziç, "Ne bir kararımız, ne bir yönlendirmemiz, ne de katılma gibi bir konumumuz var. Biz anayasal kurumun yönetimindeki sorumluluğumuzu taşıyoruz. Üniversitelerin yürüyüşleri kendi aldıkları kararlar çerçevesindedir" dedi. 
     Sınavın normal koşullarda yapılacağı düşünülerek kasımdan bu yana hazırlıkların sürdürüldüğünü anlatan Teziç, "Kimin nerede sınava gireceği belli. Hazırlıklar tamamlandı. Sınav gününü bekliyoruz. Yeni bir durum çıkarsa bunu açıklarım" diye konuştu. 
     
</TEXT>
</DOC>
