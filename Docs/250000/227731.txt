<DOC>
<DOCNO> 227731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur44.html </URL>
<DATE> 2004/04/01/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
ANAP genel başkanı Nas "Biz çatıların birleşmesiyle uğraşıyoruz" 
</HEADLINE>
<TEXT>

     ANAP Genel Başkanı Nesrin Nas, ANAP'ın merkez sağın cazibe merkezi olması için gerekli politika ve açılımları ortaya koymak zorunda olduklarını belirterek, ''Biz çatıların birleşmesiyle uğraşmıyoruz'' dedi. 
     Nas, 28 Mart seçimlerinde yarışan partisinin belediye başkan adaylarına Anadolu Kavağı'ndaki bir restoranda teşekkür yemeği verdi. 
     Yemekte konuşan Nas, seçimlerden sonra merkez sağın birleşmesi, ANAP'ın DYP'ye katılması şeklinde tartışmaların ortaya atıldığını belirterek, Türkiye'de henüz ne merkez sağın, ne de merkez solun belirlenmediğini, çünkü Türkiye'de siyasetin hala şekillenmediğini savundu. 
     Statükocu değil, değişimci sağ olduklarını ifade eden Nas, Türkiye'de değişimin niteliğini konuşan ve buna odaklanan tek partinin ANAP olduğu görüşünü dile getirdi. 
     Nas, Türkiye'de şimdiye kadar merkez ve çevre tartışmasından bir merkez sağ ve merkez sol türetildiğini ve hep siyasetin bunun etrafında döndüğünü kaydederek, Kıbrıs'ın, üzerinde siyaset yapılacak konu olmaktan çıktığında ve AB ile müzakereler başlayıp masaya oturulduğunda Türkiye'nin normalleşebileceğini belirtti. 
     
     "Bugün hazırlık yapmamız lazım" 
     Bunlar gerçekleştiği zaman, siyasetin, değişimin niteliği üzerinden yapılmaya başlanacağını vurgulayan Nas, şöyle devam etti 
     ''İnsanların yaşam kalitesini nasıl artıracaksınız. Hangi politikalarla, hangi araçlarla bunu yapacaksınız. Asıl merkez sağ, merkez sol siyaseti o zaman ortaya çıkacak. Biz, ANAP olarak bugünden hazırlık yapmamız lazım. Bugünden merkez sağın cazibe merkezi olacak, merkez sağın etrafındaki hareketlenmeleri içimize çekecek bir oluşumu başlatmak için gerekli politikaları, açılımları ortaya koymak zorundayız. O nedenle biz çatıların birleşmesiyle uğraşmıyoruz. Eğer çatıların birleşmesi bir sonuç verseydi, DYP yüzde 9.9 değil, yüzde 20'leri geçen oy almalıydı.'' Nesrin Nas, Türkiye'nin 28 Mart Seçimleri'ni, ''korkular gıdıklanarak ve ülke birtakım tartışmaların içine hapsedilerek'' geçirdiğini savundu. Nas, bu seçimlerde konjonktürel krizlerden beslenen partilerden birinin mevcut oylarını koruduğunu, diğerinin ise oylarını bir miktar artırdığını ileri sürdü. 
     Nas, bu seçimlerde ANAP'ın başarısızlığına mazeret bulmadığını da belirterek, ''Hak etmediğimiz bir oy aldık, ama bu bir başarısızlık. Ben de bu sorumluluğu üstleniyorum'' dedi. 
     
</TEXT>
</DOC>
