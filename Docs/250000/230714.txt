<DOC>
<DOCNO> 230714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur14.html </URL>
<DATE> 2004/04/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Celal Metin Sakıp Ağa'yı herşeyi başaran bir kişi olarak tanıdık 
</HEADLINE>
<TEXT>

     Sabancı Holding CEO'su Dr. Celal Metin, Sabancı çalışanları adına bugüne kadar yaptıkları planları gerçekleştireceklerine ve Sabancı Topluluğu'nu milletlerarası alanda layık olduğu en üst seviyeye çıkaracaklarına söz verdiklerini bildirdi. 
     Celal Metin, Sakıp Sabancı için düzenlenen devlet töreninde çalışanlar adına bir konuşma yaptı. Bu acılı günlerinde kendileriyle birlikte oldukları için Sabancı dostlarına teşekkür eden Metin, ''Bazı günler vardır insanların yaşamında acılı bir anı olarak kalır. Bazı yıllar vardır insanlarda hoş anılar bırakır ve bazı insanlar vardır, onlar yaşamlardan hiç gitmezler. Yokken bile vardırlar'' diyerek konuşmasına başladı. 
     Şu anda yokluğunu değil varlığını yaşayacakları büyükleri, dostları ve ağaları Sakıp Sabancı'nın aralarından ayrılmasının hüznünü paylaşmak üzere burada bulunduklarını ifade eden Celal Metin, konuşmasını şöyle sürdürdü 
     ''Sakıp Ağa'yı anlatmaya ömürler yetmez. O bir sanayi, kültür, sanat, eğitim insanı olarak hep yaşayacak. Burada bulunan ve bulunmayan herkesin, ülkesini seven, ülkesi için yaptıklarını hiçbir zaman yeterli bulmayan insanla ilgili hoş bir anısı olduğu kanısındayım. Dünyanın dört bir yanında hepimiz pek çok işadamıyla tanıştık. Kimisi işine bağlı, işinden başka bir şey düşünmüyor, bir kısmı da diğer uygulamaları yanında bir yandan da birşeyler yapmaya çalışıyordu. Ama biz hepimiz Sakıp Ağa'yı, her şeyi başaran, her şeyi titizlikle kantara vuran bir kişi olarak gördük ve bir eşine rastlamadık. Sanat deyince Sakıp Ağa en önde, eğitim deyince gene koşa koşa gitmiş, kültür deyince dünyanın dört bir yanına hat koleksiyonunun götürmüş, sergiler açmış, sanayi deyince yaptıklarını, gerçekleştirdiklerini anlatmaya imkan yok. Bunu hepimiz biliyoruz.'' 
     
     ''SABANCI TÜRK TOPLUMU İÇİN KAZANÇ OLMUŞTUR'' 

     Celal Metin, Sakıp Ağa'yı bugün anılarında yaşatmaya başladıklarını dile getirerek, ''Bu an Sakıp Ağayı yaşatma anıdır. Ben ve bütün dostları adına inanıyorum ki, Sakıp Sabancı Türk toplumu için bir kazanç olmuştur. Bundan sonra da O'nun varlığı ve benliği eserlerinde yaşayacaktır'' diye konuştu. 
     Ailesinden aldığı güçle bütün bunları başaran Sakıp Sabancı'nın gelecek kuşaklara da bir örnek anı oluşturduğunu belirten Metin, şunları kaydetti 
     '' Bıraktığım Yerden Hayatım diyordu Sakıp Ağa. Ve ''Başaramadıklarım'' diye bir bölüm koymuştu. Başaramadıkları o kadar azdı ki kitap yapmaya çalıştığı bir tane eser sadece bütün alçak gönüllülüğü ile 1-2 sayfayı geçemedi. Son kitabının ismi Bıraktığım Yerden Hayatım idi. Ama Sakıp Ağa hayatı hiç bırakmadı. Buna eminiz ki insanlar yaşadıkça Sakıp Ağa'nın yaşamı da devam edecek. 
     Biz bütün Sabancı çalışanları adına bugüne kadar yaptığımız planları gerçekleştireceğimize ve Sabancı Topluluğu'nu milletlerarası alanlarda layık olduğu en üst seviyeye çıkaracağımıza sizlerin önünde söz veriyoruz. Bütün Topluluk adına Başkanımız, Ağamız Sakıp Sabancı'ya Tanrı'dan rahmet, kederli ailesine, dostlarına ve Türk milletine başsağlığı diliyorum.'' 
     
</TEXT>
</DOC>
