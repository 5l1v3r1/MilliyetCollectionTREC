<DOC>
<DOCNO> 216305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo21.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik Milli takımda yapılan hamle doğru, gençleri beğendim 
</HEADLINE>
<TEXT>

     UEFA Asbaşkanı Şenes Erzik, A Milli Futbol Takımı'ndaki gençleştirme operasyonunu doğru bulduğunu ve gençlerin Danimarka önündeki mücadelesini beğendiğini söyledi. 
     Şenes Erzik, milli takımda değişimin kaçınılmaz olduğunu belirterek, ''Yapılan hamle doğrudur. Hatta biraz geçikmiştir. Bu hamle kaçınılmazdı'' dedi. 
     Birden bire yepyeni bir takım kurmanın zor olduğunu kaydeden Erzik, ''Futbol bir takım oyunu. Yeni bir takım hazırlamak kolay değil. Ancak eylül ayına kadar resmi maçımız yok. İnanıyorum ki bu gençler bu boşluktan istifade ederek çok kısa zamanda fazla sayıda hazırlık maçı yaparak iyi bir kadro oluşturacak ve yeni bir milli takım ortaya çıkacak'' diye konuştu. 
     Erzik, Danimarka karşısında gençlerin ortaya koyduğu performansı beğendiğini de vurgulayarak, ''Bir maçta yenilmiş olmak hiçbir şey ifade etmez. Gençlerin mücadelesini beğendim'' dedi. 
     Erzik, Futbol Federasyonu Başkanı Haluk Ulusoy'un, haziran ayında yapılacak genel kurulda başkanlığa yeniden aday olacağını açıklamasıyla ilgili olarak da ''Hayırlı olsun'' demekle yetindi. 
     
</TEXT>
</DOC>
