<DOC>
<DOCNO> 247839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo24.html </URL>
<DATE> 2004/06/14/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Atina Olimpiyatları için Bulgaristan'da alarm 
</HEADLINE>
<TEXT>

     Yunanistan'ın başkenti Atina'da Ağustos ayında yapılacak Olimpiyat oyunları için Bulgaristan da alarma geçti. 
     Bulgaristan İçişleri Bakanlığı'nın, NATO'dan gelen uyarı üzerine, aralarında terör örgütleri PKK ve Dev-Sol mensuplarının da bulunduğu bazı kişiler ile Arap kökenli bazı kişileri yakın takibe aldığı bildirildi. 
     Ülkenin en yüksek tirajlı gazetelerinden ''24 Chasa''nın 24 Saat bugünkü sayısında manşetten verilen habere göre, Atina Olimpiyat oyunları sırasında büyük bir terör eyleminden endişelenen NATO, Bulgaristan'a bir uyarı mektubu gönderdi. 
     NATO'nun mektubunda, Olimpiyat oyunları öncesinde Yunanistan'a teröristlerin sızmasının engellenmesi için Bulgaristan'a da büyük görev düştüğü belirtildi, Bulgaristan sınır kapılarında güvenlik önlemlerinin artırılması ve Bulgaristan'da terör örgütleriyle bağlantısı olduğundan şüphelenilen kişilerin yakın takibe alınması istendi. 
     Habere göre NATO, bu çalışmalarında yardımcı olması amacıyla uluslararası terör örgütleri ve bu örgütlerle bağlantısı olan kişilerin dosyalarının bulunduğu gizli bir bilgi arşivinin Bulgaristan'a açılacağını da bildirdi. 
     Bu arada, Bulgaristan İçişleri Bakanlığı, NATO'nun uyarı üzerine hemen harekete geçerek, aralarında terör örgütleri PKK ve Dev-Sol mensuplarının da bulunduğu bazı kişiler ile Arap kökenli bazı kişileri yakın takibe aldı. Özellikle başkent Sofya'da terörle mücadele timleri üst üste operasyonlar düzenleyerek uluslararası terör örgütlerinin Bulgaristan bağlantıları hakkında bilgi ve belge toplamaya çalışıyor. 
     İçişleri Bakanlığı'nın ayrıca uluslararası teröristlerin isimlerinin yer aldığı listeyi sınır kapılarına gönderdiği ve sınır polisinin de terörist sızmalarına karşı alarma geçirildiği öğrenildi. 
     ''24 Chasa'' gazetesinin haberinde, terör örgütleri PKK ve Dev-Sol'un Bulgaristan'da çok sayıda bağlantısının bulunduğu, özellikle PKK'nın ülkede etkin olduğu ve bu terör örgütünün sermayesiyle kurulmuş büyük bir şirketin hala faaliyetini sürdürdüğü kaydedildi. 
     
</TEXT>
</DOC>
