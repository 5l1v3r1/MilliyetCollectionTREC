<DOC>
<DOCNO> 215888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/siyaset/siy03.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi Türkçe bilmiyor ama başkan adayı 
</HEADLINE>
<TEXT>

   Güngören'den aday olan İran asıllı Arzu Haşemi Gölçek, Türkçesi için "Gerekirse yardım alırım" diyor 
      PINAR AKTAŞ İstanbul 

   
   Arzu Gölçek ya da asıl adıyla Arzu Haşemi 30 , İran asıllı. 6 yıl önce turist olarak Türkiye'ye geldiğinde bir restoranda tanıştığı Cafer Gölçek'le hayatını birleştirdi ve Türk vatandaşı oldu. Türkiye'de siyaset yapma kararı aldı ve Büyük Birlik Partisi'nden BBP Güngören Belediye Başkan Adayı olarak gösterildi. Türkçesi biraz bozuk ama o, "Ben bu yola baş koydum" diyor. 
   Gölçek, defalarca geldiği Türkiye'de 1998 yılında kalbini ayakkabı imalatçısı Cafer Gölçek'e kaptırmış. Evliliklerinden Armita adında bir kız çocukları dünyaya gelmiş. Türkiye'de mesleğini yapmayan Gölçek, 3 yıldır BBP'de siyaset yapıyor. Gölçek, "İran'da siyasete ilgim vardı. Ama yapacak ortam yoktu" diyor. Üniversiteye türbanları nedeniyle giremeyen genç kızları en iyi kendisinin anlayabileceğini savunan Arzu Haşemi Gölçek, "Türban olayının tam tersini biz İran'da yaşadık. Türbanlı olmayanlar okula giremiyordu. Ben açık olan taraftım" diyor. 
   "Türkçeniz biraz bozuk. Bu sizi siyasette zorlar mı " sorusuna Gölçek, "Niye zorlasın ki. Kendi gücüm olana kadar kendim konuşacağım, gerekirse yardım alırım. Tayyip Erdoğan İngilizce biliyor mu " diyor. 
   
   
   
</TEXT>
</DOC>
