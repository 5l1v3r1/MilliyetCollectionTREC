<DOC>
<DOCNO> 222567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur22.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası kayıtlarının "kaybedilmesi" davası yeniden görüşüldü 
</HEADLINE>
<TEXT>

     El konulan İmar Bankası kayıtlarının kaybedildiği iddiasına ilişkin 22 sanık hakkında açılan davanın, Şişli 3. Asliye Ceza Mahkemesi'nde yeniden görülmesine başlandı. 
     Duruşmaya, İmar Bankası ana davası kapsamında tutuklu olan bu davanın tutuksuz sanıkları Bahattin Uzan, Hilmi Başaran, Sadık Karagöz, Mustafa Akar, Birol Çilingir, Yaşar Avni Güral, Erol Hürbaş ve Gürol Demirkol ile tutuksuz sanıklar Bilge Doğru, Hülya Talu, Çiğdem Karakoç, Nuray Özel, Suat Gusinali, Mustafa Say, Mehmet Koray Özkaya ve Azmi Yılmaz katıldı. Hakan Uzan, Tacettin Pak, Yeşim Öztürk ve Selahattin Bal duruşmaya gelmezken, davanın gıyabi tutuklu sanıkları Kemal ve Yavuz Uzan da yakalanamadıkları için hazır edilemedi. 
     Hakim Elmas Güner, İstanbul 2. Ağır Ceza Mahkemesi ile kendi mahkemeleri arasında yaşanan ''görev uyuşmazlığını'' inceleyen Yargıtay 5. Ceza Dairesi'nin, davaya bakmakla Şişli 3. Asliye Ceza Mahkemesi'nin görevli olduğu sonucuna ulaştığını tutanağa yazdırdı. 
     Yargıtay'ın kararına karşı diyecekleri sorulan sanıklar, bozma kararına uyulmasını istediler. 
     Yargıtay'ın bozma ilamına uyan hakim, daha önceki celseye katılmayan sanıkların sorgularını yaptı. 
     Sanıklardan Hülya Talu, hakkındaki suçlamayı kabul etmeyerek, ''Mümkün olduğunca çok kişiyi suçlayıp, davayı karıştırıp, BDDK'nın görevini yerine getirmediğini gizlemeye çalışıyorlar'' dedi. 
     Sanık Bilge Doğru da, İmar Bankası'nın geçen yıl Mayıs ayında yapılan Genel Kurul Toplantısı'nda denetçi olarak seçildiğini anlatarak, Yönetim Kurulu karar defterlerini saklamak veya vermek gibi bir yetkisi olmadığını söyledi. 
     Hakan Uzan'ın ifadesinin alınması amacıyla Pamukova Asliye Ceza Mahkemesi'ne yazılan talimatın beklenmesine, ayrıca Yeniköy'deki adresinden celp edilmesine, sorguları yapılan sanıkların duruşmalardan vareste tutulmasına karar veren hakim, İmar Bankası ana davası ile görülmekte olan dava dosyasının arasında hukuki ve fiili bağlantı bulunduğu takdirde dosyaların birleştirilmesi konusunda İstanbul 8. Ağır Ceza Mahkemesi'nden görüş sorulmasını hükme bağladı. 
     Duruşma, dosyadaki eksikliklerin giderilmesi amacıyla ertelendi. 
     Bu arada, Yargıtay'ın bozma kararının ardından yapılan tensip incelemesi sonucunda, dava kapsamında tutuklu olan 9 sanığın tahliyesine karar verildiği, bu sanıklardan Mehmet Koray Özkaya'nın başka tutukluluğu olmadığından serbest kaldığı öğrenildi. 
     
     İSTENEN CEZALAR 
     Şişli Cumhuriyet Başsavcılığı'nca hazırlanan iddianamede, sanıkların, bankanın kötü durumunu bildikleri, gerek mevduat, gerekse hazine bonosundan sağlanan parayı zimmetlerine geçirdiklerinin ortaya çıkmaması için bankanın belgelerini sakladıkları, bir kısmını da yok ettikleri ileri sürülüyor. 
     İddianamede, tüm sanıkların, ''sistemi, verileri tahrip etmek'' ile ''yetkili mercilerin ve denetim görevlilerinin istedikleri bilgi ve belgeleri vermemek ya da denetim görevlilerinin görevlerini yapmalarına engel olmak'' suçlarından 2 ile 8'er yıl arasında hapis ve para cezalarına çarptırılmaları isteniyor. 
     
</TEXT>
</DOC>
