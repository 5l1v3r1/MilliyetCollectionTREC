<DOC>
<DOCNO> 247300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/spor/spo04.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İnceledi, imzaladı 
</HEADLINE>
<TEXT>


Fatih Tekke,"Gökdeniz boş mukaveleyi imzalayacak" iddiaları nedeniyle önce arkadaşının ve kendisinin sözleşmesini karşılaştırdı, aynı parayı aldığını görünce rötarlı olarak imza attı 


Rahatsız oldu 
TRABZONSPOR'DA Gökdeniz Karadeniz ile birlikte sözleşme yenileyen Fatih Tekke'nin, imza törenine geç gelmesinin perde arkası gün yüzüne çıktı. Tecrübeli futbolcunun, "Gökdeniz boş mukaveleye imza atacak" haberlerinden son derece rahatsız olduğu ve törene katılmadan önce muhasebeye çıkarak hem kendi, hem de takım arkadaşının anlaşmasını incelediği öğrenildi. 

Tüm şartlar aynı 
FATİH Tekke'nin yaptığı inceleme sonrasında Gökdeniz ile aynı parayı alacağını görmesi üzerine rahatladığı ve hemen aşağıya inerek imza törenine katıldığı iddia edildi. Bu arada Gökdeniz, alacakları paranın medyada gündeme getirilmesine tepki gösterdi. Yıldız futbolcu, "İnsanlar aç gezerken bizim kazandığımız rakamların konuşulması doğru değil" yorumunu yaptı. 

Kampa davet 

YENİ sezon hazırlıklarına 15 Haziran'da Gerede'de başlayacak olan Trabzonspor, yabancılardan Sommers ile D'Haene'yi de kampa davet edecek. Futbol Şube Sorumlusu Süleyman Atal, "Bu futbolcuların bonservisi bizde ve bizim oyuncularımız. Anlaşma olmasa bile yeni sezon öncesi kampa futbolcularımızı çağıracağız" dedi. 

Kontroller başladı 

YENİ sezonu Şampiyonlar Ligi Ön Eleme maçları nedeniyle 15 Haziran'da açacak olan Trabzonspor'da sağlık taramaları dün başladı. Bordo - Mavili takımın yıldız isimlerinden Hüseyin, Hasan ve Tolga Zengin, KTÜ Tıp Fakültesi Farabi Hastanesi'nde kan ve efor testi ile EKG, kulak - burun - boğaz, göz ve diş kontrollerinden geçtiler. 

Thijs için geri sayım 

İndirim yaptılar 
BORDO - Mavili yönetim, transfer listesinde ilk sıraya aldığı Bernt Thijs konusunda önemli adımlar attı. Genk Kulübü'nün Başkanı Jos Vaessen'in, bonservis için istedikleri 1 milyon 200 bin Euro'yu 800 bin Euro'ya kadar indirdiği öğrenildi. Trabzonspor Yönetimi'nin de bu rakama sıcak baktığı ancak peşin yerine taksitle ödeme yapmak istediği iddia edildi. 

Çubukçu takipte 
YÖNETİCİ Ahmet Çubukçu'nun da İtalya'nın Udinese takımında oynayan Çek futbolcu Jankulovski için pazarlık yaptığı belirtildi. Jankulovski'nin durumunun pazar gününe kadar netleşeceği öğrenildi. Ankaragücü'nün de Adem Koçak için istediği 2 milyon dolarlık talebi Emre Toroman artı 1 milyon dolara kadar düşürdüğü öne sürüldü. Denizli'nin Özgür'ü vermek istemediği bildirildi. 


</TEXT>
</DOC>
