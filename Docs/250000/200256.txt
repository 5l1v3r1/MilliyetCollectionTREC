<DOC>
<DOCNO> 200256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/dunya/dun01.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton Bush aşırı sağcının ta kendisi 
</HEADLINE>
<TEXT>

   Eski "First Lady", ABD Başkanı'nı "Amerika'nın geleceğini tehdit eden en büyük tehlike" diye tanımladı 
      DIŞ HABERLER SERVİSİ 

   
   Eski ABD Başkanı Bill Clinton'ın eşi, New York Senatörü Hillary Clinton, şimdiki Başkan George W. Bush'u Amerika'nın geleceğini tehdit eden en büyük tehlike olmakla suçladı. 
   "Houston Chronicle" gazetesine verdiği demeçte, "20. yüzyılda ABD'yi ileri götüren temel değerler yıkılıyor" diyen Hillary Clinton, Bush'un politik gündeminin aşırılıklarla dolu olduğunu savundu. Eski First Lady, "Bush yönetimi çok tehlikeli bir hal alan dünyada, ülkemizi daha az özgür, daha zayıf, daha gayri adil, daha akılsız yaptı" dedi. 
   Bush'un işbaşına geldiği günden bu yana etrafındaki aşırı sağcıların etkisinde kalarak aşırı uçlardaki politikaları izlemek amacıyla çok sağcılaştığını ifade eden Senatör Clinton, "Bush, yalnızca Demokrat başkanlara göre değil, Cumhuriyetçi başkanlara göre de çok daha fazla radikal ve ekstremist" diye konuştu. 
   Bu durumun tamir edilemez noktaya gelmeden değiştirilmesi gerektiğini söyleyen Hillary Clinton, "Bush yönetimi ABD tarihine, devraldığı ülkeyi kendisinden sonrakilere daha kötü bir şekilde bırakacak ilk başkan olarak geçmeye aday" dedi. 
   Senatör Clinton, 2004'teki başkanlık seçiminde aday olmayacağını ancak 2008 için bunun söz konusu olabileceğini söyledi. 
   
   
</TEXT>
</DOC>
