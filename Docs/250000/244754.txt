<DOC>
<DOCNO> 244754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy20.html </URL>
<DATE> 2004/06/02/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Sezer Ziyaretim Polonya'nın Türkiye'ye AB desteği açısından önemliydi 
</HEADLINE>
<TEXT>

     Cumhurbaşkanı Ahmet Necdet Sezer, Polonya ziyaretinin, bu ülkenin Türkiye'nin Avrupa Birliği AB üyeliğine desteğinin en üst düzeyde ele alınması yönünden özel bir anlam taşıdığını söyledi. 
     Polonya ziyaretini tamamlayan Sezer, Esenboğa Havalimanı'nda yaptığı açıklamada, ziyaretine ilişkin bilgi verdi. 
     Ziyareti sırasında Polonya Cumhurbaşkanı Kwasniewski, senato ve meclis başkanları, Başbakan ve diğer üst düzey yetkililerle görüştüğünü belirten Sezer, gezi sırasında kendisi ve heyetine gösterilen yakın ilgi ve sıcak konukseverlik için Polonyalı yetkililere teşekkür etti. 
     Görüşmelerde iki ülke arasındaki ilişkileri tüm boyutlarıyla gözden geçirdiklerini ifade eden Sezer, Polonya ile Türkiye arasındaki ilişkilerin çok iyi düzeyde sürdüğünü görmekten mutluluk duyduğunu söyledi. Sezer, ''Ayrıca, ülkelerimiz arasındaki ilişkilerin ve işbirliğinin daha da güçlenmesi yönündeki kararlılığın her iki tarafça da paylaşıldığını saptadık'' dedi. 
     Sezer, görüşmelerde ticaret ve ekonomi alanlarındaki ilişkilerin de ele alındığını belirterek, bu ilişkilerin daha da derinleştirilmesi ve bu amaç doğrultusunda ortak çabaların sürdürülmesi gereği üzerinde görüş birliğine vardıklarını kaydetti. 
     Bu bağlamda, Türkiye-Polonya özel kesim temsilcilerini biraraya getiren İş Konseyi toplantısına katılarak işadamlarına seslenme olanağını da bulduğunu belirten Sezer, ''Bu tür toplantıların düzenli biçimde yapılarak süreklilik kazanmasının, ülkelerimiz arasında ekonomi alanındaki işbirliğinin geliştirilmesi bakımından çok yararlı bir araç oluşturabileceğini gördük'' diye konuştu. 
     
     ''EYLEM PLANI İMZALANDI'' 
     Cumhurbaşkanı Sezer, ziyareti sırasında, iki ülke ilişkilerinin daha da geliştirilmesine yönelik ''Eylem Planı''nın imzalandığını bildirdi. Sezer, söz konusu ''Eylem Planı''nın ikili ilişkilere yeni bir boyut katacağını düşündüğünü söyledi. 
     Polonya ziyaretinin, Polonya'nın AB'ye katılmasından bir ay sonra gerçekleştiğini anımsatan Sezer, ziyaretinin, Polonya'nın Türkiye'nin AB üyeliğine desteğinin en üst düzeyde ele alınması yönünden özel bir anlam taşıdığını vurguladı. 
     Ziyaretinde ayrıca, Türkiye'nin terörizm ile savaşımda uluslararası işbirliğine verdiği önemi vurgulama olanağını bulduğunu ifade eden Sezer, ''Bu konuda Polonya'nın yaklaşımındaki koşutluğu mutlulukla kaydediyoruz'' dedi. 
     Sezer, sonuç olarak, hem Polonya ile Türkiye arasındaki ikili ilişkileri hem de bölgesel ve uluslararası gelişmeleri gözden geçirme olanağı sağlayan bu ziyaretin, her yönüyle yarar sağladığına ve Polonya ile ilişkilerin gelişme sürecine yeni bir ivme kazandırdığına inandığını söyledi. 
     Cumhurbaşkanı Sezer, gazetecilerin soru sorma isteklerine teşekkür ederek yanıt verdi. 
     
</TEXT>
</DOC>
