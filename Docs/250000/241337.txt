<DOC>
<DOCNO> 241337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun18.html </URL>
<DATE> 2004/05/20/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
2 yaşındaki çocukları adına Bakan'ı mahkemeye veriyorlar... 
</HEADLINE>
<TEXT>

     Belçika'da bir çift, iki yaşındaki çocukları adına, Belçika devletini ve Ulaştırma Bakanı Berth Anciaux'yu mahkemeye vermek üzere adli girişimler başlattı. 
     Brüksel'de yaşayan hukukçu çift, oğulları Arnauld adına devlete ve ulaştırma bakanına ilettikleri, adli yaptırım gücü olan ''son uyarı'' dilekçesinde, Brüksel havaalanında yasadışı gece uçuşlarının durdurulmasını istedi. 
     Çift, havalimanının yakınında oturduklarını, Arnauld'un uçaklar yüzünden saat 05.00'te uyandığını, geceleri de çok geç uyuyabildiğini anlattı. 
     Gece uçuşlarının saat 22.00 ile 07.00 arasında yasaklanmasına ilişkin kararın uygulanmasını isteyen ''davacı'', dilekçesinde, ''Belçika hukukunun ve uluslararası anlaşmaların insanlara dinlenme hakkı tanıdığını, insanlık dışı uygulama ve davranışları yasakladığını'' hatırlattı. 
     Belçika devleti ve Ulaştırma Bakanlığı'nın, söz konusu başvuru karşısında tepki göstermemeleri ve mevcut gece uçuşu yasağının tam uygulanmasını sağlamamaları halinde, dava dosyası Brüksel Mahkemesi'ne aktarılacak. 
     
</TEXT>
</DOC>
