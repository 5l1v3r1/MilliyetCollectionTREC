<DOC>
<DOCNO> 210921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/ekonomi/eko02.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kepez denetçilerinin otel parası Uzanlar'dan 
</HEADLINE>
<TEXT>

   Enerji Bakanlığı'nın Kepez'i denetlemekle görevli müfettişlerinin otel, yemek hatta reçel masraflarının bile Uzanlar tarafından karşılandığı belirlendi 
      ABDULLAH KARAKUŞ Ankara 
   
   Maliye Bakanlığı Merkez Denetim Elemanları Gelir Kontrolörleri, Uzan Grubu'na ait olan Kepez Elektrik'i 1998 - 2002 arasında denetleyen Enerji Bakanlığı personelinin masraflarının şirket tarafından karşılandığını belirledi. 
   Enerji Bakanlığı denetim elemanlarının bir süre önce hazırladığı Kepez Elektrik raporunu "eksik ve yetersiz" bulan Maliye Bakanlığı kontrolörlerinin hazırladığı rapora göre, Enerji Bakanlığı'ndan gönderilen denetim elemanlarının büyük bölümünün masrafları Kepez Elektrik AŞ tarafından karşılandı. Kimi denetim elemanları Antalya'da beş yıldızlı Falez Otel'de ağırlanırken, kimileri de gece yemeklerine götürüldü. Yapılan tüm harcama fişlerinin arkasına müfettişlerin isimleri tek tek yazılarak, onay için Kemal Uzan'a gönderildi. 
   Kepez yetkililerinin, yapılan harcamaları en küçük ayrıntısına kadar muhasebe kayıtlarına geçirdiği, denetim elemanlarına hediye edilen bergamut ve turunç reçellerinin faturasının bile müfettişlerin isimleri yazılarak muhafaza edildiği ortaya çıktı. Maliye Bakanlığı Başkontrolörleri'nin hazırladığı raporda, bu müfettişlerin isimleri ve faturaların fotokopileri yer aldı. 
   
   Denetim anlaşmazlığı 
   7 Kasım 2003 tarihli ve ekleriyle birlikte 100 sayfayı bulan raporda, çeşitli tarihlerde Enerji Bakanlığı tarafından gönderilen denetim elemanlarının kimi özel masraflarının Kepez tarafından karşılandığı tespiti yapıldı. Raporun giriş bölümünde iki bakanlık müfettişleri arasında yaşanan görüş ayrılığı tüm ayrıntılarıyla anlatıldı. 
   Buna göre Enerji Bakanlığı ile Maliye Bakanlığı denetim elemanları ortak bir rapor hazırlamak için görevlendirildi ve ekibin başına TETAŞ'tan bir müfettiş getirildi. Müfettiş, Kepez'le ilgili daha önce hazırladıkları raporun yeterli olduğunu ve yeni ulaşılan bilgi ve bulguların ortak raporda yer almaması gerektiğini savundu. Bu gelişme üzerine ikna olmayan kontrolörler, bağımsız bir rapor hazırlamaya karar verdi. 
   Raporda çeşitli tarihlerde Kepez'e giden Enerji Bakanlığı bazı denetim elemanları ile firma yönetimi arasındaki yakın ilişkiye dikkat çekildi. Denetim elemanlarının önceden Kepez yetkililerini arayarak araç ve konaklama konusunda yardım talebinde bulundukları da raporda ayrıntılı olarak anlatıldı. Raporda, denetim elemanlarının araç ve konaklama dışında yemek paralarının da Kepez tarafından karşılandığı ve kendilerine bazı hediyelerin de verildiği belirtilerek tüm bu harcamaların belgesi ekte verildi. 
   
   'Yakınlığın, bu kadarı normal değil'    Raporun sonuç bölümünde Enerji Bakanlığı müfettişleri için şu ifadeler yer aldı "Denetim birimi heyetinin bir kısım masraflarının şirket tarafından karşılandığının tespit edilmesi nedeniyle bu ilişkinin başka yönlerinin olup olmadığının araştırılması için Enerji ve Tabii Kaynaklar Bakanlığı'nca acilen inceleme ve soruşturma başlatılması gerekmektedir. Gelinen noktada Enerji Bakanlığı elemanlarının görevlerini ifa sırasında şirketle normal ölçülerde açıklanamayacak derecede yakınlaştıkları görülmektedir. Bu yakınlaşma neticesinde memurların bir kısım masraflarının şirket tarafından karşılandığı ve bu kişilere ikramlarda bulunulduğu anlaşılmaktadır." 
   
   
</TEXT>
</DOC>
