<DOC>
<DOCNO> 214126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur13.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, 30.Olağan Kurultayı'na iptal davası... 
</HEADLINE>
<TEXT>

     CHP'li sanatçı Bedri Baykam, genel başkan adaylığı başta olmak üzere bazı hukuksuzluklar yaşandığı iddiasıyla, CHP 30. Olağan Kurultayı'nda alınan kararların iptali istemiyle dava açtı. 
     Baykam, genel başkan seçimi dahil kurultay kararlarına tedbir konulmasını ve partiyi yeni bir kurultaya götürecek yönetici kurul atanmasını talep etti. 
     AA muhabirinin aldığı bilgiye göre, Baykam'ın, avukatı Tayyar Selçuk aracılığıyla Ankara Nöbetçi Asliye Hukuk Mahkemesi'ne açtığı davanın dilekçesinde, CHP'nin kuruluş amacı ve Türk siyasal yaşamı içindeki yerine değinildi. 
     CHP 30. Olağan Kurultayı'nın 23-24 Ekim tarihlerinde toplandığı anımsatılan dilekçede, kurultay çağrısının bazı il kongreleri tamamlanmadan yapılmasının usulsüz olduğu savunuldu. 
     
     ''TARAFLI YÖNETİM'' 
     Kurultay Divan Başkanlığı'na seçilen Abdullah Emre İleri'nin bir önceki dönemde Parti Meclisi üyesi seçildiği ve ibraya tabi olması gerektiği anlatılan dilekçede, bu durumun hukukun tarafsızlık ilkesine aykırı olduğu iddia edildi. Dilekçede, ''Divan Başkanı, yanlı bir uygulama yapmış ve daha önce birlikte seçildikleri Parti Meclisi ve Genel Başkan ile birlikte ve adeta onların emrinde, farklı görüş ve talepte olanlara en az ölçüde ya da hiç söz hakkı tanımadan kurultayı yönetmiştir'' denildi. 
     Kurultayda parti içi demokrasinin işletilmediği, partili haklarının gözetilmediği, sosyal demokrasi politikalarının masaya yatırılmadığı, güncel konuların ele alınmadığı ifade edilen dilekçede, ''Mevcut yönetimin, parti içi iktidarı sanki ülke iktidarından daha fazla istediği gibi bir görüntü vardır'' görüşüne yer verildi. 
     
     ''SEÇME VE SEÇİLME HAKKI KISITLANDI'' 
     Parti Tüzüğü'nde genel başkanlığa aday olmak için gereken ''60 delege imzası'' şartının, genel başkanlık seçiminden bir gün önce ''260 delege imzası'' olarak değiştirildiği anımsatılan dilekçede, Genel Başkan Deniz Baykal'ın dışında kimsenin aday olamadığı belirtildi. Tüzük değişikliğinin delegenin seçme ve seçilme hakkını makul ölçülerin dışında kısıtladığı savunulan dilekçede, hakkın kötüye kullanıldığı ve demokrasi anlayışının işletilmediği ifade edildi. 
     Dava dilekçesinde, kurultay sürecinin çağrı yapılmasıyla birlikte mahalli delege seçiminden büyük kurultayın toplanmasına kadar geçen süre içinde bütün olarak ele alınması gerektiği ileri sürülerek, parti tüzüğünün seçimlere anında ve doğrudan etki yapacak şekilde değiştirilmesinin, haksız siyasi müdahale olduğu belirtildi. 
     Davacı Bedri Baykam'ın 111 delegenin imzasını alarak genel başkanlığa aday olduğu, ancak bunun Divan Başkanlığı tarafından kabul edilmediği kaydedilen dilekçede, diğer genel başkan adayları Erol Tuncer ve Cemal Özden'in de ''260 imza'' koşulu yüzünden aday olamadıkları ifade edildi. 
     CHP'nin, 2 yıllık dönemde büyük bölümü Hazine yardımı olmak üzere 34 trilyon lira gelir gösterdiği, ancak bunun 2 trilyon lirasının örgüte dağıtıldığı kaydedilen dilekçede, bu konunun da incelenmesinin zorunlu olduğu savunuldu. 
     Dava dilekçesinde, Siyasi Partiler Kanunu, Medeni Kanun, Anayasa ve uluslararası hukuk kurallarının ihlal edildiği savunularak, kurultay kararlarına öncelikle tedbir konulması talep edildi. Partinin yeni bir kurultaya çağrılmasına karar verilmesi istenen dilekçede, bunun için Yönetici Kurul atanması istendi. 
     Dilekçede, kurultayın her gündem maddesine ve özellikle tüzük değişikliğiyle ilgili karara ilişkin seçim sonuçlarının geçersiz sayılması ve iptallerine karar verilmesi talep edildi. 
     
</TEXT>
</DOC>
