<DOC>
<DOCNO> 216626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/ekonomi/eko06.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en büyük sermayeli şirketi doğdu 
</HEADLINE>
<TEXT>

   Aria markası ile hizmet veren İş - TİM ve Aycell'in birleşmesiyle ortaya çıkan 6.6 katrilyon sermayeli TT TİM'in Genel Müdürü Cahit Paksoy oldu 
      EKONOMİ SERVİSİ 
   
   GSM sektöründe Aria adıyla hizmet veren İş - TİM ile Aycell'in birleşmesiyle ortaya Türkiye'nin en büyük sermayeli şirketi çıktı. 
   İş-TİM'in Olağanüstü Genel Kurulu'nda, İş - TİM ile Aycell'in aktif ve pasiflerinin TTI İletişim ve Haberleşme Hizmetleri'nce TTI devralınması suretiyle birleşmesi onaylandı. Birleşme nedeniyle İş - TİM'in dağılmış sayılmasına karar verildi. TTI'nın Olağanüstü Genel Kurul toplantısında da İş - TİM ve Aycell'in TTI tarafından devralınması suretiyle iki şirketle birleşilmesi kararlaştırıldı. TTI'nın tamamı ödenmiş 100 trilyon lira olan sermayesi 6 katrilyon 628 trilyona çıkarıldı. Şirket unvanı TT TİM İletişim Hizmetleri olarak değiştirildi. 
   Aycell'in Genel Müdürü Cahit Paksoy yeni şirketin Genel Müdürü oldu. Aria ve Aycell aboneleri birbirlerinin servislerinden yararanabilecek, servis numaraları değişmeyecek. Yeni şirkette T. Telekom ile İtalyan ortak TIM yüzde 40'ar, İş Bankası Grubu da yüzde 20 pay sahibi oldu. 
   
   Hedef pazarda liderlik 
   Türk Telekom'un açıklamasında, "Aycell'in hızlı altyapı gelişimi, abone sayısı artışıyla Aria'nın yaratıcılık ve markalaşma başarısından sonuna kadar faydalanılacak" denildi. TİM'in açıklamasında da yeni şirketin 4.5 milyon abonesiyle pazarın yüzde 15'ine sahip olduğu bildirilerek, "Türkiye'de liderlik için rekabet edeceğiz" denildi. 
   
   
</TEXT>
</DOC>
