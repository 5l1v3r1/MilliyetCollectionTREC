<DOC>
<DOCNO> 220460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/yazar/myilmaz.html </URL>
<DATE> 2004/03/07/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Mutlu olmak için bir liste 
</HEADLINE>
<TEXT>

   
   Yazının başlığı aslında şöyle, yazı işlerindeki sekreter arkadaşlarımın işini güçleştirmemek için yazının girişine almak zorunda kaldım "Mutlu olmak için edinilmesi gerekenlerin listesi.." 
   1 - Londra'nın merkezinde George Dönemi'ne ait neoklasik bir ev. Dış cephesi Kraliyet Sanat Akademisi'nin ön yüzünü andırıyor. Londra akşamüstlerinin cansız güneşini evin içine iyice alabilmek için büyük pencerelere sahip.. 
   2 - Uçuş korkusu olanlar için her türlü güvenlik gereciyle donatılmış bir özel jet. Dassault Falcon ya da Gulfstream IV olabilir.. Kuyruk kısmına Sanchez Cotan'ın Meyveler ve Sebzeler isimli natürmortundan bir detay resmedilmiş Üç limon.. 
   3 - Lucca yakınlarında, Marlia'daki Orsetti Villası. Denize bakan yatak odasından bahçedeki çeşmelerden akan suyun sesi duyulabiliyor. Villanın arka duvarında sarmaşık manolya var. Portakal ve zeytin ağaçları peyzajı tamamlıyor.. 
   4 - Büyük bir çalışma masası, şöminesi ve bahçe manzarasıyla büyük bir kütüphane.. Eski kitapların ilk baskılarından yayılan huzur verici k ğıt küfü kokusu kütüphaneyi sarmış.. Ünlü düşünürlerin büstleri ve astroloji küreleri dekoru tamamlıyor. 
   5 - Lincolnshire'daki Belton Malik nesi'ninkine benzeyen bir yemek odası.. Uzun on iki kişilik meşeden yapılmış bir yemek masasının etrafında dostlarla birlikte yenen lezzetli yemekler... Mutfağın şefi özellikle insanın içine neşe veren değişik makarnalar ve balıklar üzerine uzmanlaşmış. 
   6 - Bir duvar nişine yerleştirilmiş yatak.. Jean François Blondel tarafından tasarlanmış yatağa benziyor. İçinde bir o yana, bir bu yana yuvarlanabileceğiniz kadar büyük.. Yattığınız yerden değişik içkilere ulaşabiliyorsunuz.. 
   7 - Kocaman bir banyo.. Ortada mermer bir platform üstünde mavi istiridye kabuklarıyla süslü küvet.. Başınızı kaldırınca gökyüzünü görebiliyorsunuz. Duvarlarda Pompei'deki İsis Tapınağı'nın duvarlarını süsleyen fresklerin reprodüksiyonları.. 
   8 - Faizin faiziyle yaşamanıza yetecek kadar çok para. 
   9 - Hafta sonları gidebileceğiniz, Ile de la Cite'de XVI. Louis Dönemi'nden parçalarla süslenmiş bir çatı katı. Yanınızda bir kadın.. Tembel tembel "pain au chocolat" yerken varoluşçuluktan, felsefeden konuşabileceğiniz bir kadın.. Bu kadın Giovanni Bellini'nin Madonna'sına benziyor. Yüzünde melankolik bir ifade var. Kişilikli bir burna, iri gözlere, yüzünü çevreleyen dalgalı uzun saçlara sahip.. 
   
   Sizin listenizde ne var    Bu listeyi ben yazmadım. Benim listem Madonna dışında elbette daha farklı olurdu. Liste Alain de Botton isimli 1969 doğumlu çok verimli bir yazara ait. Türkçede yeni yayımlanan Felsefenin Tesellisi isimli kitabında buldum bu listeyi.. Sel Yayıncılık, Çeviren Banu Tellioğlu Altuğ. 
   Bottom bu listeyi Epikuros ile ilgili bölümün hemen başına koymuş. Bölüm "Yeterince paraya sahip olmamanın tesellisi" başlığını taşıyor.. 
   Epikuros mutluluk için her şeyden önce bedensel zevki öneriyor. "Zevk, mutlu bir yaşamın başlangıcı ve amacıdır" diyor. 
   Epikuros'un "mutlu olmak için gerekli olanlar ve olmayanlar listesi" de var. 
   Doğal ve gerekli olanlar Dostluk, özgürlük, düşünmek, doyacak kadar yemek, barınacak kadar bir yer, örtünecek kadar giysiler. 
   Doğal ama gereksiz olanlar Büyük bir ev, lüks banyolar, yemek davetleri, hizmetçiler, balık ve et.. 
   Doğal da, gerekli de olmayanlar Ün, güç... 
   Benim kişisel listem, merak ediyorsunuzdur diye söylüyorum, Epikür'ünkilere daha yakın... Bir düşünün bakalım, sizin listenizde neler var Ve o listenin eksikliklerini tamamlamak için bu kadar uğraşıp didinmeye değer mi 
   
      
   
</TEXT>
</DOC>
