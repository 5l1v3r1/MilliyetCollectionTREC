<DOC>
<DOCNO> 239851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/ekonomi/eko05.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu 'Evcilik değil, evlilik' 
</HEADLINE>
<TEXT>


IAA'nın genç evlilikler ve genç yaşta anne olunmasının önlenmesine ilişkin üniversitelerarası reklam yarışmasında ödüller sahiplerini buldu 

EKONOMİ SERVİSİ 

Uluslararası Reklamcılık Derneği'nin IAA bu yıl yedincisini düzenlediği Üniversitelerarası Reklam Ödülleri çarşamba günü sahiplerini buldu. Her yıl sosyal bir tema seçilerek yapılan yarışmanın bu yılki konusu genç evlilikler ve genç anneliklerin önlenmesiydi. 
18 üniversiteden toplam 39 takımın katıldığı yarışmada Ankara Üniversitesi İleşim Fakültesi adına katılan Ajans Engürü 'Evcilik değil evlilik' temalı projeyle birinci oldu. Öğrenciler ödüllerini IAA Türkiye Başkanı Mehmet Ali Yalçındağ ile Devlet Bakanı Güldal Akşit'in elinden aldılar. Yarışmanın birincisi eylülde düzenlenecek ve tüm dünyadan eserlerin katılacağı yarışmada Türkiye'yi temsil edecek. 

Dereceye giren projeler 
Yarışmada ikinciliği Bilkent Üniversitesi Güzel Sanatlar ve Mimarlık Fakültesi'nden Portakal Ajans 'Erken doğum erken ölüm getirir' başlıklı proje, üçüncülüğü Ankara Üniversitesi İleşitim Fakültesi'nden Ajans Ankyra 'Çocuk için çok erken' temalı eserleriyle aldı. 'Ne olur bana kıymayın' çalışmasıyla Kütahya Dumlupınar Üniversitesi dördüncü, 'Anneler gözü yaşlı, beşikler boş kalmasın' temasıyla Ankara Üniversitesi İletişim Fakültesi'nden Ajans Aqua beşinci oldu. 

'Yılda 70 bin kız çocuğu evlendiriliyor' IAA Türkiye Başkanı Mehmet Ali Yalçındağ, ödül töreninde, her yıl 70 binin üstünde kız çocuğunun evlendiğini ve bunların 40 bininin erken yaşta çocuk doğurduğunu söyledi. Yalçındağ, Türkiye'de 19 yaş altındaki gençlerin yüzde 33'ünün erken yaşta evlilikle tanıştığını belirterek, "Türkiye'nin sorunu hepimizin sorunu" dedi. Devlet Bakanı Güldal Akşit ise olumsuz şartlardan kız çocukları ve kadınların daha çok etkilendiğini söylerek "Ülkemizde her 12 dakikada 1 bebek ve her 12 saatte 1 anne önlenebilir nedenlerden hayatını kaybediyor" dedi. 


</TEXT>
</DOC>
