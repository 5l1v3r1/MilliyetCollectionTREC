<DOC>
<DOCNO> 202052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sonspo27.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyasporlu Cenk'e darp suçlaması 
</HEADLINE>
<TEXT>

     Konya'da bir kişi, kendisini darp ettiğini ve bu nedenle kulak zarında kanamaya yol açtığını iddia ettiği Konyaspor futbolcusu Cenk hakkında şikayetçi oldu. 
     Alınan bilgiye göre, Konyaspor Kulüp Binası'nın yakınlarında seyyar satıcılık yapan Ümit Çetiner 34 , futbolcuların kulübe gelecek olması nedeniyle oluşan kalabalık sonucu tezgahını toplayarak bulunduğu yerden uzaklaşmak istedi. 
     O sırada kulüp binası önüne gelen futbolcular ile taraftarlar arasında tartışma çıktı. Tartışma sırasında olayla ilgisi bulunmadığını iddia eden Ümit Çetiner, taraftarların tepkilerine sinirlenen Cenk'in kendisini darp ettiğini ileri sürdü. 
     Konya Numune Hastanesi'ne giden Çetiner, kulağının iç zarında kanama meydana geldiği yolunda rapor alarak, Cenk hakkında şikayetçi oldu. 
     Yetkililer, olayla ilgili soruşturmanın sürdürüldüğünü, futbolcu Cenk'in kısa süre içinde polis merkezine getirilerek, ifadesinin alınacağını bildirdi. 
     
</TEXT>
</DOC>
