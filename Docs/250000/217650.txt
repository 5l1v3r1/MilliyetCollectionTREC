<DOC>
<DOCNO> 217650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun09.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar dünyasının en rüküş 8 yıldızı seçildi... 
</HEADLINE>
<TEXT>

     Oscar törenine 4 gün kala adayların heyecanı artarken, törenlerde kıyafetleriyle hayalkırıklığı yaratan 8 yıldız, ''rüküşlük ödülünü'' şimdiden kucakladı. Cher, Kim Basinger, Gywyneth Paltrow, Geena Davis, Barbra Streisand, Celine Dion ve Demi Moore, Oscar tarihinin en rüküş isimleri oldu. 
     Internet sitesi ''msn'', bugüne kadar kırmızı halıda boy gösteren yüzlerce yıldızın fotoğrafları arasından ''en rüküş'' 8 ismi belirledi. 
     Sitenin rüküş seçtiği isimlerden Cher, örümcek ağını andıran üstü, kabarık peluş peruğu ve göbeği açık eteğiyle ''kara listenin'' başlarında yer aldı. Cüretkar kıyafetleriyle katıldığı her törende bakışları üzerinde toplayan Cher, 1986'da ''Mask'' filmindeki rolüyle aday olduğu törende korkunç giysisiyle boy gösterdi. İki yıl sonra ''Moonstruck'' filmindeki performansıyla ödül alan Cher, orada da kötü giyinmesine rağmen asıl bu kostümüyle tarihe geçti. 
     Minyon bir kadın ve boynuna sarılmış bir kuğu. Hayır, ''Kuğu Gölü'' balesinde rol alan bir balerin değil, 2001'de seslendirdiği film müziği Oscar'a aday gösterilen Björk... Adeta herkesin kendine gülmesini isteyen yıldız, boynundaki kuğu ve balerin tutusuyla sunucu Steve Martin'in esprilerine konu oldu. 
     Önden ağırbaşlı siyah bir tuvalet, arkadan cüretkar bir transparan, işte Barbra Streisand 1969. Streisand, ''Funny Girl'' filmindeki rolüyle Oscar'ı kazandı, ama şıklıktan sınıfta kaldı. Bu rüküş kıyafet, geçen yıl düzenlenen bir müzayedede satıldı. 
     
     BASINGER DA BUNU YAPARSA 

     Sinemanın en güzel yıldızlarından Kim Basinger ise tek kolu saten, demode kıyafetiyle 1990 Oscar törenlerinde boy gösterdi. 
     ''L.A Confidential'' filmindeki rolüyle ödül alan Basinger, şık olduğunu zannederek salına salına kırmızı halıda boy gösterirken, objektifler onun rüküşlüğünü Oscar tarihine kazıdı. 
     Ünlü şarkıcı Celine Dion, 1999 Oscar törenlerine ''ters giydiği'' beyaz gangster takım elbisesiyle katıldı. Seslendirdiği ''Titanic'' filminin Oscarlı şarkısı ''My Heart will Go on'' dinleyenleri masal dünyasına götürse de kara gözlüklü ''ters gangster'' Celine, görenlere kabus yaşattı. 
     Hollywood'un en şık yıldızlarındandır Gwyneth Paltrow. Her giysisiyle adeta akım yaratan Paltrow, 2002 Oscar törenlerinde belki de bir kez olsun rüküş olmayı denedi. Üstü transparan, altı uzun etekli garip kıyafetiyle ''rüküşlüğün kitabını yazan'' sarışın güzel, 1999'da ''Aşık Shakespeare'' filmindeki rolüyle üç yıl önce ödül almış ve şık pembe giysisiyle alkış toplamıştı. 
     
     NE YAPTIN DEMI 

     Güzel yıldız Demi Moore, o yıllarda evli olduğu Bruce Willis ile katıldığı 1989 Oscar törenlerinde rüküşler listesine girdi. Mini etek ve peleriniyle törene katılan rüküş yıldız, siyah smokinleriyle gelen talihsiz Willis'in şıklığını da gölgeledi. 
     Yıl 1992... ''Thelma ve Louise'' filmindeki rolüyle ''En İyi Kadın Oyuncu'' dalında Oscar'a aday gösterilen Davis, bu ödülü kaybettiği gibi şıklık yarışında da sınıfta kaldı. Mini beyaz elbisesi, uyumsuz siyah çorapları ve arkasında doğalgaz borusu gibi sallanan uzun kuyruğuyla törene katılan Davis, ''tüm zamanların en rüküşü'' seçilmeyi dahi hakettiğini düşündürdü. 
     
</TEXT>
</DOC>
