<DOC>
<DOCNO> 243401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonyas20.html </URL>
<DATE> 2004/05/27/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
Tatbikat sırasında ortaya çıkan ceset soruşturması başladı 
</HEADLINE>
<TEXT>

     İzmir'in Menderes İlçesi Cumhuriyet Savcılığı'nca, NATO tatbikatı çerçevesindeki mayın arama-tarama eğitimi sırasında Zilli Burnu açığında tespit edilen batık tekne ve içindeki cesede ilişkin soruşturma başlatıldı. 
     Türkiye'nin ev sahipliğinde gerçekleştirilen DAMSEL Fair-04 Tatbikatı sırasında, Kuşadası Körfezi Zilli Burnu açıklarında tespit edilen teknenin, yaklaşık 10 yıl önce, henüz belirlenemeyen bir nedenle battığı belirtildi. 
     Tekne ve cesedin çıkarılması için Sahil Güvenlik Ege Deniz Bölge Komutanlığı Özel Dalış Timi tarafından sürdürülen çalışmalar sonucunda, teknenin, 10 metre boyunda, 2 metre eninde tenteli bir gezi teknesi olduğu, ahşap aksamının, su içinde uzun süre kalmasından dolayı çürüme ve dağılma aşamasına geldiği belirlendi. 
     Teknede bulunan cesedin ise belden yukarısının olmadığı, sadece pantolon içinde kemiklerin bulunduğu tespit edildi. 
     Denizden çıkarılan kemikler, gerekli hukuki inceleme ve işlemlerin yapılması amacıyla İzmir'de Menderes Cumhuriyet Savcılığı'na teslim edildi. 
     
</TEXT>
</DOC>
