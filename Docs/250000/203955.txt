<DOC>
<DOCNO> 203955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko34.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gima, Nimet Abla'ya rakip oldu 
</HEADLINE>
<TEXT>

     Gima Yönetim Kurulu Başkanı Tunç Çapa, kriz dönemine rastlayan yatırımlarının şirketin kara geçiş sürecini uzattığını bildirdi. 
     Çapa, düzenlediği basın toplantısında yaptığı konuşmada, 2000 yılından itibaren 47 milyon dolarlık yatırım yaptıklarını ve bu yatırımları ağırlıklı olarak doğu illerinde gerçekleştirdiklerini söyledi. 
     Türkiye'nin yaşadığı ağır ekonomik krize bu yatırımlar sırasında rastladıklarını ifade eden Çapa, ''Krizde yatırımlara devam ettik, bunun bedelini çok ağır ödedik. Yatırımlar bizim kara geçiş müddetimizi uzattı. Ödediğimiz bedel bu oldu'' diye konuştu. 
     Gima'yı 2004 için yüzde 12 enflasyon hedefine göre dizayn ettiklerini ve çok ciddi tedbirler aldıklarını bildiren Çapa, bu yıl sonu itibariyle 600 trilyon lira civarında ciro gerçekleştirecek olan Gima'nın, 2004'de 700 trilyon liralık satış rakamına ulaşmasını beklediklerini söyledi. 
     Tunç Çapa, 2004'de yapımı devam eden Kemerburgaz, Kozyatağı ve Antalya mağazalarını açacaklarını, tek yeni yatırımın ise Marmaris mağazası olacağını belirterek, şöyle konuştu 
     ''Gelecek yıl toplam 4.5 milyon dolarlık yatırım öngörüyoruz. Yatırımı neden düşük tuttuk 2004'de de Türk ekonomisi talep daralmasıyla karşı karşıya kalacak. Enflasyonun düştüğü memleketlerde mutlaka talep daralması yaşanıyor. 2005'den itibaren Türkiye'nin önünün açık, umut dolu olduğunu görüyorum. Bence yorulan bütçeler, 2005'den itibaren doğrulmaya başlar. '' 
     
     NİMET ABLA 
     Tunç Çapa, Gima'yı satın aldıklarında, merdivenaltında mağazaları olan bir zincir halinde bulunduğunu, 33 bin metrekare ile başladıkları mağazacılığı şu anda 116 bin metrekareye ulaştırdıklarını anlatarak, ''Örneğin, Kızılay'ın ortasındaki mağazadan 300 ton hurda çıkardık ve insanların gelmesi için 2 milyon dolarlık yatırım yaptık'' dedi. 
     Gima'nın müşteri hizmetlerinde birçok yeniliğe imza attığını vurgulayan Çapa, geçen yıl sattıkları Milli Piyango biletleri sayesinde müşterilerine toplam 2.5 trilyon liralık ikramiye dağıtıldığını ve bu yıl da yılbaşı piyango çekilişinde Gima müşterisinin yüzde 15'lik bir şansı bulunduğunu hesapladıklarını söyledi. 
     Çapa, bir gazetecinin, ''Nimet Abla'ya rakip mi oldunuz '' sorusuna, ''Evet rakip olduk, bu yıl da çok sayıda bilet satışı yapmayı bekliyoruz'' yanıtını verdi. 
     Çapa, soruları yanıtlarken, Tüketim Maddeleri ve İhtiyaç Malzemelerinin Satışıyla İştigal Eden Büyük Mağazalar Hakkında Kanun tasarısıyla ilgili bir soruya, şu yanıtı verdi 
     ''Hükümetlerin uygulayamayacağı kanunları çıkarması doğru olmaz. Maliye Bakanımız benim gördüğüm Türkiye Cumhuriyeti'ne gelmiş geçmiş en akıllı Maliye Bakanı. Ümidim, Maliye Bakanı bu yasa tasarısını okursa, belki bir çözüm bulur. Hipermarketlere dair bu yasanın çıkarılması, kayıtlı ekonomiye tırpan vurulması, kayıtsız ekonominin ipinin ucunun bırakılması demek. Kanunun çıkması, 2004 plan ve programlarının çöpe gitmesi demek olur. Market etiketiyle çıkarılan ürünlerin yüzde 20 ile sınırlandırılmasını da anlamak çok zor. Türkiye'de herkes birbirine müdahale ediyor.'' 
     
     YABANCI SERMAYEYE KARŞI AYIP EDİYORLAR 
     Tunç Çapa, başka bir soru üzerine de tasarının Meclis'den geçmesi halinde bunun yabancı sermayenin gelişini de olumsuz etkileyeceğini savunarak, ''Yabancı sermayeye karşı ayıp ediyorlar. Ben Romanya'da mağaza açtım, mağazaya giden yolların düzeltilmesi için dilekçe verdim çok kısa sürede düzelttiler. Burada 400 metrekarenin üzerindeki mağazanın müsaadesini herhalde 3-5 senede alabilirim'' diye konuştu. 
     Çapa, 58. hükümetin esnafı korumak için bu tasarıyı hazırladığını belirterek, ''Bir önceki hükümette kanunu hazırlayan zat, hem akademisyen, hem bankacı, aslan gibi bankacıydı ama bankayı batırmıştı'' dedi. 
     Yasanın çıkması halinde büyümenin indirim mağazalarıyla mı gerçekleştirileceğinin sorulması üzerine de Çapa, müşterilerin varoşlarda bile indirim mağazalarına alışamadığını, bu yerlerin bakkalların bile yerini alamadığını söyledi. 
     Gima'nın hizmet kalitesinin ISO 9001 2000 standardına uygunluğunun ABD'li belgelendirme kuruluşu ASR tarafından belgelendiğini belirten Çapa, bu standardın hayata geçirilmesi için bin çalışanın 5 bin saat süreyle 10 farklı konuda eğitildiğini kaydetti. 
     Gima Genel Müdürü Burhan Sevahil de satılan mallarda zararlı maddelerin bulunup bulunmadığının nasıl tespit edildiğinin sorulması üzerine, Gima mağazalarındaki malların yüzde 96'sının depolardan çıktığını ve bu malların depolardaki gıda mühendisleri tarafından mikrobiyolojik tahlillere tabi tutulduğunu, tedarikçilerin üretim tesislerini de TÜBİTAK'a kontrol ettirdiklerini söyledi. 
     Sevahil, Gima mağazalarında her ay ortalama 600 milyar liralık alışverişin süperçekler vasıtasıyla yapıldığını ve ortalama 2 trilyon liralık indirim yaptıklarını belirtti. 
     
</TEXT>
</DOC>
