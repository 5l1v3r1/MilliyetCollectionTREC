<DOC>
<DOCNO> 238091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/soneko02.html </URL>
<DATE> 2004/05/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Sanayi Bakanı Bu gidişle büyüme yüzde 5'in üzerine çıkar 
</HEADLINE>
<TEXT>

     Sanayi ve Ticaret Bakanı Ali Coşkun, hedeflerinin, sürdürülebilir bir büyümeyi elde etmek olduğunu belirterek, ''Bu seneki hedef yüzde 5. Bu gidişle yüzde 5'in üzerinde gerçekleşmesi bekleniyor'' dedi. 
     Müstakil Sanayici ve İşadamları Derneği'nin MÜSİAD Geleneksel Perşembe Toplantıları'na konuk olan Bakan Coşkun, burada yaptığı konuşmada, Türkiye'nin geldiği noktada başarı varsa, bunun öncelikle özel sektörün başarısı olduğunu söyledi. 
     Büyümenin devam etmesinin özel sektör öncülüğünde olduğunu dile getiren Coşkun, 34 yıl sonra ilk defa enflasyonda tek haneli rakamların bulunduğunu belirtti. 
     Coşkun, ''İnşallah TÜFE'yi 2005 yılında tekli rakamlara indireceğiz. Bizim hedefimiz, sürdürülebilir bir büyümeyi elde etmek. Bu seneki hedef yüzde 5. Bu gidişle yüzde 5'in üzerinde gerçekleşmesi bekleniyor'' dedi. 
     Ocak-Mart döneminde sanayi üretiminin ortalama yüzde 11.1 arttığını, kapasite kullanım oranının yüzde 82.3'e ulaştığını ifade eden Coşkun, 36 ile getirilen teşvik dolayısıyla organize sanayi bölgelerinde şu anda yer kalmadığını, yatırımların hızlandığını kaydetti. 
     
     CE İŞARETİ 
     CE işaretinden de bahseden Bakan Coşkun, CE işaretinin AB ülkeleri arasında malların dolaşım pasaportu olduğunu dile getirerek, şunları kaydetti 
     ''Türkiye AB'ye alınmadığı halde o anlaşma dolayısıyla 1 Ocak 2004 tarihinden itibaren CE işaretli seçilmiş gruptaki malların, bu işaretle Türkiye'de de satılabilir mecburiyeti gelmiştir. Türk mallarının da CE işareti olmadan AB ülkelerine gitmesi mümkün değildir. Fakat AB, Gümrük Birliği'ndeki yükümlülüklerimizi tamamen yerine getirdiğimiz halde maalesef Akreditasyon Kurulu'nun kurulması ve AB, Akreditasyon Birliği'ne üye olmasına rağmen hala bizim lisans tarihini ve seri numarasını Brüksel'de resmi gazetede ilan etmemiştir. 8 aydır maalesef bizi oyalıyorlar. Dün Ankara'da toplantılar başladı. Haziran ayında olabileceği söyleniyor.'' Türkiye'nin Arjantin'e dönüşmemesinin iki sebebi olarak, törelere bağlılığı ve görünenin dışında kişi başına milli gelirin yüksek oluşunu gösteren Coşkun, ancak gelir dağılımında büyük adaletsizlik bulunduğunu, bunun kısa sürede düzeltilmesi gerektiğini kaydetti. 
     
     2B 
     Bazı kaynakları bulduklarında, ya Cumhurbaşkanlığı'ndan ya da Anayasa Mahkemesi'nden geri döndüğünü ifade eden Coşkun, ''Buna çarpıcı örnek, orman vasfını kaybetmiş 2B arazileridir. 5 milyar metrekare arazi, orman vasfını kaybetmiş. Buralarda 400 binin üzerinde konut var. Bunları yıkmamız mümkün değil. Yıkılmayınca bir haksız rekabet de var. Kaynak 25 milyar dolar gözüküyor. Maalesef yasayı geçiremedik ama önümüzdeki günlerde Anayasa değişikliğinden sonra getireceğiz'' şeklinde konuştu. 
     Coşkun, piyasada canlanma olduğunu, ama beklentiler çok büyük olduğu için birden bire harekete geçmesinin mümkün olmadığını söyledi. 
     Topkapı'dan Çatalca'ya kadar birinci sınıf tarım arazilerinde kurulmuş modern fabrikalar bulunduğuna da işaret eden Coşkun, ''Hepsi ihracata yönelmiş durumda. Tarlaların tapusu var, fabrikanın ruhsatı yok. Bunları düzenleyebilmek için bizden önce endüstri bölgeleri kurulmuş fakat çalışmaz haldeydi. Şimdi o yasayı değiştiriyoruz, işler hale getiriyoruz. Orada yeni yatırımlara bedelsiz arazi tahsis edeceğiz. Yeni teşviklerle planlı bir şekilde sanayileşmek istiyoruz'' dedi. 
     Coşkun, ayrıca organize sanayi bölgelerinin daha aktif çalışması için yasayı görüşmeye açtıklarını, organize sanayi bölgelerine yeni atılımlar getireceklerini kaydetti. 
     
     MÜSİAD BAŞKANI BOLAT 
     MÜSİAD Genel Başkanı Ömer Bolat da MÜSİAD olarak kurun gerçekçi belirlenmesi gerektiğini hep savunduklarını, bastırılmış kur politikasının sıkıntı oluşturacağını söylediklerini ifade ederek, şöyle dedi 
     ''Geçen hafta bunun işaretleri görüldü. Türkiye'de spekülatif rant cephesi geçen hafta ciddi denemeyle bunu istismar etmek istedi, ancak iş dünyası ve vatandaşın güven katsayısı yüksek olduğu için piyasaları fazla etkilemedi. Bunun hükümet tarafından bir ikaz olarak algılanması lazım. Bu konuda ekonomi yönetimi kontrolü elinde bulundurmalı.'' Bu arada, toplantıda Bakan Coşkun'a, MÜSİAD tarafından ''Reel Sektöre Katkı Ödülü'' sunuldu. 
     
</TEXT>
</DOC>
