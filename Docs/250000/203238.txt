<DOC>
<DOCNO> 203238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo01.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Tuncay ameliyat oldu... İki hafta yok... 
</HEADLINE>
<TEXT>

     Fenerbahçe'nin, Gaziantep Büyükşehir Belediyesi ile yaptığı Türkiye Kupası maçında elmacık kemiği kırılan Tuncay, ameliyat edildi. 
     Sakatlandığı pozisyondan sonra Özel Acıbadem Hastanesi'ne kaldırılan ve burada tomografisi çekilen Tuncay'ın, elmacık kemiğinde çöküntü kırığı tespit edildi. Başarılı bir operasyon geçiren Sarı-lacivertli oyuncunun ve yaklaşık 2 hafta sahalardan uzak kalacağı bildirildi. 
     Tuncay'ı hastanede Başkan Aziz Yıldırım ile yöneticiler Nihat Özdemir ve Murat Özaydınlı ziyaret etti. 
     
     DAUM ''GALİBİYETE SEVİNEMEDİK'' 

     Fenerbahçe Teknik Direktör Christoph Daum, Tuncay'ın sakatlığı nedeniyle Gaziantep Büyükşehir Belediyesi maçında aldıkları galibiyete sevinemediklerini söyledi. 
     Rakipleri karşısında attıkları gollerin yanısıra, çok sayıda pozisyondan da yararlanamadıklarını kaydeden Alman çalıştırıcı, ''Görevimizi yerine getirdik. Böyle bir maç için gerekli performansı futbolcularım sahada sergiledi. Tuncay'ın sakatlığı ise bizi üzdü. Bu gece ameliyat edilecek. Kendisine geçmiş olsun dileklerimizi iletiyoruz'' dedi. 
     Daum, kendileri için asıl önemli karşılaşmanın, pazar günü deplasmanda Malatyaspor ile yapacakları lig maçı olduğunu vurgulayarak, ''Orada iki sınıf daha iyi olmamız lazım. İnanılmaz önemli bir maç. Bu maça yüksek konsantrasyonla hazırlanacağız'' diye konuştu. 
     Alman teknik adam, Antalya'daki devre arası kampının 7-14 Ocak tarihleri arasında gerçekleştirileceğini de sözlerine ekledi. 
     
</TEXT>
</DOC>
