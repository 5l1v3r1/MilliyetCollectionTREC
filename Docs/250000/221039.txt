<DOC>
<DOCNO> 221039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo32.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Beşiktaş rehavete kapıldı, Fenerbahçe avantajlı... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Birinci Süper Futbol Ligi'nde şampiyonluk adaylarının artmasının, lige heyecan getirdiğini söyledi. 
     İstanbul Üniversitesi İÜ Spor Seçici Kurulu tarafından, Fen Fakültesi'nde düzenlenen ''Yılın Sporcuları'' ödül dağıtım törenine katılan Mehmet Ali Şahin, basın mensuplarının soruları üzerine, Birinci Süper Futbol Ligi'ni ve düşüşteki Beşiktaş'ı değerlendirdi. 
     Şampiyonluk yarışının son derece heyecanlı geçtiğine değinen Şahin, ''Lige renk ve heyecan geldi, ama hiçbir şey şimdiden belli olmaz. Daha ikinci yarının başlarında sayılırız. Şampiyonluk adaylarının sayısı artmaya başladı. Bu, lige farklı bir heyecan getirmiştir. Tüm takımlarımıza başarılar diliyoruz'' diye konuştu. 
     ''Şampiyonlukta kimi şanslı görüyorsunuz'' sorusunu yanıtlamayan Bakan Şahin, ilk yarıyı 11 puan farkla lider kapatmasına karşın yaşadığı düşüş sonrası ilk sırayı Fenerbahçe'ye bırakan Beşiktaş ile ilgili olarak da şunları söyledi 
     ''Beşiktaş'ın şansı devam ediyor, ama Fenerbahçe önemli bir avantaj yakaladı. Çok güçlü kadroları var. Arkadan Trabzonspor da bu mücadeleye katılıyor. Heyecanla şampiyonluk yarışını izleyeceğiz. Bana göre Beşiktaş'ın önemli bir farkla ilk yarıyı önde tamamlaması, takımda ciddi bir rehavete neden oldu. Bu rehavet de ikinci yarıda olumsuzlukları getirdi. Toparlanamadılar. Ancak Beşiktaş güçlü bir bünyeye sahiptir. Kısa sürede toparlanacağına inanıyorum.'' 
     
</TEXT>
</DOC>
