<DOC>
<DOCNO> 226499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/yasam/yas09.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp çocuk su kanalında 
</HEADLINE>
<TEXT>

   
   Kayseri'de geçen hafta ailesiyle pikniğe gittiği parkta kaybolan 3 yaşındaki Aysu, parkın 5 metre yakınından geçen 60 santimetre derinliğindeki su kanalında boğulmuş halde bulundu. Aysu'nun geçen hafta kaybolduğu Kumarlı Parkı civarında devriye gezen jandarma ekipleri, parkın 5 metre yakınından geçen su kanalında, küçük kızı boğulmuş buldu. Cesette darp ve cebir izine rastlanılmadığını belirten savcı, kesin ölüm nedeninin otopsiden sonra ortaya çıkacağını bildirdi. 
   
   Kayıp ilanı bastırılmıştı 
   Kumarlı Parkı'na gelen baba Serkan Çetin ve anne Demet Çetin ile Aysu'nun yakınları da sinir krizi geçirdi. Aysu Çetin, geçen hafta kaybolmuş, aramalara rağmen bulunamamıştı. Aysu'nun ailesi, küçük kızlarının bulunabilmesi için ilan bastırıp otobüs duraklarına, işyerlerine, kaldırımlardaki direklere astırmışlardı. 
   
   
</TEXT>
</DOC>
