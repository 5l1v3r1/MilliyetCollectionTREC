<DOC>
<DOCNO> 234904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko26.html </URL>
<DATE> 2004/04/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Tüzmen İstanbul Ambarlı Gümrüğü'nde 500 adet kalashnikov yakalandı 
</HEADLINE>
<TEXT>

     Devlet Bakanı Kürşad Tüzmen, İstanbul Ambarlı Gümrüğü'nde 500 adet Kalashnikov marka yarı otomatik harp silahı ve bu silahlara ait çok sayıda şarjör yakalandığını bildirdi. 
     Bakan Tüzmen, yaptığı yazılı açıklamada, söz konusu silahların Bulgaristan'ın Burgaz Limanı'ndan hareket eden Malta bayraklı Varna isimli bir gemide yakalandığını belirterek, konuyla ilgili şu bilgileri verdi 
     ''Ambarlı Gümrük Müdürlüğü'ne 20 Nisan 2004 tarihinde yapılan başvuruda tüfekler spor için av tüfeği olarak beyan edilmiştir ve bu silahların Türkiye üzerinden Hamburg'a, oradan da Paraguay'a transit edileceği belirtilmiştir. Gümrük görevlilerimizin şüphesi üzerine konteynerde yapılan aramada, bu silahların av ve spor silahı değil, yarı otomatik harp silahı olduğu görülmüştür. Silahlar Büyükçekmece Jandarma Komutanlığı aracılığıyla incelettirilmiş ve bu silahların AK.47 Kalashnikov marka harp silahı olduğu raporu alınmıştır.'' Tüzmen, konteyner ve muhteviyatı silahların beyanının Gümrük İdaresi'ni yanıltma amacı güttüğü ve silahların yurda sokulacağı kanaati oluştuğundan silahlara el konularak jandarmaya teslim edildiğini kaydetti. 
     
     ''GÜMRÜKLERDE KONTROLLER SIKLAŞTIRILDI'' 
     Açıklamasında gümrüklerde kontrollerin sıklaştırıldığını da vurgulayan Tüzmen, özellikle x-ray cihazlarının uyuşturucu ve diğer kaçak malların yakalanmasında önemli katkılar sağladığını kaydetti. 
     Gümrüklerde yılbaşından bu yana 337 olayda 125 trilyon lira değerinde uyuşturucu ve kaçak eşya yakalandığını belirten Bakan Tüzmen, yakalanan malların 70.4 trilyon liralık kısmının uyuşturucu, 54.6 trilyon liralık kısmının da ticari eşyalar olduğunu bildirdi. 
     Bakan Tüzmen, ''Gümrüklerimizde denetimler aralıksız sürmektedir. Uzakdoğu'dan gelen düşük faturalı kalitesiz mallar kaçak olarak yurda sokulmaya çalışılan uyuşturucu ve diğer eşyalara karşı hassas kontroller yapıyoruz. Bu konudaki titiz çalışmamız artarak devam edecektir'' dedi. 
     Uzakdoğu ülkelerinden yapılan haksız ithalata karşı 557 kalem mal sınıfı ve 17 bin firmanın ön incelemeye tabi tutulduğunu, bunun sonucunda 435 firmanın incelenmek üzere denetim birimlerine intikal ettirildiğini belirten Tüzmen, inceleme ve denetimler için 43 gümrük kontrolünün görevlendirildiğini, yapılan soruşturmalar sonucunda bu güne kadar 3.5 trilyon lira vergi, 10.2 trilyon lira da ceza tahakkuk ettirildiğini açıklamasına ekledi. 
     
</TEXT>
</DOC>
