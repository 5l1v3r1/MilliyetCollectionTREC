<DOC>
<DOCNO> 223376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun05.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'daki saldırıları üstlenen örgütten yeni tehdit 
</HEADLINE>
<TEXT>

     İspanya'daki 201 kişinin öldüğü bombalı saldırıları El Kaide adına üstlenen Ebu Hafs el Masri Tugayı, Avrupa dışındaki bölgelerde yeni saldırılar yapılacağını iddia etti. 
     El Hayat gazetesine örgüt tarafından gönderildiği belirtilen mesajda, ABD'nin müttefikleri için zamanın daralmakta olduğu belirtilerek, hücrelerin yeni bir saldırı için hazır olduğu ileri sürüldü. 
     Mesajda, ''şimdi kimin sırası geldi Japonya mı, Amerika mı, İtalya mı, İngiltere mi, Oslo mu, yoksa Avustralya mı '' denildi. 
     Mesajda Pakistan ve Suudi Arabistan'ın da hedef olduğu kaydedildi. 
     
     BUSH'UN KAZANMASINI İSTİYORUZ 

     Örgüt mesajında ayrıca, ABD'de yapılacak Başkanlık seçimlerini şimdiki Başkan George W. Bush'un kazanmasını istediklerini de kaydetti. 
     Mesajda Bush'a hitaben ''sorunları bilgece değil de güç kullanarak ele alan senden daha aptal bir lider bulunmayacağı için'' denilerek, Demokrat Parti adayı John Kerry yerine Bush'un kazanmasını tercih ettikleri belirtildi. 
     Mesajda ''Kerry ulusumuzu uykuda iken öldürecek, çünkü Kerry ve Demokratlar kafirliği süsleyip halkımıza uygarlık diye sunma kurnazlığına sahipler. İşte bu yüzden senin Bush seçilmeni istiyoruz'' denildi. 
     Grubun, Afganistan'da öldürülen ve Ebu Hafs olarak da bilinen Muhammed Atıf'ın adını aldığı belirtiliyor. 

     
</TEXT>
</DOC>
