<DOC>
<DOCNO> 239314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun50.html </URL>
<DATE> 2004/05/12/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Mısır, NATO Genel Sekreter Yardımcısını ağırlamayı reddetti 
</HEADLINE>
<TEXT>

     Mısır, NATO Genel Sekreter Yardımcısı Alessandro Minuto Rizzo'yu Mısır'da ağırlamayı reddetti. 
     Brüksel'de adının açıklanmasını istemeyen bir NATO yetkilisi, ''Mısır'ın, İttifak ile 7 Akdeniz ülkesi arasındaki işbirliğini güçlendirme olanaklarını ele almak üzere pazar gününden bu yana bölge ülkelerinde temaslarda bulunan Minuto Rizzo'yu ağırlamayı kabul etmediğini bildirdiğini'' söyledi. 
     Aynı yetkili, Mısırlılar'ın diyaloga kapalı olmadığını, ancak ihtiyatlı olmayı tercih ettiklerini bildirdiklerini de kaydetti. 
     Yaklaşık 10 yıldır Mısır, İsrail, Ürdün, Moritanya, Cezayir, Fas ve Tunus ile ''Akdeniz diyalogu'' çerçevesinde temaslar yürüten NATO, bu ülkelerle daha sıkı ilişkiler kurmak istiyor. NATO, bu çerçevede 28 ve 29 Haziran'da İstanbul'da yapılacak zirvede bir inisiyatif benimsemeyi planlıyor. 
     Minuto Rizzo temasları, İsrail-Filistin anlaşmazlığı ve Irak'taki son gelişmelere bağlı hassas bir döneme rastlıyor. 
     
</TEXT>
</DOC>
