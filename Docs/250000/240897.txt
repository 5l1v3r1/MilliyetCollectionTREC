<DOC>
<DOCNO> 240897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun27.html </URL>
<DATE> 2004/05/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yunan basını İkili ilişkilerde yeni ufuklar açıldı 
</HEADLINE>
<TEXT>

     Yunan basını, Ankara ve Atina'nın silahlanma harcamalarında karşılıklı tasarrufa gidilmesine ilişkin yaklaşımlarının ''İkili ilişkilerde yeni ufuklar açtığı'' yorumunu yaptı. 
     Gazeteler, AB Savunma Bakanları toplantısı çerçevesinde dün biraraya gelen Milli Savunma Bakanı Vecdi Gönül ile Yunan dengi Spilyos Spilyotopulos'un karşılıklı olarak silahlanma harcamalarının azaltılması kararını aldıklarını yazdı. 
     Türkiye'nin yaklaşık 10 Milyar dolar tutarındaki ihaleleri iptal ettiğini yazan Yunan basını, Yunanistan'ın da silahlanma harcamalarını ilk aşamada 2 Milyar euro azaltacağını, 5 yıl içinde de toplam harcamaları üzerinden yüzde 25 oranında tasarruf yapacağını belirtti. 
     Yunanistan'ın Türkiye ile ikili ilişkilerin düzelmesi sonucu alma olanağı bulduğu bu karar sayesinde sosyal harcamalara 2 Milyar euro aktarabileceğini kaydeden gazeteler, ''Bu gelişmenin birkaç yıl önce sadece 1 Nisan şakası kapsamında değerlendirilebileceğine'' dikkati çekerek, Türk-Yunan ilişkilerinde çok önemli bir gelişme kaydedildiğini vurguladı. 
     Yunan basını, Türkiye'nin silahlanma harcamalarını azaltma kararını aslında daha önce aldığını ve Başbakan Recep Tayyip Erdoğan'ın Atina ziyaretinde bu konuyu Başbakan Kostas Karamanlis ile görüştüğünü de savundu. 
     Gazeteler, Atina'nın ilk aşamada yapacağı 2 Milyar euroluk kesintinin 2 fırkateyn ve 300 zırhlı araç alımının iptaliyle sağlanacağını da belirtti. 
     
</TEXT>
</DOC>
