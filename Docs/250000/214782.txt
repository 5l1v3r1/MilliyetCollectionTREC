<DOC>
<DOCNO> 214782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo16.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzler gülüyor... Aktuğ Sebat maçında hakeden kazansın 
</HEADLINE>
<TEXT>

     Trabzonspor Kulübü Başkanı Atay Aktuğ, bordo-mavili takımın dün Konyaspor karşısında ortaya koyduğu mücadeleci futbolu beğendiklerini söyledi. 
     Atay Aktuğ, Konyaspor maçında, bir önceki Adanaspor karşılaşmasına oranla daha mücadeleci bir futbol sergilediklerini belirterek, ''Futbolcularımı ve teknik kadroyu kutluyorum. Oyun olarak çok iyi değildik ancak mücadelemiz çok iyiydi. Trabzonspor'un iyi yolda'' dedi. 
     Bordo-mavili takımın zamanla çok daha iyi olacağını da kaydeden Aktuğ, ''Özellikle son 2 maçı çok zorlanarak kazandık. Sahamızda savunma yapan takımlar karşısında zorlanıyoruz. Ancak her takım, sahamızda savunma yapacak. Teknik heyet bunun önlemini alacaktır. Arzu edilen futbolu oynayamıyoruz ancak taraftarlarımız bundan sonra daha iyi ve daha rahat maç izleyecekler'' diye konuştu. 
     Trabzonspor'un hedeflerinden birinin Türkiye Kupası'nın sahibi olmak olduğunu kaydeden Aktuğ, ''Kuralar çekilecek ve rakibimiz belli olacak. Ancak kim düşerse, bizim için farketmez. Çünkü Türkiye Kupası'nın sahibi olmak istiyorsak, her rakibimizi yenmek zorundayız'' dedi. 
     
     AKÇAABAT SEBATSPOR MAÇI 
     Aktuğ, hafta sonunda Akçaabat Fatih Stadı'nda Akçabaat Sebatspor ile yapacakları karşılaşmada kardeş 2 kulübün karşı karşıya geleceğini söyledi. 
     Akçaabat Sebatspor'un da Trabzonspor'un da puana ihtiyacının bulunduğunu dile getiren Aktuğ, ''Hakeden taraf kazansın'' diye konuştu. 
     Aktuğ, karşılaşmayı Hüseyin Avni Aker Stadı'nda oynama gibi bir isteklerinin bulunmadığını, Akçaabat Sebatspor'un bu yönde bir isteğinin olduğunu, ancak bunun Futbol Federasyonu tarafından kabul görmediğini sözlerine ekledi. 
     
</TEXT>
</DOC>
