<DOC>
<DOCNO> 229538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun05.html </URL>
<DATE> 2004/04/08/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Yunanistan da taahhüt mektubunu BM'ye iletti Annan'dan taraflara mektup 
</HEADLINE>
<TEXT>

     Türkiye'nin ardından Yunanistan da Birleşmiş Milletler Genel Sekreteri Kofi Annan'a Kıbrıs'ta referandum için taahhüt mektubunu iletti. 
     AA muhabirinin BM diplomatik kaynaklarından aldığı bilgiye göre, Yunanistan, BM nezdindeki Daimi Temsilcisi'nin imzasıyla taahhüt mektubunu BM yetkililerine teslim etti. 
     Edinilen bilgiye göre, Yunanistan mektubunda, referandumda halklardan birinin ''hayır'' demesi durumunda, ''hukuken anlaşmanın baştan doğmamış sayılacağı'' şerhini koydu. 
     Diplomatik kaynaklar, ''Yunanistan'ın bu tutumuyla Kofi Annan planından kaçmaya ne kadar arzulu olduğunu gösterdiği'' yorumunda bulunurken, BM'nin Türk tarafının taahhüt mektubu için ''son derece olumlu'' değerlendirmesinde bulunduğunu belirttiler. 
     
     ANNAN'DAN GARANTÖR ÜLKELERE MEKTUP 
     Öte yandan, Kıbrıs'taki garantör ülkeler Türkiye, Yunanistan ve İngiltere'nin taahhüt mektuplarını iletmelerinin ardından Genel Sekreter Annan da, taraflara birer yanıt mesajı gönderdi. 
     BM kaynaklarının belirttiğine göre, tarafların mektuplarını aldığı ve bunları not ettiğini belirten Annan mesajında, taraflardan 29 Nisan'a kadar tüm imza ve onay işlemlerinin tamamlanmasını istedi. Annan, aksi takdirde planın geçersiz olacağı uyarısında bulundu. 
     New York'ta varılan mutabakat çerçevesinde, Kıbrıs'taki garantör ülkelerin 9 Nisan'a kadar Birleşmiş Milletler'e yazılı taahhütte bulunmaları gerekiyordu. 
     Başbakan Recep Tayyip Erdoğan tarafından imzalanan taahhüt mektubunda, Annan Planı'nın referanduma götürülmesine onay verildiği bildirilmiş, referandumlardan olumlu sonuç çıkması durumunda, planın onaylanması için Türkiye Büyük Millet Meclisi'ne sunulacağı taahhüdünde de bulunulmuştu. 
     
</TEXT>
</DOC>
