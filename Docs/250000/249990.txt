<DOC>
<DOCNO> 249990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo08.html </URL>
<DATE> 2004/06/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trabzonspor, transferi Letonyalı oyuncularla kapatmak istiyor... 
</HEADLINE>
<TEXT>

     Trabzonspor Kulübü Asbaşkanı Nevzat Şakar, önümüzdeki günlerde Letonyalı 2 oyuncuyla son kez görüşerek, anlaşmaya çalışacaklarını söyledi. 
     Nevzat Şakar, A.A muhabirine yaptığı açıklamada, takıma katkı yapacak oyuncuları transfer etmeye çalıştıklarını ifade ederek, ''Kulübün parasını kendi paramız gibi görüyoruz. Birilerini memnun etmek için oyuncu transfer etmeyeceğiz'' dedi. 
     Şakar, önümüzdeki günlerde, Letonya, Çek Cumhuriyeti ve Polonya'ya gideceğini ve burada daha önceden görüştükleri oyuncularla son kez biraraya geleceğini vurgulayarak, şunları söyledi 
     ''Biz, öncelikle Letonyalı 2 oyuncu üzerinde duruyoruz. Letonya'da ön libero ve oyun kurucu görevi olan Rubins ile son kez görüşerek anlaşmaya çalışacağız. Ayrıca forvette oynayan başka bir oyuncuyla da görüşmelerimiz sürüyor'' diye konuştu. 

     
</TEXT>
</DOC>
