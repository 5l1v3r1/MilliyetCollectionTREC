<DOC>
<DOCNO> 249018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy05.html </URL>
<DATE> 2004/06/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ankara ziyaretinde Bush'un önüne PKK dosyası konulacak .. 
</HEADLINE>
<TEXT>

     Cumhurbaşkanlığı Dışilişkiler Başdanışmanı Sermet Atacanlı, 26-27 Haziran günleri Ankara'da olacak ABD Başkanı George Bush'a PKK Kongra-Gel konusunda ABD'den somut beklentilerin aktarılacağını bildirdi. 
     Atacanlı, Çankaya Köşkü'nde yaptığı basın toplantısında gündemdeki konulara ilişkin değerlendirmelerde bulundu. 
     Atacanlı ABD Başkanı Bush'un İstanbul'daki NATO zirvesi öncesinde 26-27 Haziran günleri Ankara'ya yapacağı ziyarete de değindi. Atacanlı, Bush'un Çankaya Köşkü'nde Cumhurbaşkanı Sezer'le görüşeceğini ve çalışma yemeğinin ardından Başbakan Recep Tayyip Erdoğan ile biraraya geleceğini kaydetti. ABD ile ilişkilerin, "Yakın, karmaşık ve yoğun" olduğuna dikkat çeken Atacanlı, ikili ve bölgesel konuların ayrıntılı biçimde ele alınacağını ifade etti. 
     Atacanlı, Irak'ın kuzeyinde halen faaliyetlerine devam etmekte olan PKK Kongra-Gel terör örgütünün de gündeme geleceğini belirterek, "Uzun süredir ABD'den somut beklentilerimiz var, bu beklentilerimiz ifade edilecektir" diye konuştu. Atacanlı, görüşmede Arap-İsrail uyuşmazlığının da gündeme geleceğini kaydetti. 
     KKTC'nin, İslam Konferansı Örgütü İKÖ toplantısında Kıbrıs Türk Devleti olarak tanınmasına işaret eden Atacanlı, bu gelişmenin, "KKTC'nin dünya sahnesindeki yalnızlığının ve haksız yere uygulanan ambargoların" kaldırılması için bir aşama olmasının ümit edildiğini kaydetti. 
     Atacanlı, son günlerde yaşanmakta olan terör olaylarının son derece üzücü olduğunu belirterek, Türkiye'nin 15 yıl boyunca yaşadığı acıların tekrarlanmaması konusunda herkesin üzerine düşen görevi yapması gerektiğini kaydetti. Tahliye edilen 4 eski DEP milletvekilinden Cumhurbaşkanı Ahmet Necdet Sezer'e randevu talebi olmadığını bildiren Atacanlı, "Gelirse bakarız. Gündemimizde şu anda öyle bir şey yok" dedi. 
     Büyük Ortadoğu Projesi'ne değinen Atacanlı, reform ve yenileme inisiyatifinin başka ülkelerce Ortadoğu'ya empoze edilmesi değil, Ordadoğu ülkelerinin kendi iç dinamikleriyle bu yöndeki girişimlerin ortaya çıkması gerektiğini vurguladı. Atacanlı, Cumhurbaşkanı Sezer'in bu açıdan bakıldığında hedef ülke olamayacağını söylediğini anımsattı. 
     Atacanlı, Ortadoğu'da reform ve yenileme girişimlerinin etkili olabilmesi için Arap-İsrail anlaşmazlığıyla beraber Irak'taki sorunun da sona ermesi gerektiğini vurguladı. 
     Atacanlı ABD'nin Türkiye'den üs talep etmesi konusunda ise hangi somut ve spesifik taleplerin söz konusu olduğunu bilmediğini, ancak konunun Dışişleri Bakanlığı ve askeri makamlar tarafından değerlendirildiğini kaydetti. 
     Kıbrıs Rum Kesimi'nin gümrük birliğine alınması tartışmalarına ilişkin olarak ise Atacanlı, bu durumun Rum kesiminin AB'ye alınmasının ardından beklenen bir gelişme olduğunu ifade etti. Atacanlı, sorunun nasıl aşılabileceği konusunda ayrıntılı bir çalışma yapıldığını da sözlerine ekledi. 

     
</TEXT>
</DOC>
