<DOC>
<DOCNO> 233965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas01.html </URL>
<DATE> 2004/04/22/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
3. Boston Türk Film Festivali başlıyor... 
</HEADLINE>
<TEXT>

     Burak Coşkun bildiriyor 

ABD, bu yıl yine çağdaş Türk sinemasından örnekleri izlemeye hazırlanıyor. 
     Boston kentinde 22 Nisan-2 Mayıs tarihleri arasında düzenlenecek olan 3. Boston Türk Film Festivali'nin filmleri Güzel Sanatlar Müzesi'nin sinema salonunda gösterilecek. 
     Uluslararası sinema çevrelerince büyük beğeniyle izlenen yönetmen Zeki Demirkubuz festivalin özel konuğu olarak 24 Nisan'da sinemaseverlerle bir söyleşi yapacak, ayrıca yeni filmi ''Bekleme Odası''nın Kuzey Amerika'da ve ''C Blok''un New England'daki ilk gösterimlerine katılacak. 
     Bu yılki festival programında Nuri Bilge Ceylan'ın Cannes Film Festivali'nde Büyük Jüri Ödülü ve En İyi Aktör ödüllerini kazanan ''Uzak'', Semih Kaplanoğlu'nun ''Herkes Kendi Evinde'', Reha Erdem'in ''Kaç Para Kaç'' ve Almanya'da yaşayan Türk asıllı yönetmen Neco Çelik'in ''Alltag'' isimli filmlerinin New England'daki ilk gösterimleri yer alacak. Ömer Kavur'un son filmi ''Karşılaşma''nın da ABD'de ilk gösterimi yapılacak. 
     Boston ve çevresindeki sinemaseverleri festivale davet eden Festival Direktörü Erkut Gömülü, Boston Türk Film Festivali'nin 2001 yılından bu yana her yıl biraz daha büyüyerek, Boston ve çevresinde yaşayan sinemaseverlere çağdaş Türk sinemasının seçkin örneklerini sunmaya ve Boston'un kültürel yaşamına katkıda bulunmaya devam ettiğini belirtti. 
     Gömülü, bu yılki festivalin büyük ilgi çekmesinin beklendiğini de sözlerine ekledi. 
     
</TEXT>
</DOC>
