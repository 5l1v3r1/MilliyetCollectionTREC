<DOC>
<DOCNO> 204919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun15.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Araplar Kürtlere karşı çıkmamalı 
</HEADLINE>
<TEXT>

     Irak Kürdistan Demokratik Partisi IKDP lideri Mesud Barzani, Araplardan Kürtlerin haklarına karşı çıkmamalarını istedi. 
     IKDP'nin yayın organı Etteahi gazetesinin haberine göre, Barzani, Irak'ın kuzeyindeki Erbil'de, Arap Birliği Genel Sekreter Yardımcısı Ahmed Bin Helli'nin başkanlık ettiği Arap Birliği heyetiyle görüştü. 
     Habere göre, Barzani görüşmede, ''Arap kardeşlerimiz, Kürt halkının haklarına karşı çıkmamalı, çünkü Kürtler ve Araplar müttefiktir, düşman değildir'' dedi. 
     Mesud Barzani, ''Kürt halkının, demokratik ve federal bir Irak çerçevesinde kararlı bir birlik oluşturulmasını ve bu birlikte Kürtlerin ikinci sınıf vatandaş olarak değil, Araplarla eşit olarak görülmesini istediğini'' ifade etti. 
     Irak'ın yarınının geçmişteki siyasetten uzak olması gerektiğini belirten Barzani, Saddam Hüseyin yönetiminin Kürtlere baskı uyguladığını söyledi. 
     Barzani ile görüşen Arap Birliği heyeti, dün de Süleymaniye'de Irak Kürdistan Yurtseverler Birliği IKYB yetkilileriyle biraraya gelmişti. 
     
</TEXT>
</DOC>
