<DOC>
<DOCNO> 246184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun19.html </URL>
<DATE> 2004/06/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gaz sızıntısından yüzlerce kişi hastalandı 
</HEADLINE>
<TEXT>

     Bangladeş'te bir limanda sökülen gemiden sızan gazdan yüzlerce kişinin hastalandığı, binlerce kişinin de bölgeyi terk ettiği bildirildi. 
     Bangladeş'in ana liman kenti Chittagong'daki Çevre İdaresi yetkililerinden Müşerref Hüseyin, dün meydana gelen sızıntıdan sonra gazı soluyan yüzlerce kişinin hastalandığını, birçoğunun öksürük ve kusma belirtileri gösterdiğini söyledi. 
     Hüseyin, sızıntının tespit edilmesi üzerine tersanedeki sökme işleminin durdurulduğunu belirtti. 
     Sızıntının kaynağı Panama bandıralı geminin geçen hafta sökülmek üzere limana getirildiği ve eskiden sıvılaştırılmış petrol gazı taşıdığı bildirildi. 
     Chittagong'daki 25'ten fazla söküm tersanesinde her yıl en az 85 feribot, tanker ve yük gemisi sökülerek parçalanıyor ve iş güvenliğine dikkat edilmemesi nedeniyle sık sık ölümcül kazalar meydana geliyor. 
     
</TEXT>
</DOC>
