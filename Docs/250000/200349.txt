<DOC>
<DOCNO> 200349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun08.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kitle imha silahları 45 dakikada çalışır' iddiası Irak'lı albaydan 
</HEADLINE>
<TEXT>

     İngiltere'yi karıştıran ve Savunma Bakanlığı'nda görev yapan Dr. David Kelly'nin intiharına yol açan ''Irak'ın kitle imha silahlarının 45 dakika içinde devreye girebileceği'' iddiasını Iraklı bir albayın ortaya attığı öne sürüldü. 
     The Sunday Telegraph gazetesine konuşan, Saddam döneminde Irak ordusu subaylarından El Dabbah, Irak'ta savaş öncesindeki günlerde bu son derece önemli bilgiyi İngiliz istihbaratına kendisinin verdiğini açıkladı. El Dabbah, Saddam Hüseyin'in cepheye gönderdiği kitle imha silahlarının 45 dakika içinde devreye girebileceği iddiasının sahibinin kendisi olduğunu kaydederken, bu iddiasına yol açan bilgilere, Irak'ın batısındaki çölde oluşturulan hava savunma birliğinin komutanı olarak tanık oldukları sayesinde ulaştığını savundu. 
     Geçen yılın sonlarına doğru kendi birliği de dahil cephedeki bütün birliklere, kitle halinde ölümlere yol açabilecek başlıklar içeren füzelerin gönderilmeye başlandığını öne süren El Dabbah, bu silahların Saddam'a bağlı Fedailer adlı paramiliterler ve Cumhuriyet Muhafızları tarafından kullanılmasının planlandığını da iddia etti. 
     Silahları taşıyan kamyonların Bağdat civarındaki değişik fabrikalardan geldiğini ve yüklerini karanlıkta boşalttıklarını da belirten El Dabbah, İngiltere'de büyük tartışmalara yol açan, Savunma Bakanlığı bilim adamlarından Dr. David Kelly'nin intiharıyla sonuçlanan sürece kendisinden gelen bu istihbaratın yol açtığını ısrarla savundu. ''Bu bilgiyi İngiliz istihbaratına aktaran benim'' diyen El Dabbah, verdiği bilgilerin tümünün doğru olduğunda da ısrar etti. 
     Halen Irak'taki geçici yönetime danışmanlık yaptığı belirtilen El Dabbah, ''Verdiğim bilgiler yüzde 100 doğruydu, hatta bırakın 45 dakikayı, bu kitle imha füzeleri yarım saatin içinde bile devreye sokabilecek durumdaydık. Savaş başladığında bunlar da dahil, her türlü silahı kullanma talimatı almıştık'' dedi. 
     Silahların savaş sırasında neden kullanılmadığı sorusu üzerine, bir grup Iraklı subayın Saddam için savaşmayı reddetmesini gösteren El Dabbah, ''Batı Allah'a şükretmeli ki, Iraklı subaylar savaşmayı reddetti. Eğer subaylar savaşmaya karar verseydi sonuç bir felaket olurdu'' iddiasında bulundu. 
     Bu silahların halen Saddam'ın Fedaileri adı verilen paramiliterlerin elinde ve Irak'ta bulunduklarını ileri süren El Dabbah, ''İnsanlar ancak Saddam yakalanırsa bu silahlar konusunda konuşur'' dedi. 
     El Dabbah, Londra'ya gelip, Dr. David Kelly'nin ölümüyle ilgili olarak Lord Hutton tarafından yürütülen soruşturmada tanıklık yapabileceğini de bildirdi. 
     
</TEXT>
</DOC>
