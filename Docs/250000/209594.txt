<DOC>
<DOCNO> 209594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun05.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Köpek gezdiren kadını elektrik çarptı... 
</HEADLINE>
<TEXT>

     New York'ta köpeklerini gezdirmek üzere sokağa çıkan bir kadının, yeraltındaki elektrik hatlarına erişimi sağlayan kutulardan birinin kaçak yapması üzerine elektrik çarparak öldüğü bildirildi. 
     Jodi Lane adlı 30 yaşındaki kadının, çevredekiler ve kurtarma ekiplerinin, kendilerini de elektrik çarpmasından korktukları için müdahale edememeleri yüzünden yaklaşık yarım saat yerde yattıktan sonra kaldırıldığı hastanede öldüğü açıklandı. Kadına yere düşer düşmez ilk müdahalede bulunan bir kadın polisi de elektrik çarptığı ve onun da hastanede tedavi gördüğü ifade edildi. 
     Yetkililer, karların erimesi için yerlere dökülen kimyasal maddelerin, yerdeki kutuda bulunan tellerin kablolarını eritmiş olabileceğini ve kaçağın buradan kaynaklandığını söylediler. 
     Görgü tanıkları ''köpeklerin birden bağrıştıklarını gördüklerini, daha sonra onları da elektrik çarpmış olabileceğini anladıklarını'' söylediler. 
     Olayda köpeklerin ölmemesi, hayvanların sadece kutuya basmalarıyla izah ediliyor. Kadının ise bir ayağının toprakta, diğer ayağının ise elektrik kaçağı bulunan kutuda olmasının devreyi tamamlayarak ölümüne yol açtığı öne sürüldü. 
     Yetkililer, New York sokaklarında ''sıcak nokta'' olarak adlandırılan çok sayıda kutu bulunduğunu belirttiler. 
     
</TEXT>
</DOC>
