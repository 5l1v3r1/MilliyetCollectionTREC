<DOC>
<DOCNO> 203055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur12.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayak merkezlerinde son durum... 
</HEADLINE>
<TEXT>

     Türkiye'nin önde gelen kış turizm merkezlerinde yağan kar işletmecileri sevindirdi. 
     Bolu'nun kayak merkezi Kartalkaya'da kar kalınlığı 130 santimetreye ulaştı. Kartalkaya'daki Dorukkaya Oteli'nin Genel Müdürü Yusuf Avcı, kayak merkezinde kar kalınlığının 130 santimetreye ulaştığını belirterek, 17 Aralık itibariyle kayak sezonunu açtıklarını söyledi. 
     Avcı, hafta sonu itibariyle Kartalkaya'daki otellerin yüzde 80 oranında dolmasını beklediklerini ifade ederek, Aralık ayı gecelik konaklama fiyatlarının otellerinde 125 milyon lira olarak tespit edildiğini kaydetti. 
     Grand Kartal ve Kartal Otel yetkilileri ise 2 otelin toplam yatak kapasitesinin binin üzerinde olduğunu, otellerinde 12 kayak pisti bulunduğunu, Aralık ayı konaklama fiyatının kişi başı 119-159 milyon lira arasında değiştiğini söylediler. 
     
     ERCİYES 
     Türkiye'nin önemli kış turizmi merkezlerinden Erciyes'te kar kalınlığı 45 santimetreye ulaştı. 
     Geçen haftalarda kar kalınlığı 30 santimetre civarında olan Erciyes Kayak Merkezi'nde bu geceki kar yağışı kayak severleri sevindirdi. Kar kalınlığı kayak pistlerinin bulunduğu bölgelerde 45 santimetreyle ulaştı. 
     Halen ilk 1500 metrelik 1. kademe pist kayak severlere hizmet veriyor. İkinci kademe pistte ise kar ezme ve pist düzeltme çalışmaları devam ediyor. Kayak merkezindeki telesiyej ve teleski geçen hafta sonunda hizmet vermeye başladı. Çalışmalar ve beklenen kar yağışlarının ardından kayak yapmaya tamamen elverişli hale gelecek olan Erciyes, hafta içinde rağbet görmezken hafta sonlarında kayak severlerin yoğun ilgisini çekiyor. 
     Erciyes'te hafta sonuna kadar kar yağışının devam etmesi bekleniyor. 
     Erciyes'te faaliyet gösteren konaklama tesislerinden Dedeman Erciyes Otel, sezonu yarın açacak. İlk müşterilerini kabul etmeye hazırlanan otelde hafta sonu için doluluk oranı yüzde 60 seviyelerine ulaştı. Grand Eras Otel ise hafta sonu için bayi toplantılarına ev sahipliği yapacak. 
     
     PALANDÖKEN SARIKAMIŞ 
     Palandöken Kayak Merkezi'nde kar kalınlığı 50, Sarıkamış'ta ise 70 santimetre olarak ölçüldü. 
     Palandöken Dağı'nda bulunan otel işletmecileri, 21 Aralık'ta gelecek olan ilk turist kafilesiyle kayak sezonunu başlatmayı planlarken, özellikle hafta sonları Türkiye'nin değişik kentlerinden gelen vatandaşlar burada kayak yapmanın keyfini yaşıyorlar. 
     Palandöken'de kar kalınlığının 50 santimetre olarak ölçüldüğünü ifade eden Meteoroloji yetkilileri, dün başlayan ve cuma günü de devam edecek olan kar yağışıyla birlikte kar kalınlığının 70 santimetrenin üzerinde olacağını kaydettiler. 
     Meteoroloji yetkilileri, yağışlı havanın hafta sonu bölgeyi terk edeceğini, cumartesi ve pazar günleri havanın parçalı bulutlu olacağını belirttiler. 
     Sarıkamış Kayak Merkezi'nde dünden itibaren başlayan yağışla birlikte kar kalınlığının artacağını ifade eden Sarıkamış Kayak Merkezi yetkilileri, hafta sonu kayak severlerin güneşli bir havada kayak yapma şansı elde edeceklerini söylediler. 
     
     ''BEYAZ CENNET''TE KAR KALINLIĞI 114 SANTİMETRE 
     Önemli kış turizmi merkezlerinden biri olan Uludağ'da da kar kalınlığı 114 santimetreye ulaştı. 
     AA muhabirinin Uludağ Meteoroloji İstasyonu'ndan aldığı bilgiye göre, ''Beyaz cennet''te kar kalınlığı 114 santimetreye olarak ölçüldü. Hava sıcaklığının eksi 11 derece olduğu Uludağ'da yoğun sis nedeniyle görüş mesafesi zaman zaman 10 metrenin altına kadar düşüyor. 
     Uludağ'da kar yağışının yarın etkisini kaybetmesinin beklendiği belirtildi. Ulaşıma açık olan Bursa-Uludağ karayolunda zincirsiz araçların trafiğe çıkmasına izin verilmiyor. 
     Kış turizminin gözde merkezi Uludağ'da, otellerin doluluk oranı kapasiteleri ve tatil günlerine göre değişiyor. Buna göre, Grand Yazıcı gibi yatak kapasitesi fazla olan otellerde, doluluk oranı yüzde 20 seviyelerinde bulunurken, Ağaoğlu My Resort Oteli'nde bu oran yüzde 70'e kadar çıkıyor. Hafta sonları ise otellerde doluluğun, yüzde 80-90'lar düzeyine kadar çıktığı bildirildi. 
     
     ILGAZ 
     Çankırı'nın Ilgaz İlçesi'nde gece tipi olarak başlayan kar yağışı ile Ilgaz Dağı'nda kar kalınlığı 1 metreye ulaştı. Ilgaz'da cumartesi ve pazar günleri sis beklendiği, hava sıcaklıklarının gündüz 1, gece ise -3 derece olacağı belirtildi. 
     
     DAVRAZ'DA KAR KALINLIĞI 8 SANTİMETRE 
     Isparta yakınlarındaki Davraz Kayak Merkezi'nde kar kalınlığı 8 santimetreye yükseldi. 
     Turizm Bakanlığı'na ait Turizm Yatırımları A.Ş'ne TURAŞ ait 50 yataklı bir tesis bulunan Davraz'da kar kalınlığının kayak yapmaya elverişli olmaması nedeniyle tesis de boş bulunuyor. 
     
</TEXT>
</DOC>
