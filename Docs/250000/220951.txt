<DOC>
<DOCNO> 220951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun35.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Botox rüzgarı .. 
</HEADLINE>
<TEXT>

     Bakteri zehri Botunlinumtoksin'in Botox deri altına enjekte edilmesiyle ciltteki kırışıklıkların belirli süre giderilmesini sağlayan uygulamanın ABD'de hızla yayıldığı ve artış oranının yüzde 157'yi bulduğu bildirildi. 
     Amerikan basınında yer alan ve Amerikan Plastik Cerrahi Cemiyeti tarafından yaptırılan araştırmanın sonuçlarına göre, 2002'de 1 milyon 125 bin 54 kişi botox yaptırdı. Bu sayı 2003'te 2 milyon 891 bin 390 kişiye yükseldi. 
     Botox yaptıranların yüzde 86'sını kadınlar oluşturuyor. Erkeklerin oranı yüzde 14. 
     Plastik cerrahi alanında ise en çok yaptırılan işlemlerin sırasıyla burun düzeltme, ''liposuction'' adı verilen yağ aldırma, göğüs büyütme, gözkapağı ameliyatı ve yüz gerdirme olduğu bildirildi. 
     Bu arada, Botox'a benzeyen ''collagen enjeksiyonları'' da son bir yıl içinde yüzde 30 artış gösterdi. Bu enjeksiyonların da kırışıklıkları giderdiği ve dudakları güzelleştirdiği belirtiliyor. 
     Yüksek dozda Botox kullanılması, kasların geçici olarak felç olmasına neden oluyor. Botox, sinirlerden çıkan sinyallerin kaslara iletilmesini engelliyor. 
     Bu bakteri zehri, yanlış konserve edilmiş gıdalarda üreyen ve ölümcül zehirlenmelere neden olan Clostridium botulinum isimli bir bakteri tarafından üretiliyor. 
     Kasları belirli bir süre felç eden Botox, yaygın olarak, yüzdeki kırışıklıkların giderilmesinde kullanılıyor. 
     
</TEXT>
</DOC>
