<DOC>
<DOCNO> 248650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun16.html </URL>
<DATE> 2004/06/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Clinton Monica korkunç bir ahlaki hataydı 
</HEADLINE>
<TEXT>

     Deniz Arslan 
ABD'nin eski başkanlarından Bill Clinton, piyasaya çıkmadan satışlarına başlanan ''Yaşamım'' My Life adlı kitabının tanıtımı için televizyon şovlarına çıkarken, eşi Hillary Clinton ile evliliklerini kurtarmak için profesyonel yardım aldıklarını anlattı. 
     Clinton, CBS televizyonunda gazeteci Dan Rather ile mülakatı sırasında ailesini, çocukluğunu, başkanlık dönemini, kişisel başarısızlıklarını ve eşi Hillary ile evliliklerini kurtarmak için danışmana başvurduklarını anlattı. 
     Monica Lewinsky skandalı sırasında yalan söylediği için görevden azli yönünde sarfedilen çabaların başarısız olmasından memnun olduğunu belirten Clinton, ''O sırada başkanlık görevini bırakmadım. İstifa etmeyi hiç düşünmedim, buna karşı durdum ve yendim. Bütün kavga, onur meselesiydi. Ben bunu bir leke olarak görmedim. Çünkü yapılan 'azil' meşru değildi'' dedi. 
     Başkanlık döneminin en büyük başarısının ekonomik plan olduğunu belirten Clinton, Kosova Savaşı'na da dikkati çekti ve ''Kosova Savaşı'nın bittiği gün eski Yugoslavya lideri Slobodan Miloseviç'in günlerinin sayılı olduğunu biliyordum ve o gün harika bir gündü. Başkanlığım sırasında birçok harika günüm oldu'' diye konuştu. 
     Pişmanlıklarının sorulması üzerine Clinton, Beyaz Saray eski stajyeri Monica Lewinsky ile ilişkisine işaret etti ve bu olayın, ''korkunç bir ahlaki hata'' olduğunu belirtti. İlişkinin ortaya çıkmasının kendisini ''köpek kulübesine'' koyduğunu, kızı Chelsea'den uzaklaştırdığını belirten Clinton, ailenin bu meseleyi profesyonel yardım alarak aştığını söyledi. 
     Bill Clinton, eşi Hillary'nin o dönemde, kendisiyle evli kalıp kalmama konusunda karar vermek için zamana ihtiyaç duyduğunu, bu dönemde de hem Hillary ve Chelsea ile birlikte, hem tek tek, hem karısı Hillary ile birlikte olmak üzere bir yıldan fazla süreyle psikolojik danışman yardımı aldıklarını kaydetti. 
     Neden Lewinsky ile ilişkiye girdiği sorusu üzerine Clinton, bunun rasyonel bir açıklaması olmadığını belirterek, ''En korkunç sebepten böyle bir şey yaptım. Yapabilme gücüne sahip olduğum için'' dedi. 
     Clinton, CBS televizyonuna, röportajını New York'taki evinde ve memleketi Arkansas'ta olmak üzere iki bölüm halinde verdi. 
     Röportajın tamamı, Pazar günü CBS televizyonunda yayınlanacak. Clinton'ın hayatını anlattığı kitabı ise Knopf yayınevinden 22 Haziran'da piyasaya çıkacak. 
     
</TEXT>
</DOC>
