<DOC>
<DOCNO> 209494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur16.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, Lübnan Başbakanı ile görüştü... 
</HEADLINE>
<TEXT>

     Başbakan Recep Tayyip Erdoğan, Suudi Arabistan'ın Cidde kentindeki temasları çerçevesinde Lübnan Başbakanı Refik Hariri ile görüştü. 
     Başbakan Erdoğan, Cidde Ekonomik Forumu'nun yapıldığı Hilton Oteli'ndeki ''Türkiye Oluşan Ekonomik Güç'' konulu özel oturumdaki konuşması ve soruları yanıtlamasının ardından, foruma katılan ve burada bir konuşma yapan Lübnan Başbakanı Refik Hariri ile biraraya geldi. 
     
     TİCARET "KOMİK" DÜZEYDE 

     Alınan bilgiye göre, Erdoğan-Hariri görüşmesi, çok olumlu ve sıcak bir ortamda geçti. 
     Hariri, Erdoğan'a uzun yıllardan beri bir Türk Başbakanı'nın ülkesini ziyaret etmediğini belirterek, en kısa zamanda Erdoğan'ı Lübnan'da görmek istediklerini söyledi. 
     Görüşmede, Erdoğan da Hariri'yi Türkiye'ye davet etti. Hariri, bu daveti kabul ederek, en kısa zamanda Türkiye'yi ziyaret edeceğini bildirdi. 
     Filistin-İsrail arasındaki sorunun da gündeme geldiği görüşmede, Başbakan Erdoğan, sorunun barışçıl bir yolla çözümü konusunda Türkiye'nin elinden gelen çabayı gösterdiğini ifade etti. 
     Başbakan Erdoğan, Türkiye ile Lübnan arasındaki ticaret hacminin ''komik'' düzeyde olduğunu belirterek, Lübnan'ın 7 milyar dolarlık ihracat hacminde Türkiye'nin payının 130 milyon dolarda kaldığını söyledi. Hariri de Erdoğan'ın bu görüşlerine katıldığını ve iki ülke arasındaki ticaret hacminin artırılması gerektiğini belirtti. 
     Hariri, görüşmede Mısır-Ürdün-Suriye doğalgaz hattı projesini anımsattı. Türkiye'nin de bu projeye katılmasını isteyen Hariri, bunun iki bakımdan önemli olduğunu kaydetti. Hariri, bunlardan birincisinin doğalgaz hattının Türkiye sınırına kadar getirildikten sonra gazın Avrupa'ya aktarılması, ikincisinin ise Türkiye'de kullanılması olduğunu söyledi. Hariri, 25 Ocak'ta üç ülke başbakanının biraraya gelerek bu konuyu görüşeceklerini bildirdi. 
     Başbakan Erdoğan ise söz konusu proje ile ilgileneceklerini ve daha sonra projeye katılabileceklerini söyledi. 
     Görüşmede ayrıca serbest ticaret bölgesi anlaşmasının imzalanması konusunda da mutabakata varıldığı öğrenildi. 
     Bu arada, iki ülke arasındaki çifte vergilendirmenin ortadan kaldırılması amacıyla, Cidde'de bulunan Maliye Bakanı Kemal Unakıtan ile Lübnan Maliye Bakanı bir öngörüşme yaptılar. Bu konu ile ilgili anlaşmanın daha sonra imzalanacağı bildirildi. 
     
</TEXT>
</DOC>
