<DOC>
<DOCNO> 219840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur05.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valiliği uyardı Kar ve yağmur bekliyoruz 
</HEADLINE>
<TEXT>

     İstanbul Valiliği, Meteoroloji verilerine göre İstanbul'da bugün yağmur, cuma ve cumartesi günleri ise kar yağışıyla birlikte fırtına beklendiğini duyurarak, vatandaşları uyardı. 
     Afet Yönetim Merkezi'nden yapılan yazılı açıklamada, Meteoroloji Bölge Müdürlüğü'nden alınan hava tahmin raporuna göre, 4 Mart Perşembe gününün çok bulutlu ve yağmurlu geçeceği, rüzgarın poyrazdan kuvvetli ve kısa süreli fırtına şeklinde eseceği, hava sıcaklığının da en yüksek 6, en düşük 4 derece olacağı bildirildi. 
     Açıklamada, 5 Mart Cuma gününün çok bulutlu ve kar yağışlı geçeceği, rüzgarın poyrazdan kuvvetli ve kısa süreli fırtına şeklinde eseceği, hava sıcaklığının en yüksek 4, en düşük 1 derece olacağı kaydedilerek, 6 Mart Cumartesi gününün de çok bulutlu ve kar yağışlı geçeceği, hava sıcaklığının en yüksek 4, en düşük 0 derece olacağı belirtildi. 
     
     İSTANBUL'DA KAR BAŞLADI 

     İstanbul'un Çatalca ve Hadımköy bölgesinde kar yağışı başladı. İstanbul Meteoroloji Bölge Müdürü Mustafa Yıldırım, kentin diğer kesimlerinde de bugün öğleden sonra kuvvetli poyraz ile karla karışık yağmur ve kar yağışı görüleceğini bildirdi. 
     Yıldırım, AA muhabirine yaptığı açıklamada, İstanbul'da öğleden sonra başlayacak olan kar yağışının 3 gün etkili olacağını söyledi. 
     İldeki hava sıcaklıklarında önceki güne oranla 13-15 derece düşüş yaşandığını vurgulayan Yıldırım, şöyle dedi 
     ''İstanbul'da öğleden sonra kuvvetli poyraz ile birlikte karla karışık yağmur başlayacak. Akşam saatlerinde kar yağışı görülecek. Kar yağışı yarın da devam edecek. Cumartesi günü ise hava çok bulutlu ve hafif kar yağışlı olacak.'' İstanbul genelinin sabah saatlerinden itibaren yağmurun etkisinde bulunduğunu belirten Yıldırım, kentin yüksek yerlerinde kar yağışının daha erken saatlerde olabileceğini de ifade etti. 
     Yıldırım, bugün en yüksek hava sıcaklığının 5 derece olarak beklendiğini anlatarak, beklenen en düşük ve en yüksek hava sıcaklıklarının yarın 0-2, Cumartesi günü de eksi 3-3 derece olduğunu kaydetti. 
     Bu arada, Çatalca ve Hadımköy bölgesinde kar yağışı başladı. Kar yağışı nedeniyle trafikte sıkışmalar meydana gelirken, evlerin çatıları ve araçların üzerinde kar biriktiği görüldü. 
     Hadımköy bölgesinde kar yağışıyla birlikte yoğun sis de etkili oluyor. TEM Otoyolu'nun Hadımköy çıkışında, çoğunluğu TIR olmak üzere çok sayıda araç, trafiğin sıkışması yüzünden birkaç kilometrelik uzun kuyruklar oluşturdu. 
     
     UYARILAR 

     Meteoroloji yetkililerinin, yağışların etkili olmayacağını belirttikleri ifade edilen açıklamada, olumsuz hava koşullarına karşı vatandaşlara şu uyarılarda bulunuldu 
     -Vatandaşların ani ısı değişmeleri karşısında sağlık açısından gerekli önlemleri almaları. 
     -Sağanak yağış nedeniyle dere yataklarına yakın mevkilerde, su baskınlarının olabileceği yerleşim yerleriyle diğer bölgelerimizde de dikkatli ve tedbirli olmaları. 
     -Özellikle amatör denizciler ve balıkçılar ile küçük teknelerin denize çıkmamaları, saatteki hızı 80-90 kilometre olması beklenen kısa süreli fırtına nedeniyle teknelerinin bulundukları mahallerde gerekli tedbirleri almaları. 
     -Deniz haberleşme imkanlarının sağlandığı Türk Radyo tarafından denizcilere yönelik yayınları takip etmeleri. 
     -Trafiğin yoğunlaşacağı yollara dikkat ederek, alternatif güzergahları kullanmaları. 
     -Teknik yönden eksikliği olan araçlarla trafiğe çıkmamaları, bagajlarında mutlaka zincir, çekme halatı ve takoz bulundurmaları. 
     -Kural dışı ve trafik seyrini tehlikeye atıcı davranışlardan kaçınmaları, trafik işaret ve işaretçilerine uymaları. 
     -Özellikle emniyet şeritlerini kullanmamaları ve bu hususta hassasiyet göstermeleri, kendi can ve mal emniyetleri açısından büyük önem arz etmektedir. 
     Tüm kamu kurum ve kuruluşlarının olumsuz hava şartlarının yaratabileceği sorunların giderilmesi hususunda uyarıldığı belirtilen açıklamada, kontrol ekiplerinin sayısının da artırıldığı kaydedildi. 
     
</TEXT>
</DOC>
