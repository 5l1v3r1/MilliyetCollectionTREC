<DOC>
<DOCNO> 207331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo12.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'a el konulsun 
</HEADLINE>
<TEXT>

     Adanaspor Taraftarlar Derneği Başkanı Terviz Dura, hükümetin kulübe destek olmasını isteyerek, ''Uzan Grubu şirketlerine olduğu gibi Adanaspor'a da el konulsun'' dedi. 
     Dura, düzenlediği basın toplantısında, kulübün başta ekonomik açıdan olmak üzere tüm konularda kötüye doğru gittiğini, bu baskının devam etmesi durumunda kapatılmaktan başka şansının kalmadığını, Adanalı işadamları ile hükümet yetkililerinin desteklerini beklediklerini belirtti. 
     ÇEAŞ ile Telsim'in kulübe sponsorluk yaptığını hatırlatan Dura, şunları söyledi 
     ''Biz siyasi parti değil, spor kulübüyüz. Çekişmelerin ortasında kalmak istemiyoruz. Devletin sorunlarımızı en kısa sürede çözmesini istiyoruz. Gerekirse Telsim'de biriken paraları aktarsınlar. Uzan grubu şirketlerine olduğu gibi Adanaspor'a da el konulsun. 
     Uzanlar belki de şirketlerini geri alarak eski güçlerine kavuşacaklar. Ancak, şu anda zarar gören Adanasporlulardır. Maddi sıkıntılara yarına kadar çözüm bulunmazsa giden futbolcular gibi diğerleri de sözleşmelerini fesh edebilirler. 
     Çağdaş Ergin'in de geçmişte olduğu gibi daha açık ve gerçekçi olmasını istiyoruz. Bu şehrin takımı yaşatılsın. Adanalı işadamları destek olsunlar. Başkanımız ve Cem Uzan oturup kulübün ne olacağı hakkında açıklama yapsınlar.'' Adanaspor Kulübü'nün eski başkanlarından Ali Hikmet Gülfil de takımın 10 trilyon lira borcu olduğunu, bu durumda herhangi bir şirketin kulübü almak istemeyeceğini belirtti. 
     Adanalı işadamlarını, Adana Ticaret ve Sanayi Odası'nı yardım etmeye davet eden Gülfil, ''AK Partililerden de destek istiyoruz. En azından bize reklam ve sponsor bulma konusunda yardımcı olsunlar'' dedi. 
     Seyhan Oteli'nde gerçekleştirilen toplantı sırasında, teknik direktör Yılmaz Vural, taraftarların ''Vural bizi bırakma'' sloganları üzerine gözyaşlarına hakim olamadı. 
     
</TEXT>
</DOC>
