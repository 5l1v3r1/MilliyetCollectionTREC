<DOC>
<DOCNO> 229357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo16.html </URL>
<DATE> 2004/04/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bursaspor-Trabzonspor maçının güvenlik önlemleri... 
</HEADLINE>
<TEXT>

     Bursa İl Spor Güvenlik Kurulu, Bursaspor-Trabzonspor maçında alınacak önlemleri görüşmek üzere toplandı. 
     Bursa Emniyet Müdürlüğü brifing salonunda, asayişten sorumlu Bursa Emniyet Müdür Yardımcısı Naci Kuru başkanlığında yapılan toplantıda, karşılaşmada en az 1300 polisin görev yapacağı açıklandı. 
     Bursaspor Kulübü Müdürü Bülent Adısönmez, taraftar dernekleri temsilcilerinin de katıldığı toplantıda, Trabzonspor taraftarları için 900 bilet ayırdıklarını, bu kontenjan dışında bordo mavili taraftarlara bilet satılmayacağını vurguladı. 
     Önceki karşılaşmalarda, konuk takımın taraftarlarının, ''Bursaspor taraftarları gibi'' açık kale arkası tribüne bilet alarak stada girdiklerini ve burada gruplaştıklarını ifade eden Adısönmez, Trabzonspor taraftarlarının bu maçta da aynı yönteme başvurmamaları için açık kale arkası tribüne ait 2 bin 500 bileti taraftar dernekleri aracılığıyla gerekirse ücreksiz olarak Bursaspor taraftarlarına dağıtacaklarını kaydetti. 
     Bursa Emniyet Müdür Yardımcısı Naci Kuru da, karşılaşmada en az 1300 polisin görev yapacağını, her türlü önlemi aldıklarını ve karşılaşma öncesi ve sonrasında hiçbir olaya meydan vermeyeceklerini kaydetti. 
     Taraftar derneklerinin temsilcilerinden, taraftarları maçın önemi konusunda bilgilendirmelerini isteyen Kuru, ''Karşılaşma naklen verileceği için yaşanacak en küçük bir olay, Bursaspor'un ceza almasına neden olabilir'' dedi. 
     Bursasporlu yöneticiler de Kuru'nun sözlerini yineleyerek, ''Bursaspor'un bir maç dahi ceza almasının intihar olacağını ve bu karşılaşmada taraftarın desteğine her zamankinden daha fazla ihtiyaçları olduğunu'' söylediler. 
     Toplantıda, stada giriş sırasında bozuk para, çakmak, yanıcı, parlayıcı, ezici, delici, kesici ve patlayıcı maddeleri gizli şekilde içeriye sokmak isteyenlerin maç bitimine kadar gözetim altına alınmasına ve bir yıl boyunca futbol müsabakalarına alınmamasına karar verildi. 
     Stat içindeki demirbaş eşyalara zarar verenlerin belirlenerek haklarında adli işlem yapılmasının ve 1 yıl boyunca müsabakalara alınmamasının da kararlaştırdığı toplantıda, Bursaspor-Altay maçında stada alkollü giderek huzuru bozdukları belirlenen 4 kişinin Bursaspor-Trabzonspor maçına alınmamasına da karar verildi. 
     
</TEXT>
</DOC>
