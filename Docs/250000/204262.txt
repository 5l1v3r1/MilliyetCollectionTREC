<DOC>
<DOCNO> 204262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/dunya/adun.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi ilk vakada vuruldu 
</HEADLINE>
<TEXT>
   ABD'ye bir deli dana yetti 
   Washington eyaletinde bir inekte deli danaya rastlanması, ABD'de şok yarattı. Aralarında en büyük ithalatçı Japonya'nın da olduğu 12 ülke, ABD'den et alımını durdurdu. Mc Donald's'ın hisseleri değer kaybetti 
      DIŞ HABERLER SERVİSİ 

   
   Irak'ta süren direniş, beklenen El Kaide terörü nedeniyle ilan edilen turuncu alarm derken ABD önceki gün bir şokla daha sarsıldı. Noel arifesinde Tarım Bakanlığı tarafından yapılan açıklamada, 80'lerde İngiltere'den çıkıp 90'lı yıllar boyunca Avrupa ve Asya'yı sarsan "deli dana" hastalığının ABD'ye ulaştığı belirtildi. 
   
   ABD'de ilk vaka 
   Amerikan Tarım Bakanlığı, 1986'da İngiltere'de patlak verdikten sonra 143 kişinin ölümüne, 3.7 milyon büyük baş çiftlik hayvanının da itlaf edilmesine neden olan ve tıbbi adı BSE olan deli dana hastalığına Washington eyaletindeki bir çiftlikte rastlandığını bildirdi. ABD Tarım Bakanı Ann Veneman, 9 Aralık'ta yapılan testler sonucu Mabton adlı çiftlikte bulunan bir Holstein ineğinde rastlanan hastalığın, ABD'deki ilk vaka olduğunu söyledi. Hastalıklı ineğin Yakima et ürünleri kompleksinde kesilerek işlendiği ancak halkın tüketimine verilmediği belirtildi. 
   Veneman'ın insan sağlığı için riskin çok az olduğunu vurgulamasına karşın haber ABD'nin dış ticaretini fena vurdu. İlk anda, bazıları ABD'nin en önemli müşterileri arasında yer alan 12 ülke et alımlarını durdurdu. 
   
   Alımlar durdu 
   Başta yılda 842 milyon dolarlık et alan en büyük müşteri Japonya olmak üzere, Türkiye, Kanada, Meksika, Güney Kore, Rusya, Avustralya, Tayvan, Singapur, Malezya, Yeni Zelanda ve Tayland, ABD'den et ithalatını geçici süre askıya aldı. 
   McDonald's gibi hamburger satan lokanta zincirlerinin borsadaki hisse senetlerinde de ani düşüşler görüldü. 
   Sığır üreticileri büyük bir endişe yaşarken, hastalığın yayılması halinde yıllık 175 milyar dolar ciro yapan sektörün ağır bir darbe yiyeceği belirtiliyor. 
   Amerikan tüketici dernekleri de denetimlerin sıkılaştırılmasını istediler. Özellikle kıyma olarak işlenen et ürünlerinin risk taşıdığı konusunda uyarıda bulunan dernekler hamburger, salam ve sosis gibi gıdaların kontrol edilmesini talep ettiler. 
   
   Türkiye ithalatı durdurdu    Türkiye de dün ABD'den hayvan ve hayvansal ürün ithalatını yasakladı. Türkiye, yerli hayvancılığı korumak için 1996'dan beri tüketim amaçlı hayvan ve et ithalatına izin vermiyor, sadece damızlık hayvan ithalatı yapılabiliyordu. Bu ithalat sırasında da ithalatçı ülkede deli dana hastalığının bulunmaması şartı aranıyor. 
   
   Tedavisi bulunamadı    Halk arasında deli dana olarak bilinen, bilimsel adı ise "bovine spongiform encephalopathy" BSE olan hastalık, "Creutzfeldt - Jakob disease" CJD denilen türünü içeren etlerin yenilmesi suretiyle insanlara geçebiliyor. "Prion" adlı protein parçacığıyla yayılan, beyni süngerimsi bir dokuya dönüştüren BSE'nin tedavisi yok. 
   
   
   
</TEXT>
</DOC>
