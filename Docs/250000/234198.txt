<DOC>
<DOCNO> 234198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo26.html </URL>
<DATE> 2004/04/23/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Derbiye doğru... Beşiktaş'ta tek hedef galibiyet 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Haşmet Bedii Kürüm, Fenerbahçe ile yapacakları derbi maçta tek hedeflerinin galibiyet olduğunu söyledi. 
     Kürüm, derbi maçta taraftarlarının da desteği ile galibiyet için ellerinden geleni yapacaklarını vurgulayarak, ''Gemileri yaktık, bizim için tek hedef galibiyet'' dedi. 
     Beşiktaş'ın ligde ikinci yarının başından bu yana sergilediği performansın dışına çıkarak, derbi maçta apayrı bir görüntü çizeceğini anlatan Kürüm, Gençlerbirliği maçında hayran kaldığı taraftarların Fenerbahçe karşısında da kendilerini aynı şekilde desteklemelerini istedi. 
     
     TAYFUR EN AZ 2 AY İTALYA'DA 
     Siyah-beyazlılarda Gençlerbirliği maçında sakatlanan ve sezonu kapayan kaptan Tayfur'un tedavisi için en az 2 ay İtalya'da kalacağı bildirildi. 
     Kulüp doktoru Ayhan Optur, Tayfur'un İtalya'da sağ dizinden ameliyat olduğunu belirterek, ''Tayfur burada tedavisini yapacak. Bu futbolcumuz en az 2 ay İtalya'da kalacak'' dedi. 
     Dr. Optur, takımda Tayfur ve Ahmed Hassan'ın dışında sakat oyuncu bulunmadığını bildirdi. 
     
     KAMP BU AKŞAM BAŞLIYOR 
     Beşiktaş, Fenerbahçe maçının hazırlıklarını bu akşam basına kapalı yapacağı antrenmanla sürdürecek. 
     Siyah-beyazlılar, idman sonrası derbi maç için kampa girecek. 
     
</TEXT>
</DOC>
