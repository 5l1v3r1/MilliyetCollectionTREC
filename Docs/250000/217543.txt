<DOC>
<DOCNO> 217543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur39.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayvalık açıklarında tekne batı iddası... 
</HEADLINE>
<TEXT>

     Balıkesir'in Ayvalık Kaymakamı Ayhan Boyacı, Ayvalık açıklarında battığı öne sürülen teknenin ve teknede yolcu olarak bulunan kaçakların izine henüz rastlanamadığını bildirdi. 
     Boyacı, AA muhabirine yaptığı açıklamada, denize açılan bazı balıkçıların, Sahil Güvenlik Komutanlığı'na, Cunda Adası yakınlarında ağlayan, bağıran insan sesleri duyduklarına yönelik ihbarda bulunmaları üzerine bölgede arama-kurtarma çalışmaları başlatıldığını belirtti. 
     Sahil Güvenlik Ege Deniz Bölge Komutanlığı'na bağlı ekiplerin, Ayvalık sahiline yaklaşık 4 mil mesafedeki Güneş Adası ile Taşdağı Adası arasında karaya yüzerek çıkmaya çalışan 2'si kadın 7 kaçağı kurtardıklarını anlatan Boyacı, sağlık durumları iyi olan bu kişilerin, teknenin battığını ve çok sayıda kişinin boğulduğunu öne sürdüklerine işaret etti. Boyacı, şöyle konuştu 
     ''Kurtarılan Somali uyruklu 7 kaçak, '35 kişi kadardık, bizi İstanbul'dan İzmir'e götürüyoruz diye bir tekneye bindirdiler. Denizde fırtına çıkınca teknemiz battı, biz yüzerek kurtulmaya çalışıyorduk' dediler. Bu iddialar üzerine bölgeyi denizden, karadan ve havadan taradık ama şu ana kadar ne teknenin ne de diğer kaçakların izine rastladık. Sahil Güvenlik'e ait küçük botlar, tekneler, helikopter bölgede arama kurtarma çalışmalarını sürdürüyor.'' Sahil Güvenlik Komutanlığı yetkilileri de Kaymakam Boyacı'nın verdiği bilgileri teyit ederken, sığlık bölgede bulunan 7 kaçağın sağlık kontrollerinin yapıldığını belirttiler. 
     ''Sonar'' cihazıyla yaptıkları araştırmada da teknenin battığının öne sürüldüğü bölgede batık izine rastlanmadığını ifade eden yetkililer, ''Denizden ve havadan arama kurtarma çalışmalarımız devam ediyor. Şu ana kadar teknenin battığını net teyit eder bir şey bulamadık, ancak denizde kaçaklar bulunması, tekne battığını düşündürebilir. Bu yönde çalışmalarımız sürüyor'' dediler. 
     
</TEXT>
</DOC>
