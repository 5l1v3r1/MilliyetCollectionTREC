<DOC>
<DOCNO> 245297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko37.html </URL>
<DATE> 2004/06/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Doğuş Otomotiv halka açılıyor... 
</HEADLINE>
<TEXT>

     Volkswagen, Audi, Porsche, Seat, Skoda ve Scania'nın Türkiye'de satış, dağıtım ve satış sonrası hizmetlerini gerçekleştiren Doğuş Otomotiv Servis ve Ticaret A.Ş. halka açılacak. 
     Doğuş Otomotiv'den yapılan açıklamaya göre, sermayesinin yüzde 30'unu halka açacak olan şirketin hisseleri için Garanti Yatırım liderliği ve İş Yatırım eşliderliğinde oluşturulan konsorsiyumun merkez ve tüm şubelerinde, 10-11 Haziran tarihlerinde talep toplanacak. 
     Hisselerin yüzde 50'si yurtdışı kurumsal yatırımcılar, yüzde 50'si ise yurtiçindeki bireysel yatırımcılara satılacak. Halka arzın yurtdışı satışı Deutsche Bank ve Bender liderliğinde oluşan bir konsorsiyum aracılığı ile gerçekleştirilecek. 
     Nominal bedeli 33 trilyon lira olan hisse senetleri, 6 bin 750 lira ile 8 bin 250 liralık fiyat aralığıyla satılacak. 
     
     DOĞUŞ OTOMOTİV 
     Şahenk Ailesi tarafından 1951 yılında kurulan Doğuş Grubu, 6 temel sektörde 50'den fazla şirketle faaliyet gösteriyor. 
     Grubun otomotiv sektöründeki şirketi Doğuş Otomotiv, bankacılık faaliyetleri hariç, grubun toplam gelirlerinin yaklaşık yüzde 55'ini sağlıyor. 
     Doğuş Otomotiv, Türkiye otomotiv sektöründe binek araç, hafif ve ağır ticari araçların satış, dağıtım ve satış sonrası hizmetlerinde faaliyet gösteriyor. 
     Grup, Volkswagen, Audi, Porsche, Seat, Skoda ve Scania'nın distribütörlüğünün yanı sıra bu markalara orijinal yedek parça, aksesuar satış ve servis desteği hizmetini veriyor. 
     Seat ve Skoda markalarında Yüce Grubu ile yüzde 50-50 ortaklığı bulunan Doğuş Otomotiv, 300 bini aşkın araç parkıyla sektörde önemli bir yere sahip bulunuyor. Bu yılın ilk çeyreğinde, 2003 yılının aynı dönemine göre satışlarını yüzde 7 artıran Doğuş Otomotiv'in toplam Türkiye pazarında yüzde 11.8'lik payı var. 
     
</TEXT>
</DOC>
