<DOC>
<DOCNO> 206635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur20.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
13 yaşında polise kurşun sıktı 
</HEADLINE>
<TEXT>

     MUTLU BOZDAĞ İstanbul 

Güngören'de, 'dur' ihtarında bulunan polis ekibine ateş açan 13 yaşındaki Y.K, elinden vurularak yakalandı. 
     Güven Mahallesi'nde uygulama yapan polis ekibi, gece 00.30 sıralarında içinde üç kişinin bulunduğu 34 FMM 70 plakalı bir minibüsü şüphe üzerine durdurmak istedi. Ancak, 'dur' ihtarına uymayan minibüs kaçmaya başladı. Ara sokaklarda yaklaşık yarım saat süren kovalamaca sonrası minibüsü Lalezar Sokak'ta terk edilmiş halde bulundu. 
     Sokak aralarında sürdürülen takip sonucu polis, zanlıların izini yeniden buldu. Ancak, açılan ateşe polis karşılık verdi. Sol bileğinden vurulan 13 yaşındaki Y.K, yakalandı. Üzerinden 7.65 milimetre çapında bir tabanca ile bir miktar uyuşturucu hap çıkan Y.K, ekip otosuyla yakındaki özel bir hastaneye kaldırıldı. Burada tedavisi yaptırılan Y.K, polis merkezine götürülürken, iki arkadaşı ise kaçmayı başardı. 
     Yetkililer, yapılan araştırmada, minibüsün çalıntı olduğunun belirlendiğini, diğer iki kişinin yakalanması için çalışmaların sürdürüldüğü kaydettiler. 
     
</TEXT>
</DOC>
