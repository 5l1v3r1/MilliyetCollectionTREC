<DOC>
<DOCNO> 248844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas14.html </URL>
<DATE> 2004/06/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
King, Nelson ve Wonder, 'Ray Charles' için söyleyecek 
</HEADLINE>
<TEXT>

     Blues ustası B.B. King, country müziğin yaşayan efsanesi Willie Nelson ve groove kralı Stevie Wonder, geçen hafta 73 yaşında karaciğer rahatsızlığından ölen ''soul müziğin dahisi'' Ray Charles için, ABD'nin Los Angeles kentinde düzenlenecek saygı töreninde şarkı söyleyecek. 
     Cenaze töreni yarın yapılacak olan Ray Charles'a saygı etkinlikleri bugünden itibaren başlayacak. Hayranları, bugün açık bir tabutta yatacak olan soul müziğin ama dahisini son kez selamlayabilecek. 
     Charles'ın cenaze törenine binden fazla kişinin katılması, ABD eski başkanı Bill Clinton'ın da Charles için kaleme aldığı yazıyı okuması bekleniyor. 
     Müzik ustaları Stevie Wonder, Willie Nelson ve B.B. King, şarkılarını bu kez arkadaşları Charles için söyleyecek. Oyuncu, yönetmen ve caz tutkunu Clint Eastwood ve siyah eylemci Jesse Jackson da 2 saat sürmesi planlanan veda törenine katılacak. Son yolculuğuna 26 motosikletten oluşan bir eskortla uğurlanacak şarkıcı ve piyanist Charles, 58 yılık müzik kariyeri boyunca soul müziği en üst düzeyine getirmişti. 
     Charles'ın çok sayıda albümüne imzasını atan yapımcı Jerry Weckler, Los Angeles Times'daki yazısında soul efsanesi için, ''O, Tanrının müziğini ve şeytanın sözlerini alıp, adına soul dediğimiz bu karışımı yarattı'' ifadesini kullandı. 
     Fakir bir ailenin çocuğu olarak 1930 yılında doğan ve 7 yaşında kör olan Ray Charles müzik için, ''Benim için müzik nefes almak gibi. Ona ihtiyacım var. O benim bir parçam'' demişti. 
     Müzik hayatına 1940'lı yıllarda gece kulüplerinde Nat King Cole stilinde şarkı söyleyerek başlayan soul müzik dehası, insan haklarının yılmaz bir savunucusuydu. Ray Charles, kör, siyahi ve fakir olmasının acılarını, piyano çalmanın mutluluğuyla yenmişti. 
     Ray Charles, soul'un yanı sıra blues ve rhythm and blues türlerinde gösterdiği başarıyla 12 Grammy kazanmıştı. 
     
</TEXT>
</DOC>
