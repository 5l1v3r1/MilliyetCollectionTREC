<DOC>
<DOCNO> 226278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/yazar/cemal.html </URL>
<DATE> 2004/03/28/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Üç kritik gün 
</HEADLINE>
<TEXT>

   BÜRGENSTOCK, İsviçre 
   
   Evet, bir pazar günü yine Kıbrıs... Üstelik yerel seçimlerin yapıldığı bir tatil günü yine aynı konu... Kabak tadı verdi demeyin. Çok önemli bir konu. Çünkü Kıbrıs yalnız Kıbrıs değil. 
   Sadece Kıbrıslı Türk ve Rumların kaderini ilgilendirmiyor. Aynı zamanda Doğu Akdeniz'de istikrarı, Ege'de barışı, yani Türk - Yunan dostluğunu ve Türkiye'nin AB yolunu, bir başka deyişle Türkiye'nin aş ve iş sorunlarını doğrudan etkileyecek yaşamsal bir konu... 
   Tik tak işleyen bir takvim var. Şimdi bu konuda son derece kritik bir üç güne, belki de son üç güne giriliyor. Daha doğrusu renklerin siyahla beyazlaşacağı, 'evet'li, 'hayır'lı kararların alınacağı daracık bir zaman dilimine adım atılıyor. 
   Çizin şu günlerin altını 
   29 Mart pazartesi... 
   30 Mart salı... 
   31 Mart çarşamba... 
   BM Genel Sekreteri Kofi Annan'ın ve iki ülke başbakanları Erdoğan'la Karamanlis'in Bürgenstock'ta sahne almalarıyla birlikte yaşanacak bu üç kritik gün... BM Genel Sekreterliği'ne yakın güvenilir kaynaklardan edindiğim bilgilere göre, Kofi Annan için hazırlanmış olan senaryo şöyle 
   
   Birinci kritik gün 
   29 Mart pazartesi 
   
   BM Genel Sekreteri Annan, pazartesi sabahı 9.30'da dört tarafı da buluşturan bir toplantı yapacak ve muhtemelen diyecek ki 
   "Yardımcım Alvaro de Soto'nun bugüne kadar yaptığı çalışmaları ve sonuçlarını kendisinden dinledim. Söylediklerini not ettim. Bunların ışığında planımı yeniden geliştirdim. Şimdi sizlere benim adımı taşıyan planın 'dördüncü versiyonu'nu sunuyorum. Buyrun, inceleyin, kendi aranızda görüşün, tartışın. 'Al ver'e, yani kendi aranızda anlaştığınız değişikliklere açıktır. Yardımcım De Soto da burada. Ben şimdi Tunus'a, Arap Ligi'nin bir toplantısına gidiyorum. Yarın geri döneceğim, tekrar bir araya geleceğiz." 
   Annan toplantıdan ayrılır. 
   Birinci kritik gün böyle açılır. Taraflar önce plana şöyle bir göz atar. Alvaro de Soto mekik diplomasisine koyulur. Taraflar arasında koşuşturmaya başlarken Bürgenstock'da, kapalı kapılar arkasında bir curcunadır kopar. 
   
   İkinci kritik gün 
   30 Mart salı 
   
   BM Genel Sekreteri Annan Tunus'tan, Arap Ligi toplantısından İsviçre'ye geri döner. Ve yine dört tarafı, Türk ve Yunan Başbakan ve Dışişleri Bakanları ile birlikte toplantıya davet eder. "Bakalım ne yaptınız, bir göreyim" diye sorar. Herhangi bir uzlaşmaya varılamayan can alıcı noktaların altını çizer. 
   Tabii bu arada Washington devreye girer. ABD Dışişleri Bakanı Powell'ın, belki Başkan Bush'un ve Avrupa Birliği'nin önde gelen liderlerinin, Chirac'ın, Schröder'in, Blair'in telefon diplomasisi başlar. 
   Taraflar içeriden dışarıdan yoğun baskı altına alınır. Diplomasinin tüm olanakları ve kol bükme taktikleri uygulanır. Böylece ikinci kritik günde gece yarısı da aşılır ve İsviçre Alpleri'nde, Lüzern gölünün üstüne gün doğarken sıra üçüncü ve son güne gelir. 
   
   Üçüncü kritik gün 
   31 Mart çarşamba 
   
   BM Genel Sekreteri Annan çarşamba sabahı yeniden dört tarafı buluşturur. Gelinen noktayı değerlendirir, söylenenleri not eder. Bu toplantı ne kadar sürer, bilinmez. Ama günün ilerleyen saatlerinde Annan toplantıya yarım saatlik bir ara verir. Yardımcısı Alvaro de Soto'yla odasına çekilir. 
   Sonra gelip der ki 
   "Gördüğüm kadarıyla kendi aranızda ortak bir çözüm metni üstünde anlaşamıyorsunuz. İşte size adımı taşıyan barış planının dördüncü ve son versiyonu Son üç günkü müzakerelerin ışığında bazı rötüşları, ufak tefek düzeltmeleri de içeriyor. Madem kendi aranızda uzlaşamıyorsunuz, alın bu planı 20 Nisan'da referanduma götürün." 
   Annan bu açıklamayı yaptıktan sonra da 31 Mart akşamı Bürgenstock'tan ayrılır, zirve sona erer. 
   Ve kıyamet kopar 
   Üç kritik gün böyle. 
   Bu bir çerçeve. Her şey buna uygun seyretmeyebilir. Ama top, öyle anlaşılıyor ki, Annan'ın sahasında. Diğer taraflar topu çevirseler de, golü sonunda atacak olan BM Genel Sekreteri... 
   Dışişleri Bakanı Gül'e cuma gecesi "Bundan iyisi can sağlığı diyebileceğiniz bir sonuç çıkabilir mi zirveden " diye sordum. Bu ihtimalin bulunduğu söyledi. Karamsar görünmüyor Gül... Dileriz bu gerçekleşir ve böyle bir tarihi açıklama burada, Bürgenstock'ta Başbakan Erdoğan tarafından yapılır. 
   İyi pazarlar 
   İyi seçimler 
   
      
   
   
   
</TEXT>
</DOC>
