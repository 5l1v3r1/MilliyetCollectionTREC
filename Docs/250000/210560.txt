<DOC>
<DOCNO> 210560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/spor/aspo.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
PARA, PARA, PARA 
</HEADLINE>
<TEXT>
   İşte Galatasaray Yönetimi'ni uçurumun kenarına getiren yanlış politika 
   Van Hooijdonk, Rumen oyuncular, postane binası ve diğerleri... 
      HALİL ÖZER 

   
   1- Cim-Bom ile el sıkışan Hooijdonk'a, ödemeler Euro üzerinden yapılmayınca transfer son anda suya düştü 
   2- Rumen oyuncular için Popescu'ya 500 bin, Becali'ye de 350 bin dolar menajerlik ücreti ödendiği ortaya çıktı 
   3- AİG konusunda davalara bakan eski yönetici Yiğit Okur, yönetimdeki ciddi tepkilere rağmen bir milyon dolar aldı 
   4- Postane Binası için anlaşma yapan yönetim, PTT'nin bir müteahhit ile mahkemelik olması yüzünden 207 milyar verdi 
   5- Kulübe gelir sağlamak amacıyla 360 yeni üye alındı, limitin 185 olduğu belirlendi, disiplin kuruluna gitme tehlikesi belirdi 
   
   Mecburen De Boer 
   GALATASARAY'IN, Pierre van Hooijdonk'u sezon başında kur yüzünden transfer edemediği ortaya çıktı. Transfer döneminde Hollandalı oyuncu ile temasa geçen Sarı - Kırmızılı yönetim, ücret konusunda anlaşmaya vardı. Galatasaray'ın Şampiyonlar Ligi'nde olması nedeniyle bu takımı tercih eden Hooijdonk'un tek şartı kendisine teklif edilen 2 milyon 200 bin dolarlık ücretin Euro'ya çevrilmesiydi. Yönetim bunu kabul etmeyince Hooijdonk, Fenerbahçe'nin yolunu tuttu, Cim - Bom Frank De Boer'i aldı. 
   
   Ayrıca komisyon 
   YÖNETİM, Hooijdonk olayından birkaç ay sonra Rumen futbolcularla masaya oturdu. Bu oyuncularla anlaşmaya varan Sarı - Kırmızılı yöneticiler sadece Bratu için Popescu'ya 500 bin dolar menajerlik parası ödediler. Petre için de Popescu'nun ortağı Becali'ye 350 bin dolar ayrıca komisyon verildi. Böylece Galatasaray'ın yeni Rumenleri'nin sadece menajer maliyeti 850 bin dolara ulaştı. Ayrıca Bratu'nun kulübüne 2 milyon 750 bin dolar, Petre'nin kulübüne de 1 milyon 120 bin dolar ödeme yapıldı. 
   
   Bol keseden gitti 
   SARI - Kırmızılı kulübün bol keseden yaptığı harcamalar bununla da bitmedi. Yönetimin AİG konusunda kendi davalarını üstlenen eski yönetici Yiğit Okur'a da 300 bin değil, 1 milyon dolar ödediği öğrenildi. Bazı üyeler bu paraya tepki gösterdiler. Okur'a ilk olarak 300 bin dolar verildiği, dosya Yargıtay'dayken avukatların ikinci 300 bin doları istediği, yönetimin iki ay sonraya gün verdiği belirtildi. Ancak avukatlar dosyayı geri gönderince para ödendi. Ayrıca eski bakiye olan bir 150 bin dolar daha verildi. 
   
   PTT sürprizi 
   BEYOĞLU'NDA bulunan eski Postane Binası'nı bedelsiz alan Sarı - Kırmızılı yönetim PTT ile özel bir anlaşma yaptı. Bu anlaşmaya göre bu binanın bundan sonraki tüm giderleri Galatasaray Kulübü tarafından ödenecekti. Ancak kısa bir süre sonra Postane için PTT'nin bir müteahhit ile mahkemelik olduğu ortaya çıktı. Müteahhit davayı kazandı. Ancak PTT ile anlaşma yapıldığı için 207 milyar 615 milyon 81 bin 110 Türk Lirası yine Galatasaray'ın cebinden gitti. 
   
   Yakın inceleme 
   KONGRE öncesi muhalefet geniş kapsamlı bir araştırma içine girdi. Yönetimin icraatları tek tek incelendi. Kulübe yeni üye almak için bazı yönetmelikler değiştiren yönetimin 360 kişiyi 10'ar milyar liraya kayıt ettirdiği tespit edildi. Ancak bu uygulamanın tüzüğe aykırı olduğu belirlendi. Tüzüğe göre bir yılda sadece 185 üye almak zorunda olan yönetimin bu girişiminin mali kongrede gündeme getirileceği bildirildi. Eğer tüzük ihlali kabul edilirse yönetim disiplin kuruluna gidecek. 
   
   
</TEXT>
</DOC>
