<DOC>
<DOCNO> 208202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur31.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Manken hastalığı' genç kızı ölüme götürdü 
</HEADLINE>
<TEXT>

     İzmir'in Bornova İlçesi'nde, kiloları nedeniyle bunalıma giren ve yediklerini kusma yöntemiyle diyete başlayan genç kız, ''manken hastalığı'' olarak da bilinen ''anoreksia nevroza'' rahatsızlığı sonucu öldü. AA muhabirinin edindiği bilgiye göre, Ege Üniversitesi Hastanesi Psikiyatri Servisi'nde tedavi gören 22 yaşındaki Miray Yirmili, hastaneden izin alarak, ailesiyle birlikte hafta sonu tatile çıktı. Genç kız, yemek yedikten bir süre sonra yediklerini kusarak fenalaştı. Ailesi tarafından hastaneye kaldırılan Yirmili, yapılan müdahaleye rağmen kurtarılamadı. 
     Miray Yirmili'nin, Bornova Kız Meslek Lisesi Moda Tasarım Bölümü öğrencisiyken, aşırı kilolarına çevresinden gelen tepki nedeniyle, yediklerini kusarak diyet yöntemine başvurduğu, bir süre sonra bu yöntemin kontrolü dışına çıkarak midesinde besin tutamadığı ve ''manken hastalığı'' olarak da bilinen ''anoreksia nevroza'' hastalığına yakalandığı öğrenildi. 
     Miray Yirmili'nin bu nedenle okulu bırakarak, 4 yıldır psikolojik tedavi gördüğü belirtildi. 
     Savcılığın talebi üzerine, İzmir Adli Tıp Kurumu'nda Miray Yirmili'ye yapılan otopside de ''anoreksia nevroza'' rahatsızlığı nedeniyle öldüğü ortaya çıktı. 
     Miray'ın cenazesi Bornova Merkez Camii'nde kılınan cenaze namazının ardından Bornova Mezarlığı'na defnedildi. 
     
</TEXT>
</DOC>
