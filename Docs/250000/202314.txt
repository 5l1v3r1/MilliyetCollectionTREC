<DOC>
<DOCNO> 202314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur18.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti, yerelseçimlerde büyük başarı bekliyor... 
</HEADLINE>
<TEXT>

     AK Parti Grup Başkanvekili Sadullah Ergin, yerel seçimlere yönelik yaptırdıkları anketlerde AK Parti'nin oy oranının yüzde 55'lerde olduğunu belirterek, seçimlerde büyük başarı göstereceklerini söyledi. 
     TBMM'de gazetecilerle sohbet ederken, 28 Mart 2004'te yapılacak yerel seçimler konusunda gazetecilerin sorularını yanıtlayan Ergin, sürekli olarak kamuoyu yoklaması yaptırdıklarını kaydetti. Anketlere göre AK Parti'nin oy oranının yüzde 55 civarında olduğunu anlatan Ergin, CHP'nin barajın biraz üstünde, Genç Parti ve MHP'nin yüzde 5'ler civarında, DYP'nin yüzde 5'in altında olduğunu kaydetti. 
     CHP'de dahil olmak üzere diğer bir çok partinin belediye başkanından AK Parti'ye geçmek için talep geldiğini kaydeden Ergin, ''Kimseye kapımızı kapatmadık. Partimizin belli prensipleri var. Buna uyan herkese kapımız açık'' dedi. 
     Aday belirleme sürecini katılımcı bir yapıda gerçekleştirmek istediklerini, teşkilatların ve bölge milletvekillerinin eğilimini alacaklarını belirten Ergin, somut isimlerin ortaya çıkmasının ardından 2. kez kamuoyu yoklaması yapacaklarını bildirdi. Yerel seçimlerde adaylar konusunda halkın isteklerini gözönünde bulunduracaklarını ifade eden Ergin, aday bazında durumun Ocak ortasında netlik kazanacağını bildirdi. 
     AK Parti'nin yerel seçimlerde ''seçim çevresini değiştirmek'' gibi siyasi desteğe ihtiyacı olmadığını, CHP'nin ''seçim sonuçlarını bugünden gördüğü için endişeli olduğunu'' ileri süren Ergin, ''CHP'de ortaya çıkacak sonuçlara kılıf uydurma endişesi görüyorum. Kimsenin oyu ipotek altında değil. Eğer CHP, ezilenin yanında, sessiz çoğunluğun sesi olduğunu ve sosyal demokrat politikalar ürettiğini savunuyorsa, varoşların oyunu almalı. CHP, kendi tutumunu ve tavrını gözden geçilmeli'' dedi. 
     Ergin, AK Parti'nin kamuoyunun büyük desteğini aldığını, bunun yerel seçimlere de yansıyacağına olan inancını dile getirerek, seçimlerin lehlerine sonuçlanması için büyük bir çalışma başlattıklarını bildirdi. Tek başına iktidar olmanın sarhoşluğuna kapılmadıklarını, ayaklarının yere bastığını ve yerel seçimlere önem verdiklerini kaydeden Ergin, ''Ak Parti'nin geçmişinde tek parti uygulamalarının izi, mirası yoktur. Yerel seçimlerde Türkiye genelinde büyük başarı göstereceğiz. Büyük oranda belediyeleri almak için çalışacağız'' diye konuştu. 
     
     ''NET BİR DURUM YOK'' 
     Dış politika konularını da değerlendiren Ergin, KKTC seçimleri sonrasında ortaya ''net bir durumun çıkmadığını'' belirterek, ''Ölçüp biçseniz böyle bir sonuç zor çıkar'' dedi. 
     KKTC'de bundan sonra ne olacağı sorusuna karşılık Ergin, Türkiye'nin yaşananlara taraf olmadığını, bundan sonrasının tarafların durumuna bağlı olduğunu vurguladı. Ergin, ''KKTC'de çözüm için tarafların seçim öncesindeki sivri beyanları bir kenara bırakarak uzlaşma yoluna girmeleri gerekiyor. Kıbrıslı, çözümsüzlüğün çözüm olmadığını görmüştür. Annan Planı'nın tek başına belirleyici olamayacağı, tadilat gerektirdiği görülmüştür. Kıbrıslı Türkler, bir yerde bizim söylediklerimizi söylemiştir'' dedi. 
     Irak'ta yaşananların ayrı bir ''ibret tablosu'' olduğunu belirten Ergin, Saddam Hüseyin'in yakalanması ile Irak'ta bir dönemin kapandığını belirtti. 
     
     ''ERBAKAN'A ÖZEL YASA ÇIKARMA GİRİŞİMİ YOK'' 
     Ergin, bir soru üzerine, kapatılan RP'nin Genel Başkanı Necmettin Erbakan için özel yasa çıkarılması konusunda bir girişimleri olmadığını söyledi. 
     Anayasa'nın ''kişilere özel yasa çıkarılamayacağı'' hükmünü hatırlatan Ergin, bu konuda bireysel talepler olabileceğini, ancak ne Hükümet ne de Meclis'in gündeminde böyle bir konunun bulunmadığını bildirdi. 
     
</TEXT>
</DOC>
