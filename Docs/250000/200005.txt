<DOC>
<DOCNO> 200005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/soneko21.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'den kapasitesinin üstünde yassı çelik talebinde bulunuldu 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş'den, 2004 yılının ilk çeyreği için yassı çelik kapasitesinin yaklaşık 2,5 katı talepte bulunulduğu bildirildi. 
     ERDEMİR Genel Müdürlüğü'nün yazılı açıklamasında, Türkiye'nin en büyük demir çelik kuruluşu ve tek entegre yassı çelik üreticisi olan ERDEMİR'in, 3 milyon 500 bin ton yıl kapasitesi ile ülkenin yassı çelik ihtiyacını karşılama gayreti içerisinde olduğu belirtildi. 
     İhtiyaçlarını ithal yoluyla karşılayamayan yassı çelik kullanıcılarının taleplerini ERDEMİR'e yönelttikleri, son dönemde ülke ekonomisinde gerçekleşen olumlu gelişmeler ve reel sektördeki canlanmanın da kapasite kullanım oranını olumlu etkileyerek talep artışını körüklediği ifade edilen açıklamada, şöyle denildi 
     ''Türk Çelik Endüstrisi'nin ihtiyaçları ve dünya çelik piyasasındaki gelişmeler doğrultusunda ERDEMİR, ülkemizin uzun vadeli gereksinimlerine en iyi cevap verebilecek yeni yatırım projelerini gündeme getirmektedir. Bu nedenle, toplam yassı çelik kapasitesini artırmak üzere gerek Ereğli, gerekse İskendrun Demir ve Çelik Fabrikaları'nda İSDEMİR yapılması planlanan yatırımlar şirketimizin önemle üzerinde durduğu öncelikli konular arasında yer almaktadır. 
     2004 yılına yönelik yassı çelikte gerçekleşen talep patlaması, şirketimizin bu konudaki duyarlılığını haklı çıkarmaktadır. Yüksek talep karşısında yılın ilk çeyreği için belirlemiş olduğu ihracat programını revize ederek önemli ölçüde kısan ve kapasitesini ağırlıklı olarak yurtiçi siparişlere yönlendiren şirketimiz, müşterilerinin geçmiş dönemlerde sipariş ve sevkiyat performanslarına göre taleplerini azami ölçüde karşılamaya çalışarak 2004 yılı 1. çeyrek tahsilatlarını tamamlamıştır.'' 
     Açıklamada, Türkiye'nin yassı mamule olan ihtiyacının göz önüne alınarak şirketin 2003 yılının başından itibaren üretim kapasitesinin 400 bin ton artırılıp 3 milyon 500 bin tona çıkartıldığı, müşterilerinin yoğun taleplerinin ileriki dönemlerde büyük ölçüde karşılanabilmesi için ERDEMİR ve İSDEMİR'deki mevcut yatırım projelerinin ise hızlı şekilde bitirilmek üzere çalışmalara devam edileceği kaydedildi. 
     
</TEXT>
</DOC>
