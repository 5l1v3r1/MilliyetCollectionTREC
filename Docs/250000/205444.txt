<DOC>
<DOCNO> 205444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur06.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zengin Rus turistlerin yeni gözdesi Uludağ... 
</HEADLINE>
<TEXT>

     Türkiye'nin önemli kış turizm merkezlerinden Uludağ, bu sezon 5 bin Rus turisti ağırlamaya hazırlanıyor. 
     Güney Marmara Turistik Otelciler ve İşletmeciler Birliği GÜMTOB Başkanı Işık Uğurtuğ, AA muhabirine yaptığı açıklamada, Uludağ ve Bursa'nın uluslararası fuarlarda tanıtılmasının sonuçlarını almaya başladıklarını belirtti. 
     Kayak pistleri ve altyapı yetersizliğinden dolayı Avrupalı zengin turistleri Uludağ'a çekmelerinin zor olduğunu, ancak 5 bin Rus turistin bu sezon ''Beyaz cennet''e geleceğini ifade eden Uğurtuğ, ''Uludağ'a bu kadar Rus turistin gelmesi, dış turizm hedefinin Rusya olması gerektiği iddiamızı doğruluyor'' dedi. 
     Uğurtuğ, potansiyel kayak müşterisini Uludağ'a getirme yolundaki çalışmalarını sürdüreceklerini anlatarak, bu konuda gayret gösteren seyahat acentelerine de teşekkür ettiklerini bildirdi. 
     Turtess Seyahat Acentesi Bursa Bölge Müdürü Sezgin Akpınar da geçen yıl Ukrayna, Rusya ve Belarus'tan Yenişehir Havaalanı'na sezon boyunca 12 charter seferi yapıldığını, bu yıl ise 10 gün içinde sefer sayısının 33'e çıkacağını anlattı. 
     Uludağ'a, İstanbul ve Yenişehir Havaalanı yoluyla gelecek olan Rus turistlere, yarıyıl tatili ve dini bayramlarda iç pazarın talebiyle artan otel fiyatlarını anlatmakta güçlük çektiklerini dile getiren Akpınar, ''Otel yönetimleri bu dönemlerde, normal dönem fiyatlarıyla yatak sayısı garantisi verse, Rus turist sayısının iki katına çıkacağını düşünüyorum'' dedi. 
     Akpınar, Uludağ'a maddi durumu iyi olan Rus turistlerin geldiğini belirterek, şöyle konuştu 
     ''Rus turistlerle kişi başına, yılbaşı döneminde haftalık bin 500 dolara, diğer zamanlarda 800-850 dolara anlaşıyoruz. Rus turistler, Uludağ'da kış sporları yapmanın yanı sıra Bursa'nın alışveriş merkezleri ve tarihi mekanlarını da gezecekler. Aile başı, kaldıkları süre boyunca ayrıca 4-5 bin dolar para harcıyorlar. Bursa esnafına, gelen Rus turistlere farklı gözle bakmamaları, diğer ülkelerden gelen turistlere gösterdikleri ilgiyi göstermeleri çağrısında bulunuyorum.'' TÜRSAB'a göre, Irak'taki savaşa rağmen yaz sezonunda yaklaşık 750 bin Rus turistin Akdeniz'de tatil yaptığını vurgulayan Akpınar, Türk turizmcisinin Rus piyasasının önemini yeni yeni fark etmeye başladığını sözlerine ekledi. 
     
</TEXT>
</DOC>
