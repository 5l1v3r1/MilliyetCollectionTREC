<DOC>
<DOCNO> 207617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/ekonomi/aeko.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF de, Merkez de uyardı 
</HEADLINE>
<TEXT>

   IMF Yüzde 6.5'lik faiz dışı fazlanın yakalanması için hükümet emekli maaşları ve asgari ücretteki artışı karşılama çerçevesinde ek önlemler almalı. MERKEZ Maaş artışlarının kamu kesimi bütçe açığını artırıcı etkisi giderilmeli. 2004'te en büyük risk rehavete kapılıp, programı gevşetmek olur 
      
   Uluslararası Para Fonu IMF Türkiye Daimi Temsilcisi Odd Per Brekk, yüzde 6.5 oranındaki kamu sektörü faiz dışı fazla hedefinin yakalanması için hükümetin, emekli maaşları ve asgari ücretteki artışı karşılama çerçevesinde, ek önlemler alması gereği bulunduğunu söyledi. 
   "Hükümetin, programa sadık kalması ve sıkı bütçe disiplininden sapmaya izin vermemesi önemli" diyen Brekk, programın enflasyon ve ekonomik büyüme alanlarında çok iyi sonuçlar verdiğini, Türk halkının refahı açısından programın sapmadan devam etmesi gerektiğinin altını çizdi. 
   Türkiye'nin, 2004 yılında, borçlarını geri ödemede bir sorunla karşılaşacağını zannetmediklerini belirten Brekk, Türk Lirası'ndaki değer artışının da güven işareti olduğunu, ayrıca enflasyonun düşmesine önemli katkıda bulunduğunu vurguladı. 
   Brekk, ekonomik programın kararlılıkla sürdürülmesi halinde Türkiye'nin 2004 yılında, yüzde 5 büyüme, yüzde 12'ye gerileyen enflasyon ve mali piyasalar ile hükümetin borç pozisyonunda gelişmeler göreceğini söyledi. 
   
   'Oturur konuşuruz' 
   Maliye Bakanı Kemal Unakıtan ise IMF Türkiye Temsilcisi Brekk'in ücret artışlarına ilişkin açıklaması hatırlatılınca, IMF ile yapılacak yedinci gözden geçirme çalışmalarında sorun olacağını zannetmediğini belirtti. 
   Unakıtan, "IMF'den gelecek arkadaşlarla oturulur, müzakere yapılır, herhangi bir karar alınırsa, bu da tatbik edilir" diye konuştu. 
   Başbakan Yardımcısı Abdüllatif Şener ise ücret zamlarının doğurduğu kaynak ihtiyacı için alınan önlemlerin IMF'yi ikna edip etmeyeceğinin sorulması üzerine şunları söyledi 
   "Bu ülkede yaşayan kendi vatandaşlarımız var ve o vatandaşlarımızın ihtiyaçları var, sorunları var. Siz bunları elbette yerine getireceksiniz iktidar olarak. Uluslararası kuruluşlar bunu nasıl değerlendirir. Kendileri gelip değerlendirsinler bakalım nasıl değerlendirecekler." 
   
   Merkez Bankası'nın aralık ayı enflasyonun değerlendirildiği raporunda, 2004'teki en büyük riskin 'rehavete kapılarak, ekonomik programın gevşetilmesi' olacağı uyarısında bulunuldu. Açıklamada, "Bu çerçevede, başta ücret ve gelirler politikaları olmak üzere ekonomik programın temel ilkeleri ile uyumlu politikalar, uzun vadede toplumun her kesiminin yararına olacaktır" denildi. 
   Açıklamada, her ne kadar asgari ücretle çalışanın işverene olan maliyetindeki artış 2004 yılı enflasyon hedefinin üzerinde belirlenmişse de son dönemlerdeki verimlilik artışları dikkate alındığında ve bu artışların yakın gelecekte de sürmesi halinde, yüzde 20'lik artışın, maliyetler yoluyla enflasyon açısından bir sorun yaratmasının uzak ihtimal olarak görüldüğü kaydedildi. 
   
   'Zam ve yeni vergi olmasın' 
   Hem emekli maaşlarındaki artışın hem de asgari ücretteki net artışın toplam talep yoluyla enflasyon üzerine olası etkilerinin, maliyetlere olan etkilerine kıyasla daha yüksek olacağı kaydedilen açıklamada, şöyle devam edildi "Ancak, bu göreli bir yüksekliktir. Burada vurgulanması gereken nokta, bu gelişmelerin kamu kesimi bütçe açığını artırıcı etkisinin giderilmesi gerektiğidir." Böylelikle alt gelir gruplarını gözeten ancak faiz dışı bütçe fazlası hedefini de tehlikeye düşürmeyen bir politika izlenmiş olacağının belirtildiği açıklamada, şöyle denildi 
   "Ayrıca, alınan önlemlere bağlı olarak toplam talebi artırıcı etkiler kısmen ya da büyük ölçüde telafi edilebilecek ve enflasyona olumsuz yansımalar oldukça düşük düzeylere indirilebilecektir. Ancak, bu sürecin enflasyon üzerindeki etkilerini sınırlamak bakımından, alınacak tedbirlerin oluşturulmasında, kamu fiyat ayarlamaları ve maliyet artırıcı vergi artışlarından ziyade, harcamaların azaltılması yönünde tercihte bulunulması önemli bulunmaktadır." 
   
   İlk beş ay hızlı düşecek 
   Enflasyonun yılın ilk beş ayında hızla gerileyeceği geri kalan dönemde yükselerek yıl sonunda hedef çerçevesinde gerçekleşeceği belirtildi ve "Bu nedenle ne yılın ilk dönemindeki gerileme erken zafer ortamı yaratmalı ne de yılın ikinci yarısında gözlenebilecek yükseliş eğilimi bekleyişleri bozmalıdır" denildi. 
   
   
</TEXT>
</DOC>
