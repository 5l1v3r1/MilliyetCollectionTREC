<DOC>
<DOCNO> 202718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun46.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "Seçimler halkımıza yakışır şekilde geçmiştir" 
</HEADLINE>
<TEXT>

     Ulusal Birlik Partisi UBP Genel Başkanı ve Başbakan Derviş Eroğlu, 14 Aralık genel seçimlerinin Kıbrıs Türk halkına yakışır olgunlukla ve demokratik bir ortamda gerçekleştiğini belirtti. 
     Eroğlu, yaptığı yazılı açıklamada, seçimlerin dış dünyadan gelen yoğun müdahaleler altında yapıldığını, partisinin gücünü halkından aldığını tüm dünyaya gösterdiğini kaydetti. 
     UBP'nin bugüne kadar olduğu gibi, bundan sonra da devlete sahip çıkmaya ve Kıbrıs Türkünün haklarını koruyan bir anlaşma yapılması için gayretlerini sürdürmeye devam edeceğini bildiren Eroğlu, ilgiyle izlenen seçimlerde, vatandaşlık görevini duyarlılıkla yerine getiren halkın, medeni ve demokratik bir seçimin nasıl olması gerektiğini tüm dünyaya gösterdiğine işaret etti. 
     Eroğlu, ''Seçimler öncesi dış mihraklarca çıkarılan söylentilerin aksine seçimlerimiz demokratik teammüllere uygun bir şekilde gerçekleştirilmiş ve bu da yabancı gözlemciler tarafından tescil edilmiştir'' ifadesini kullandı. 
     Başbakan Derviş Eroğlu, demokratik bir seçimi gerçekleştirmesine yardımcı olan, seçimlerde partisini destekleyen veya desteklemeyen herkese ülke demokrasisine yaptıkları katkı nedeniyle teşekkür etti. 
     
</TEXT>
</DOC>
