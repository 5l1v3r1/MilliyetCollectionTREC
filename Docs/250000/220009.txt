<DOC>
<DOCNO> 220009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun37.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da öldürülen Türk mühendis Kabil'e getirildi 
</HEADLINE>
<TEXT>

     Afganistan'da, Kabil-Kandahar yolunda çalışırken kimliği belirsiz silahlı kişilerin saldırısı sonucu hayatını kaybeden inşaat mühendisi Tolga Erdem'in cenazesi helikopterle Kabil'e getirildi. 
     Ankara 1975 doğumlu Erdem'in cenazesini, Kabil Havaalanı'nda, Türkiye'nin Kabil Büyükelçisi Bülent Tulun, Uluslararası Güvenlik Destek Gücü'ne ISAF bağlı Türk Gücü Kuvvetler Komutanı Kurmay Albay İbrahim Şahinol, Askeri Ataşe Kurmay Albay Şener Tekbaş ve firma yetkilisi Okay Atak karşıladı. 
     Büyükelçi Tulun, AA muhabirine yaptığı açıklamada, olayla ilgili Afgan makamlarının soruşturma başlattığını, kaçırılan firma yöneticisi Nevşehir 1954 doğumlu Salih Aksoy'un bulunması için çaba sarfedildiğini belirtti. 
     Tulun, Kabil Askeri Hastanesi morguna götürülen cenazenin Türkiye'ye gönderilmesi yönünde çalışmaların sürdüğünü kaydetti. 
     
     ÇALIŞTIĞI ŞİRKET SESSİZLİĞİNİ KORUYOR 

     Afganistan'da Kabil-Kandahar yolunun yapımını üstlenen firmalardan Kolnat adlı Türk şirketinin Ankara'daki merkezinde, yetkililer sessizliğini koruyor. 
     Kolin Nafter JV Kolnat şirketi, merkezi Ankara'daki Kolin İnşaat Turizm San ve Tic. A.Ş'nin bir yan kuruluşu olarak faaliyet gösteriyor. 
     Horasan Sokak'taki şirkette görevli hiç kimse sorulara yanıt vermezken, toplantı olduğu ya da yetkililerin yerinde olmadığını söylüyor. ASO'ya kayıtlı şirketin yetkilileri ise verilerde Naci, Veysi Akın ve Celal Koloğlu olarak gözüküyor. 
     Şirket, her türlü inşaat taahhüt, imalat ve ticaretin yanı sıra ithalat ve ihracat konularında faaliyet gösteriyor. 
     
     ANNESİ, ÖLDÜĞÜNÜ BİLMİYOR 

     Bu arada öldürülen mühendis Erdem'in Ankara'da oturan ailesi büyük acı yaşıyor. 
     A.A muhabirinin görüştüğü ve adını vermek istemeyen Erdem'in erkek kardeşi, büyük acı yaşadıklarını, annelerinin ölüm olayından haberi olmadığını söylerken, gerekli bilgi için şirket yetkilileriyle temas kurulmasını istedi. 
     
     ERDEM VE AKSOY, İMO ANKARA ŞUBESİ'NE KAYITLI 

     Öte yandan, öldürülen inşaat mühendisi Tolga Erdem ile kaçırılan şirket yöneticisi Salih Aksoy, İnşaat Mühendisleri Odası İMO Ankara Şubesi üyesi. 
     Kayıtlara göre 18 Haziran 1975 doğumlu olan Erdem ile 1 Ocak 1954 doğumlu olan Aksoy, bekar gözüküyor. 
     Türkiye'nin Kabil Büyükelçisi Bülent Tulun, yaptığı açıklamada, Kabil-Kandahar yolunun yapımını üstlenen firmalardan Kolnat adlı Türk şirketinin yol inşaatında çalışan 1975 doğumlu Tolga Erdem adlı inşaat mühendisi ile firma yöneticisi 1954 doğumlu Salih Aksoy'un, bugün öğle saatlerinde inşaat güzergahında görev yaparken kimliği belirsiz kişilerin saldırısına uğradığını açıklamıştı. 
     Silahlı saldırı sonucu Tolga Erdem olay yerinde hayatını kaybederken, firmanın Ankara merkezinde görevli Salih Aksoy ve Afgan tercüman kaçırıldı. 
     
</TEXT>
</DOC>
