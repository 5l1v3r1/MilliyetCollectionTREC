<DOC>
<DOCNO> 205345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun22.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Merkez Bankası Başkanı'na "yanıcı maddeli" mektup .. 
</HEADLINE>
<TEXT>

     Almanya'nın Frankfurt kentinde bulunan Avrupa Merkez Bankası'nın ECB Başkanı Jean-Claude Trichet'e gönderilen şüpheli zarfın içinde yanıcı madde bulunduğu bildirildi. 
     Frankfurt savcılığından bugün yapılan açıklamada, ilk araştırma sonuçlarına göre, zarfın içinde bulunan yanıcı maddenin, ot imhasında kullanılan bir ilaç olduğunun tespit edildiği belirtildi. 
     Zarf açılırken 2 tel ucu ortaya çıktığı, bunların zarfın yanmasını sağlayacak durumda olup olmadığının henüz araştırıldığı kaydedildi. Bu konuda dün yapılan açıklamada, zarfın İtalya'nın Bologna kentinden gönderildiği bildirilmişti. 
     AB Komisyonu Başkanı Romano Prodi de Bologna'daki evinde 27 Aralık'ta kendisine gönderilen bir zarfı açtığı sırada zarfın içindeki toz alev almış, ancak patlama olmamıştı. 
     Bu olayın sorumluluğunu daha önce adı duyulmamış anarşist bir grup üstlenmiş ve Prodi'nin, baskıcı yeni Avrupa düzeninin temsilcisi olduğu için hedef alındığını ileri sürmüştü. 
     
</TEXT>
</DOC>
