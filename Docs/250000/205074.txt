<DOC>
<DOCNO> 205074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun06.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırbistan'da Miloseviç ve Seselj yeniden milletvekili seçildi 
</HEADLINE>
<TEXT>

     Sırbistan'da dün yapılan genel seçimdeki adaylar arasında yer alan ve Hollanda'nın Lahey kentinde kurulu eski Yugoslavya-BM savaş suçları mahkemesinin hakkında dava açtığı Sosyalist Parti SPS Başkanı Slobodan Miloşeviç ve Sırbistan Radikal Partisi SRS lideri Voyislav Seselj, yeniden milletvekili seçildiler. 
     Sivil toplum örgütü Cesid tarafından yapılan açıklamada, Miloşeviç ile Seselj'in ilk tahminlere göre oyların 7.6'sını alan SPS ile 27.5'ini alan SRS'nin listelerinin başında yer aldığı, ancak sadece ''teorik olarak'' milletvekili olabilecekleri belirtildi. 
     SRS'nin genel başkan yardımcısı Tomislav Nikoliç de, ''Seselj'in parlamentoda yeri olacak, ancak milletvekili olamayacak'' derken, SPS'den bir yetkili İviça Daçiç de, ''Miloşeviç teknik olarak milletvekili olabilir ancak SPS'nin parlamentodaki sandalyelere kimlerin oturacağını belirlemesi gerek'' dedi. 
     Cesid'den bir yetkili Marko Blagoyeviç ise, ''Miloşeviç ile Seselj teorik olarak milletvekili olabilir, ancak parlamentoda her oyun öneme sahip olduğu bir dönemde bunun partilerin ne işine yarayacağını anlamıyorum. SPS ve SRS, parlamentodaki sandalyelere ancak bu iki kişinin fotoğraflarını koyabilir'' yorumunda bulundu. 
     Sırbistan'da dün yapılan genel seçimin sonuçlarına ilişkin olarak Serbest Seçimler ve Demokrasi Merkezi adlı bağımsız gözlemci kuruluş tarafından yapılan sandık çıkışı anketlerine göre, aşırı milliyetçi SRS yüzde 27.5 ile önde gidiyor. 
     Bu parti, yine Lahey'de yargılanmakta olan eski Yugoslavya Devlet Başkanı Slobodan Miloşeviç'in lideri olduğu Sosyalist Parti'nin de müttefiki... Miloşeviç'in partisinin de yüzde 7.6 alacağı hesaplanıyor. 
     Seçimlerde demokrasi yanlısı üç partinin ise oyların toplam yüzde 41.5'ini alacağı hesaplanıyor. Bu sonuç, demokrasi yanlılarının, aşırı milliyetçilerin iktidara gelmelerinin önünü kesebileceklerini gösteriyor. 
     
</TEXT>
</DOC>
