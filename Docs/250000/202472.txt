<DOC>
<DOCNO> 202472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko07.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Üniversitesi gelecek yıl eğitime başlayacak... 
</HEADLINE>
<TEXT>

     Türkiye Odalar ve Borsalar Birliği TOBB Ekonomi ve Teknoloji Üniversitesi Mütevelli heyetinin birinci toplantısının sonuç bildirgesi açıklandı. 
     TOBB'dan yapılan açıklamaya göre, dün Ankara'da gerçekleştirilen toplantı sonucu, gündem gereği mütevelli heyet başkanlığı seçimi yapıldı. 
     Buna göre mütevelli heyet başkanlığına Rifat Hisarcıklıoğlu, Başkan vekillerine ise Halim Mete ve Öner Kabasakal seçilirken, üniversitenin 2004-2005 ders yılında hizmete girmesi kararlaştırıldı. 
     TOBB Ekonomi ve Teknoloji Üniversitesi'nin, bu yıl ÖSYM kılavuzunda yer alacağı bildirilen açıklamada, İktisadi ve İdari Bilimler, Fen Edebiyat ve Mühendislik fakültelerinden oluşan üniversitede, bu yıl açılacak olan bölümlerin ve alınacak öğrenci sayısının önümüzdeki günlerde belirleneceği belirtildi. 
     Eğitimin küçük sınıflarda yurtiçi ve yurtdışından seçilecek üstün nitelikli öğretim üyeleri tarafından sağlanmasının öngörüldüğü ifade edilen açıklamada, üniversitenin ekonomi, işletme, uluslararası ticaret, finansal yönetim ve mühendislikte iddialı olacağı kaydedildi. 
     Açıklamada, üniversitenin mesleki ideali olan lider mezunlar vererek, kamu ve özel sektörün ihtiyacını karşılayacak yeterlilik ve iddiada olan bir kurum haline gelmesinin benimsendiği belirtilirken, özel sektör ile yakın işbirliği içinde olunacağı vurgulandı. 
     Toplantıda bilginin ve teknolojinin üretimi üzerinde durulduğu, mezunların istihdam piyasasının ihtiyaç duyduğu nitelikte olmasının hedeflendiği kaydedilen açıklamada, üniversitenin ''ömür boyu eğitim merkezi'' yoluyla toplumla bütünleşeceği, eskiyen uzmanlık bilgilerinin yenileneceği, bu yolla hem kamuya, hem de özel sektörün ihtiyaçlarına yönelmesinin hedeflendiği ifade edildi. 
     Açıklamada, sonuç bildirgesine göre, üniversitenin aynı zamanda Avrupa Araştırmaları Merkezi, Avrasya Araştırmaları Merkezi, Ekonomik ve Sosyal Araştırmalar Merkezi ile kamu ve özel sektör için stratejik dokümanlar hazırlamayı, Araştırma-Geliştirme ve lisansüstü eğitime vereceği ağırlıkla da, üniversitenin diğer vakıf üniversitelerinden ayrılmasını öngördüğü belirtildi. 
     
</TEXT>
</DOC>
