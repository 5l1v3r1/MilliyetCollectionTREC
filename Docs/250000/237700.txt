<DOC>
<DOCNO> 237700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/spo03.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Almeyda iddiası 
</HEADLINE>
<TEXT>


Arjantin basını, Interli futbolcunun Galatasaray ile anlaştığını ileri sürdü. Yıldız oyuncu, Sarı - Kırmızılı takımın transfer listesinde yer alıyordu 

MEHMET ÇİFTÇİ 


Clarin yazdı 
ARJANTİN'İN Clarin gazetesi, Interli Matias Almeyda'nın Galatasaray ile anlaşmaya vardığını ileri sürdü. Gazete, Inter'e dayanarak verdiği haberinde, Arjantinli oyuncunun, Sarı - Kırmızılı ekiple 3 yıllık sözleşme yapacağını ve yılda 1 milyon euro alacağını yazdı. 2002 senesinde Parma'dan transfer alan Almeyda'nın, Inter'de yılda 500 bin euroya top koşturduğu da bildirildi. 

Bonservis elinde 
CLARİN gazetesi Almeyda'nın, Inter ile 2005 yılına kadar sözleşmesi olduğunu, ancak İtalyan yöneticilerle yaptığı özel anlaşmanın ardından bu sezon sonu serbest kalacağını da ileri sürdü. Gazeteye göre bonservisi elinde bulunan Almeyda'nın transferi bu nedenle kolaylaşacak. 31 yaşında ve 1.73 boyundaki Arjantinli yıldız bu sezon Inter'de 18 maçta forma giydi. 

Banko Trabzon 

İNTERNETTE Galatasaray ile ilgili haberler yayınlayan "www.galatasaray.com" adlı sitede, "Sizce Trabzonspor - Galatasaray maçı nasıl sonuçlanır " konulu ankete yanıt veren kişilerin yüzde 67'si "Trabzonspor kazanır" görüşünde birleşti. Şimdiye dek 10 bin 66 oyun kullanıldığı ankete katılanlardan yüzde 27'si "Galatasaray", yüzde 6'sı ise "beraberlik" oyu kullandı. 

Hagi'den gözdağı 

ERHAN TELLİ 

Hedef galibiyet 
GALATASARAY Teknik Direktörü Gheorghe Hagi, Trabzon maçını mutlaka kazanmak istediklerini söyledi. Rumen hoca, "Türkiye Ligi'nin en formda ekibiyle mücadele edeceğiz. İkinci devrede mükemmel bir performans sergilediler. Onların sahasında oynayacağız ama sürpriz yapmaya çalışacağız. Galatasaray adının hakkını vermek istiyoruz" ifadelerini kullandı. 

'Beni ilgilendirmez' 
TARAFTARLARIN İstanbulspor maçındaki takımı sahada görmeyeceklerini de kaydeden Hagi, herkesin bambaşka bir Galatasaray izleyeceğini belirtti. Seyircinin son karşılaşmada Trabzonspor lehine tezahüratlarının kendisini ilgilendirmediğini ifade eden Rumen hoca, "Takımda gelecek sezon büyük bir revizyon olabilir mi " şeklindeki soruya "Olabilir" yanıtını verdi. 

'Türkler pahalı' 
TAKIMDA şu ana kadar kimsenin kendisine gitmek istediğini söylemediğini anlatan Hagi, "Zaten bunu kimse yapamaz. Gidecek ve kalacakları ben belirlerim. Yakın bir zamanda da bu görülecek. Orta saha ve savunmaya oyuncu alacağız. Herkes nerede zayıf olduğumuzu görüyor" dedi. Transfer çalışmalarının sürdüğüne dikkat çeken Rumen hoca, Türk oyuncuların pahalı oluşundan da yakındı. 

Orhan'a nasihat 

Tek antrenman 
SARI - Kırmızılı takım, Trabzonspor maçının hazırlıklarını dün yaptığı tek antrenmanla sürdürdü. Futbolcular, kondisyon ağırlıklı çalışmalarının ardından geniş alanda top kapma çalışması yaptılar. Antrenmana, sakatlıkları bulunan Necati, Baliç, Emrah ve Orhan katılmadı. Bu arada Teknik Direktör Hagi, İstanbulspor maçının ilk yarısında oyundan çıkardığı Orhan ile özel bir görüşme yaptı. Rumen hocanın genç futbolcunun gönlünü aldığı ve nasihatta bulunduğu öğrenildi. 


</TEXT>
</DOC>
