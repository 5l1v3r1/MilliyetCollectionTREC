<DOC>
<DOCNO> 218941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun46.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti Devlet Başkanını, ABD'nin kaçırdığı iddiası yalanlandı 
</HEADLINE>
<TEXT>

     Haiti'de çıkan isyan nedeniyle görevinden istifa ederek ülkesinden ayrılan Devlet Başkanı Jean-Bertrand Aristide, Amerikan askerleri tarafından kaçırıldığını söyledi. 
     ABD'nin Afrika ve Karayip politikasını izleyen ve merkezi Washington'da bulunan TransAfrika örgütünün eski başkanı Randall Robinson, kendisini telefonla arayan Aristide'in, Güney Afrika Cumhuriyeti'ndeki Bangui kentinde başkanlık sarayında tutuklu bulunduğunu belirterek, ''Dünyaya bunun bir darbe olduğunu, 20 kadar Amerikan askeri tarafından kaçırılarak bir uçağa bindirildiğini söylememi istedi'' dedi. 
     Robinson, uçakta Aristide ile karısının arasında bir Amerikan askerinin oturduğunu, nereye götürüldüklerini bilmediklerini ve telefon etmelerine izin verilmediğini bildirdi. 
     Randall Robinson, Aristide'in, uçağın Güney Afrika Cumhuriyeti'ne varmadan önce iki kez durduğunu söylediğini de belirtti. 
     ABD Temsilciler Meclisi'nin Demokrat üyesi Charles Rangel da, Aristide ile telefonda yaptığı görüşmede, Devlet Başkanı'nın, uluslararası toplumun, ''baskı altında istifa etmesi, kaçırılması ve devrilmesine göz yumması'' karşısında halay kırıklığına uğradığını ifade ettiğini kaydetti. 
     Öte yandan, Beyaz Saray sözcüsü Scott McClellan, Aristide'in kendi isteğiyle görevinden istifa ettiğini savunarak, ''Bu tamamen saçma. Bay Aristide'i korumak için adım attık, ailesini korumak için adım attık ve Haiti'den ayrıldılar. İstifa, Bay Aristide'in kararıydı'' dedi. 
     McClellan, bu tür komplo teorilerinin, Haiti halkının daha özgür ve refah içinde geleceğe ilerlemesine yardımcı olmayacağını ifade ederken, ABD Savunma Bakanı Donald Rumsfeld de Aristide'in kaçırıldığı iddialarını yalanladı. 
     Rumsfeld, Haiti'de uluslararası istikrar gücü bünyesinde konuşlanacak 5 bin kişilik birliğe bin 500 ila 2 bin asker göndermeyi planladıklarını söyledi. 
     
</TEXT>
</DOC>
