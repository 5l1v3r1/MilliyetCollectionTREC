<DOC>
<DOCNO> 216001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko28.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe hisselerine 35 bin 113 yatırımcıdan talep geldi 
</HEADLINE>
<TEXT>

     Fenerbahçe Sportif Hizmetler San. ve Tic. A.Ş. hisseleri için 3 gün süren talep toplamada sonuçlar açıklandı. 
     Fenerbahçe hisselerine, 35 bin 113 tasarruf sahibinden talep gelirken, yoğun ilgi nedeniyle toplam talebin ancak dörtte biri karşılanabildi. 
     Halka arzı gerçekleştiren konsorsiyumun liderliğini yapan Deniz Yatırım Menkul Kıymetler A.Ş.'den yapılan açıklamaya göre, 2000 yılında yapılan Zorlu Enerji halka arzında yatırımcı sayısı açısından bir rekora imza atan Deniz Yatırım, Fenerbahçe ile yeni bir rekorun daha sahibi oldu. 
     Türkiye'de ilk kez 30 milyon dolar büyüklüğünde bir halka arzda, ''Küçük bireysel yatırımcı'' kategorisine tahsis edilen hisse miktarının 6 mislinden fazla talep toplandı. 
     Yurtdışında ise eş-lider Ekspres Yatırım tarafından gerçekleştirilen road-show'da tahsis edilen hisse miktarının oldukça üzerinde bir başvuru oldu. 
     12-13 ve 16 Şubat tarihlerinde DenizYatırım liderliğinde toplam 24 aracı kuruluştan oluşan konsorsiyum tarafından Türkiye çapında yaklaşık 3 bin başvuru noktasında gerçekleştirilen halka arzda, toplam 35.113 tasarruf sahibi talepte bulundu. Gelen yüksek talep nedeniyle, yatırımcıların taleplerinin kısmen karşılanması mümkün olabildi. 
     1-1.000 lot arası talepte bulunan ve toplam tahsis tutarı 1.875.000 lot olan ''Küçük bireysel yatırımcı'' kategorisinde, 33 bin 935 yatırımcının taleplerinin karşılanma oranı yüzde 15,8 olarak gerçekleşti. Diğer bir ifadeyle yatırımcıların talepleri 1 6 oranında karşılanabildi. 
     
     KONGRE ÜYELERİNE EK TAHSİS 

     Fenerbahçe kongre üyelerine ayrılan hisse senetleri için de, başlangıçtaki tahsis miktarının 4.4 katına yakın talep toplandı. 
     Fenerbahçe'nin 10 bin 500 kongre üyesinden 824'ü 1 milyon 642 bin 417 lot hisse talep etti. Başlangıçta 375 bin lot olan kongre üyeleri tahsis miktarı, Deniz Yatırım ve Fenerbahçe Spor Kulübü tarafından mevzuatın izin verdiği ölçüde yapılan ek tahsisle 596 bin 147 lota çıkartıldı ve kongre üyelerinin talepleri yüzde 36.3 oranında karşılandı. 
     ''Yurtiçi kurumsal yatırımcı'' kategorisine ise toplam 289 bin 201 lot başvuru geldi ve bu miktarın yüzde 64,8'i karşılandı. 
     Fenerbahçe Sportif Hizmetler A.Ş.'nin halka arz edilen 3 milyon 750 bin lot hisse senedine karşılık yatırımcılardan toplam 14 milyon 855 bin 326 lot talep geldi. 
     
     FB'NİN HALKA ARZ PİYASA DEĞERİ 198 MİLYON DOLAR 

     Fenerbahçe Sportif halka arzının benzer şirketler karşılaştırmasına bakıldığında ise 2002 Şubat ayında halka arz edilen Galatasaray Sportif'in halka arzında satış yapılan toplam yatırımcı sayısı 3 bin 767, Beşiktaş Futbol Yatırımları'nın 7 bin 884 olmuştu. Fenerbahçe'nin halka arzında 35 bin 113 yatırımcıya satış yapılacak. 
     Deniz Yatırım'ın açıklamasına göre, futbol şirketleri halka arz piyasa değerlerine bakıldığında da Fenerbahçe yine ilk sırada bulunuyor. Fenerbahçe Sportif'in halka arz piyasa değeri 198 milyon dolar olurken, Galatasaray'ın 128 milyon dolar, Beşiktaş'ın 90 milyon dolar olarak belirlendi. Bir başka deyişle, diğer iki kulübün piyasa değeri toplamına yakın bir değerden gerçekleşti. 
     
</TEXT>
</DOC>
