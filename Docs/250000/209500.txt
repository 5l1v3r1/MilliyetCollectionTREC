<DOC>
<DOCNO> 209500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur22.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Eriş Gürtuna'nın partimizden adaylığına sıcak bakmıyoruz 
</HEADLINE>
<TEXT>

     CHP Beşiktaş İlçe Başkanı Müslim Eriş, İstanbul Büyükşehir Belediye Başkanı Ali Müfit Gürtuna'nın CHP'den aday olmasına sıcak bakmadıklarını söyledi. 
     Eriş, Ortaköy Bodrum Restoran'da düzenlediği basın toplantısında, Beşiktaş Belediye Başkanı Yusuf Namoğlu'nun icraatlarını eleştirdi. 
     Namoğlu'nun, Beşiktaş'ta 100 bin gazete dağıttırarak, daha önce CHP'li belediye başkanı döneminde yapılan bazı hizmetleri kendisi yapmış gibi gösterdiğini savundu. 
     CHP'li belediye başkanı döneminde yapılan hizmetlerden örnekler veren Eriş, Yusuf Namoğlu'nun parkların sadece adını değiştirdiğini, değerli belediye arsalarını kat karşılığı müteahhitlere verdiğini, şeffaf olduğu söylenen ihaleleri hep aynı şirketin aldığını ileri sürdü. 
     Namoğlu'nun, Büyükşehir Belediyesi, İSKİ ve TDİ tarafından yapılan hizmetleri de kendisi yapmış gibi lanse ettiğini de belirten Eriş, ''Dağıtılan gazete ile halkın aldatılması bizi üzüyor'' dedi. 
     Gazetecilerin sorularını da yanıtlayan Eriş, Beşiktaş'ta rakip partiler tarafından yaptırılan anketlerde CHP'nin birinci parti göründüğünü belirterek, seçimlerden de birinci parti olarak çıkmayı hedeflediklerini söyledi. 
     Başka bir soru üzerine CHP'den Beşiktaş belediye başkan aday adaylığı için Ataman Özçelik ve Levent Serdaroğlu'nun başvuru yaptığını belirten Eriş, Beşiktaş eski Belediye Başkanı Ayfer Atay'ın da büyük bir olasılıkla aday adayı olacağını kaydetti. 
     ''İstanbul Büyükşehir Belediye Başkanı Ali Müfit Gürtuna'nın CHP'den aday olması olasılığına nasıl bakıyorsunuz '' diye sorulan Eriş, ''Ali Müfit Gürtuna'nın partimizden adaylığına sıcak bakmıyoruz. Sayın Gürtuna'nın siyasi çizgisi, partimizin ilkeleriyle örtüşmüyor. Gürtuna'nın çizgisi rüzgar önündeki yaprağa benziyor. Parti kadroları içinde bu işi çok daha iyi üstlenecek kişiler var'' yanıtını verdi. 
     
</TEXT>
</DOC>
