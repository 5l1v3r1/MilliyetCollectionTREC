<DOC>
<DOCNO> 223816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo16.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy ve Güneş buluşuyor Karar açıklanacak 
</HEADLINE>
<TEXT>

     Futbol Federasyonu Başkanı Haluk Ulusoy, Milli Takımlar Teknik Direktörü Şenol Güneş ile bugün yapacakları toplantıda, yeni dönem için devam edip etmeyeceğine karar vereceklerini söyledi. 
     Hazar Üniversitesi'nin verdiği fahri doktora unvanı için gittiği Bakü'den dönen Ulusoy, Atatürk Havalimanı'nda yaptığı açıklamada, Güneş'in gelecekle ilgili projelerini dinleyeceklerini belirterek, ''Ne yapmak istediğini, görevde kalmak isteyip istemediğini söyleyecek. Kendisini dinledikten sonra Şenol hocamızla yolumuza devam edip etmeyeceğimizin kararını vereceğiz'' diye konuştu. 
     Güneş'in görevi sürmesine rağmen medyada yer alan bazı haberlerin üzüntü verici olduğunu anlatan Ulusoy, şunları kaydetti 
     '' Yol bitti, ayrıldık diye laflar konuşulmadı. Gazeteleri okuyorum, ya maaşını indir, ya git şeklinde laflar konuşulduğu yazıyor. Böyle bir şey konuşulmadı. Maaşı ne fazla, ne eksik. Şenol hocamız namusuyla, şerefiyle bu ülkenin milli takımına en iyi şekilde hizmet verdi. Avrupa Şampiyonası'na katılamamak onun adına ve bizim adımıza bir başarısızlıktır. Hocamızı küçük düşürücü yorumlar bu ülke insanına yakışmıyor.'' Ulusoy, milli takımdaki misyonlarını tamamladıkları için Fatih Terim ve Mustafa Denizli ile tekrar çalışmayacaklarını söyledi. 
     Terim ve Denizli'nin Türk futbolunun en önde gelen iki teknik adamı olduğunu belirten Haluk Ulusoy, ''Bu işi yapamayacaklarından dolayı değil, milli takımdaki misyonlarını tamamladıkları için Terim ve Denizli ile çalışmayacağımızı açıkça söylemiştim'' dedi. 
     
</TEXT>
</DOC>
