<DOC>
<DOCNO> 211345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/guncel/gun02.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta tankla kurtarıldı 
</HEADLINE>
<TEXT>

   DHA 
   
   Çanakkale'de fırtına ve tipiye yakalanan diyaliz hastası taksi şoförü Cengiz Doğan 42 , otomobiliyle saplandığı yoldan tankla kurtarıldı. 
   Doğan ve yedek şoför Latif Can 32 , geçen çarşamba İstanbul'a müşteri götürdükten sonra, perşembe gecesi Çanakkale'ye dönmek için yola çıktı. Doğan'ın kullandığı taksi, Gelibolu'ya 8 kilometre kala Domuzdere mevkiinde şiddetli kar yağışı ve tipi nedeniyle kara saplandı. Bu sırada diyaliz hastası Doğan rahatsızlandı. Jandarma'dan yardım isteyen Doğan ve Can'ı kurtarmak için Karayolları'na ait bir kepçe yola çıktı. Ancak kepçe, kara saplandı. Tekrar jandarmayı arayan Doğan, diyaliz hastası olduğunu ve sağlık durumunun aşırı soğuk nedeniyle kötüleştiğini söyledi. Bunun üzerine Gelibolu'dan 2. Kolordu'ya bağlı bir tank yola çıkarak Doğan ve Can'ı kurtardı. Karayolları'na ait misafirhanede ısınıp kendine gelen Doğan, cuma günü Çanakkale Devlet Hastanesi Diyaliz Vakfı'nın ünitelerine bağlandı. 
   
   
</TEXT>
</DOC>
