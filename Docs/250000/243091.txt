<DOC>
<DOCNO> 243091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas09.html </URL>
<DATE> 2004/05/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Britney Spears'in pabucunu dama atan kadın Jessica Simpson 
</HEADLINE>
<TEXT>

     Ünlü şarkıcı Britney Spears, beyazperdede yine hüsrana uğradı. Oyunculuk kariyeri yapmak için çok hevesli olan genç yıldızın bir filmde canlandırmak istediği rol, sunucu ve şarkıcı Jessica Simpson'a verildi. 
     Internetteki ''eonline'' sitesinin haberine göre, televizyon dizisinden beyazperdeye aktarılmaya hazırlanan ''Daisy Duke The Dukes of Hazzard'' adlı film, Spears'ı hüsrana uğrattı. 
     Yapımcıların rol için kendisini düşündüğünü duyan ve heyecanlanan Spears, rolün son dönemde gözde olan başka bir sarışın güzele gittiğini duyunca kelimenin tam anlamıyla şok geçirdi. 
     Daha önce aktris Catherine Bach'ın can verdiği ve milyonlarca izleyiciyi ekran karşısına çivileyen dizinin beyazperde versiyonunda, ünlü aktör Ashton Kutcher ve Paul Walker'ın da görev alması bekleniyor. 
     1970 ve 80'li yıllarda moda olan dizide başrolü kapan Jessica Simpson ise havalara uçtu. Simpson'ın menajeri ve babası Joe Simpson, ünlü sunucunun çok heyecanlandığını ve çekimlerin başlaması için gün saydığını duyurdu. 
     Sonradan görme üç kuzenin çevirdiği dalavereleri konu alan filmin çekimlerine bu yaz başlanacak. 
     Jessica Simpson, geçtiğimiz ay People dergisi tarafından hazırlanan ''Dünyanın En Güzel 50 Kişisi'' listesinde yer almıştı. Maxim dergisi tarafından 100 yıldız arasında düzenlenen ''En Çekici Güzel'' anketinde birinci olan başarılı sunucu, dünyaca ünlü Chicago Tribune'in ''25 Yaşının Altındaki En Ünlü 25 Kişi'' listesinde de üst sıralardaydı. 
     Britney Spears, ilk beyazperde denemesi olan ''Crossroads'' adlı filmin büyük bir gişe başarısızlığına uğramasından sonra yapımcıların ''kara listesine'' girmişti. 
     
</TEXT>
</DOC>
