<DOC>
<DOCNO> 201809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun07.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Özgür Willy" filminin yıldızı balina öldü... 
</HEADLINE>
<TEXT>

     Özgür Willy filminde oynayan ünlü katil balina Keiko, dün 27 yaşında öldü. 
     Kieko'nun bakıcıları, yıldız balinanın Norveç'in Taknes koyunda ani bir zatürree krizi sonucu dün TSİ 18.00'de öldüğünü açıkladı. 
     Bakıcısı Dane Richards, erkek balina Keiko'nun aniden hastalandığını ve öldüğünü belirtti. 
     Adı Japonca'da ''Şanslı'' anlamına gelen Keiko, filmde oynadıktan sonra Oregon Kıyı Akvaryumu'nda rehabilite edilmiş ve 1998'de uçakla İzlanda'ya taşınmıştı. 
     Daha sonra bakıcıları, ayda 500 bin dolara mal olan bir eğitim sürecinde, Keiko'yu balık avlamak ve benzeri etkinlikleri öğreterek normal yaşama hazırlamışlardı. 
     Keiko, eğitim sürecinin bitiminde 2002'de İzlanda'dan denize bırakılmış ve doğrudan 1,400 kilometre yüzerek Norveç'e gelmişti. Bakıcıları, Keiko'nun bu uzun yolu dişi bir eş aramak için geçtiğini tahmin ediyorlardı. 
     Keiko, bundan sonra ilk kez Ağustos 2002'nin sonunda Norveç'in Halsa köyü kıyılarında ortaya çıkmış ve hayranlarının kendisiyle oynamasına, hatta sırtını okşamasına izin vermişti. 
     
</TEXT>
</DOC>
