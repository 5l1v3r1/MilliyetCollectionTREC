<DOC>
<DOCNO> 222023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy08.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Siyasi hayatında, milletin kurduğu tek parti Ak Parti'dir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Türk siyasi hayatında, milletin kurduğu tek partinin, AK Parti olduğunu'' söyledi. 
     Şener, Bayburt Saat Kule Meydanı'ndaki mitingde, Türkiye'nin her yerinde milletin kardeşlik, dostluk ve sevgi istediğini belirterek, ''AK Parti, bu sevgi ve dostluğun, kardeşliğin adıdır. Çünkü bizim temelimizde ve hatta inancımızda da bu vardır. Felsefemizde insan vardır'' dedi. 
     AK Parti'yi kendilerinin kurmadığını ifade eden Şener, ''Siz, milletimiz kurdu... Türkiye'de partileri inceleyin, hatta Cumhuriyet'ten önceki partiler de dahil inceleyin. Partilerdeki elit adamlar parti kurmaya karar verir ve milletin karşısına çıkar, oy isterdi. Ama biz öyle değiliz. Vatandaşlarımız bize gelerek 'kurun bir parti, biz gelelim' dediler. Türk siyasi hayatında, milletin kurduğu tek parti, sadece AK Parti'dir'' diye konuştu. 
     AK Parti'nin, iç ve dış politikalarda çok zor kararlar vermek zorunda kaldığını ifade eden Şener, şunları söyledi 
     ''Mesela Irak konusunda aldığımız kararların ne kadar doğru olduğunu şimdi görüyoruz. Bugün AK Parti iktidarındaki Türkiye'nin itibarının arttığı her yerde görülüyor. Biz, daha önceki siyasiler gibi polemik siyasetler yapmıyoruz. Kalıcı ve gelecek nesillere iyi şeyler aktaracağımız, devlet ciddiyetinde politikalar yapıyoruz. Çünkü biliyoruz ki rastgele politikalarla Türkiye çok şeyler kaybetti. Bundan önceki siyasiler, günü kurtarmak için yapılan siyaset ve toplumu yanıltma neticesinde sorunlar ve bir sürü açmazlar bırakmışlardır. Biz, bunları aşmaya çalışıyoruz.'' Şener, ekonomiyi sağlam temeller üzerine oturtmak için yoğun çaba sarfettiklerini belirterek, ''Enflasyon illetinden kurtulmak ve tek rakamlı hale getirmek için radikal kararlar alıyoruz. Avrupa'da, hatta Amerika'da enflasyon hep tek rakamlıdır. Ama bizde çok rakamlı enflasyon vardı. 30 yılda ilk defa, AK Parti iktidarı enflasyonu tek rakamlı hale getirmiştir'' dedi. 
     
</TEXT>
</DOC>
