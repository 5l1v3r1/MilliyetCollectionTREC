<DOC>
<DOCNO> 240432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/yasam/axyas02.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cep' benzini yaktı 
</HEADLINE>
<TEXT>


ABD'de açık bırakılan cep telefonu, bir benzincide benzin buharının alev almasına yol açtı. Facia, kıl payı atlatıldı 

DIŞ HABERLER SERVİSİ 

New York'un 110 kilometre kuzeyindeki New Platz'da bir benzin istasyonuna uğrayan üniversite öğrencisi Matthew Erhorn'un 21 cep telefonunun yaydığı elektromanyetik sinyaller, ortamı dolduran benzin buharını ateşe verdi. 
En küçük alevle hemen tutuşan benzin buharı, istasyon yangın söndürme ekibinin anında müdahalesiyle söndürüldü. Ekip alevlerin oksijenle temasını kesen özel bir toz kullandı. Hafif yanıklarla kurtulan Suny Üniversitesi öğrencisi Erhorn, "Çok şaşırdım" dedi. 

'Sakın kapatmayı unutmayın ' 
İstasyon yetkilileri ise, cep telefonlarının kapalı tutulması için her yere büyük uyarı işaretleri koyduklarını, özellikle benzin alırken riskin çok fazla olduğunu söyledi. New Platz İtfaiye Müdürü Patrick Koch da, çok yanıcı olan benzin buharının kadın naylon çoraplarından çıkan statik elektrik akımı yüzünden bile alev alabileceğini belirterek, çok dikkatli olunmasını istedi. Koch, "Bu nedenle, benzincilerde cep telefonlarınızı mutlaka kapatın" diye konuştu. 


</TEXT>
</DOC>
