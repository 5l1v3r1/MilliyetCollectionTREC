<DOC>
<DOCNO> 214756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko36.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Chevrolet, yeniden Türkiye'de... 
</HEADLINE>
<TEXT>

     Türkiye'de otomobil sektörünün nostaljilerde kalan markası Chevrolet, yeniden hayranlarıyla buluşuyor. 
     General Motors'un Opel ve Saab markalarından sonra, 3. markası Chevrolet de Türkiye pazarında hizmet vermeye başladı. 
     General Motors, 1950-1960'lı yıllarda, özellikle yerli üretimden önce yurtdışından gelen Chevrolet otomobillerinin ağırlığının bulunduğu Türkiye'ye resmi olarak Chevrolet markasını ilk defa bu kez getiriyor. 
     Satış, servis, yedek parça hizmeti sunan 23 bayi ile hizmet verecek Chevrolet'nin ürün gamında 5 kapılı Kalos HB ve 4 kapılı sedan versiyonları, 4 kapılı Lacetti sedan, Rezzo ve Evanda yer alıyor. 
     Tasarımları ünlü İtalyan tasarımcıları Giugiaro ve Pininfarina tarafından yapılan Chevrolet, satış sonrası 3 yıl ya da 100 bin kilometre mekanik garanti veya yolda yardım hizmeti sunuyor. 
     Chevrolet'in tanıtım toplantısında konuşan Chevrolet Türkiye Genel Müdürü Peter Fahrni, logosu papyona benzetilen Chevrolet'in için ''Papyon geri döndü'' ifadesini kullandı. 
     Chevrolet Türkiye şirketinin Aralık ayında kurulduğunu belirten Peter Fahrni, ''Chevrolet Türkiye, İzmir Torbalı'da odaklanmış kurulu bir şirket olacaktır. Hem Opel hem de Saab ile ortak çalışmalar yürütecektir'' dedi. 
     Pazarlama ve satış sonrası hizmetler için Chevrolet'e ayrılmış özel bir ekipleri olacağını bildiren Fahrni, daha az bedel karşılığında daha çok hizmet sunmaya, Türkiye'deki bütün hanelere mümkün olduğunca ulaşmaya çalışacaklarını söyledi. 
     Ürünleri, kaliteli ve uygun ekonomik fiyatlarla sunacaklarını anlatan Fahrni, ''Oldukça güvenliyiz. Ve cesur bir şekilde kararlı adımlarla ilerliyoruz. Türkiye'ye, otomobil endüstrisi için oldukça üst standartlarda kararlılıkla geldik'' dedi. 
     Peter Fahrni, bir soru üzerine, bu yıl için 7 ila 10 bin araç satmayı, bayi ağlarını da 35-36'ya çıkarmayı hedeflediklerini bildirdi. 
     
     ''TÜRKİYE MUAZZAM POTANSİYEL SAĞLIYOR'' 

     General Motors'un Avrupa'da Satış, Pazarlama ve Satış Sonrasından Sorumlu Başkan Yardımcısı Jonathan Browning de, Türkiye'de otomotiv sektörü için gelişmenin olabileceği bir ortam bulunduğunu söyledi. 
     Türkiye'deki pazarın kendileri için en önemli büyüme alanlarından biri olduğunu vurgulayan Browning, ''Geçen yıl Opel ve Saab markalarımızda yüzde 170'lik bir büyüme gördük. General Motors pazar payı, Türkiye tarihinde ilk defa yüzde 9'a yükseldi. Bundan daha da güçlü bir şekilde büyümek istiyoruz'' diye konuştu. 
     Jonathan Browning, Chevrolet'in çok büyük büyümeyi temsil eden bir pazar için ideal araçlar olduğunu ifade ederek, ''Türkiye, 70 milyona yaklaşan nüfusuyla bütün satışlarımız için muazzam potansiyel sağlıyor. Türkiye'de Chevrolet markasıyla ilgili çok şey bekliyoruz'' şeklinde konuştu. 
     Türkiye'deki operasyonlarının kendilerinin Avrupa'daki ilk operasyonlarından biri olduğuna işaret eden Browning, ''General Motors'un bütün markaları entegre etme stratejisi, şirketin tek aile yaklaşımını yansıtıyor. Bu yıl ileriki tarihlerde Türkiye'deki tüm operasyonlarımızın adını General Motors Türkiye olarak değiştireceğiz'' dedi. 
     Soruları da yanıtlayan Jonathan Browning, Chevrolet'in Opel'in satışlarını etkileyip etkilemeyeceğine ilişkin bir soru üzerine, Opel ve Chevrolet müşterileri arasında kesin çizgiler olduğunu, müşteriler açısından bir kayma olacağını düşünmediğini söyledi. 
     General Motors Daewoo Oto Teknoloji Şirketi'nin Avrupa'dan Sorumlu Başkanı Erhard L. Spranger de, Türkiye'nin Avrupa'da Chevrolet'in en önemli pazarlarından biri haline geleceğini kaydetti. 
     Bir gazetecinin, ''Chevrolet markasının Türkiye'de nostaljik bir adı var. Chevrolet, yıllar sonra bu imaj üzerine yeni birşey mi inşa edecek '' sorusu üzerine Spranger, Chevrolet'in her zaman değer timsali bir marka olduğunu, odak noktalarının da değerlilik, mükemmelliyet, fiyat ve değer arasındaki parallellik özelliğinin sürdürülmesi olacağını söyledi. 
     
     ANAHTAR TESLİM FİYATLARI 19 MİLYARDAN BAŞLIYOR 

     Chevrolet Türkiye Satış ve Pazarlama Müdürü Murat Aydın ise, yeni ürünler hakkında bilgi verdi. 
     Kalos HB'nin anahtar teslim fiyatının 19 milyar 367 milyon lira olduğunu belirten Aydın, Kalos sedanın 21 milyar 692 milyon lira, Rezzo'nun 30 milyar 727 milyon lira, Evanda'nın da 42 milyar 248 milyon lira anahtar teslim fiyatından satışa sunulduğunu bildirdi. 
     Aydın, Lacetti HB ürününün ise Nisan ayında Türkiye pazarına sunulacağını belirterek, ''Bu yılki satış hedefimiz, 7-10 bin adet arasında olacaktır. Bunun yüzde 39'unu Kalos sedan ve yüzde 25'ini Kalos HB'in oluşturmasını bekliyoruz'' dedi. 
     Murat Aydın, bir soru üzerine, Chevrolet'nin ilk olarak hizmet vereceği 23 bayinin Opel bayisi olacağını bildirdi. 
     
</TEXT>
</DOC>
