<DOC>
<DOCNO> 222386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun09.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li savcılar internette bahis ve kumara savaş açtı 
</HEADLINE>
<TEXT>

     ABD'de federal savcılar, internet üzerinden bahis ve kumarı yasal yollardan engellemek amacıyla geniş kapsamlı bir çalışma başlattı. 
     New York Times gazetesinin haberine göre, ülke dışında işletilen internet kumarhaneleri ve spor bahisçileriyle iş yapan Amerikan firmalarına karşı hukuki işlem yapacaklarını bildiren federal savcılar, çalışmalarını daha çok medya, halkla ilişkiler ve teknoloji şirketleri üzerinde yoğunlaştırdı. 
     Savcılar, kumar oynatan sitelerin reklamlarını yayınlayan ya da diğer bazı hizmetler vasıtasıyla online kumara destek veren Amerikan firmalarını ''suça iştirak''ten mahkum edebilmenin yollarını arıyor. Savcıların, ülke dışından yayın yaptıkları için kendi yetki alanlarının dışında kalan söz konusu siteleri işleten firmaları dolaylı hukuki yollardan vurmaya çalıştığı ifade ediliyor. 
     Bu konuda henüz açılmış bir davanın söz konusu olmadığını belirten hukuk çevreleri, aylardır süren bu kampanyanın şimdiden olumlu sonuç verdiğini belirtiyorlar. Infinity Broadcasting, Clear Channel Communications ve Discovery Networks gibi büyük medya şirketlerinin internet üzerinden faaliyet gösteren kumarhanelerin reklam yayınını durdurduğu kaydediliyor. 
     Yapılan bir araştırmaya göre, milyonlarca Amerikalı, çoğu Kostarika, Karayipler ve İrlanda ile İngiltere arasındaki Man Adası'ndan yayın yapan internet kumarhanelerine evlerindeki bilgisayarlardan giriyor ve ödemelerini kredi kartları ya da diğer elektronik ödeme yöntemleriyle hallediyor. 
     Yurt dışında lisanslı olarak faaliyet gösteren söz konusu internet sitelerine karşı yasal yaptırım uygulanıp uygulanmayacağı tartışma konusu olmaya devam ederken, online spor bahisleri oynatan BetonSports.com'un yöneticisi David Carruthers, kendilerinin Kostarika, Antigua, Dominik Cumhuriyeti ve İngiltere'den alınmış lisansları olduğunu ifade ediyor. Sadece BetonSports.com'un kayıtlı 1.2 milyon Amerikalı kullanıcısı bulunuyor ve bu site aracılığıyla çoğu ABD'den olmak üzere Kuzey Amerika'dan yıllık ortalama 33 milyon bahis oynandığı kaydediliyor. 
     Gazetenin haberine göre, yasal önlem tartışmalarının başlamasından sonra kumar ve bahis siteleri reklamlarının yayınlanması konusunda pek çok medya organı politikalarını değiştirme ihtiyacı duyarken, Yahoo ve Google gibi siteler online kumar işletmecilerinin reklamlarını yayınlamaya devam ediyor. Gelirinin büyük kısmını ABD'den sağlayan online kumarhanelerin toplam kazancının 2004 yılında 7,4 milyar doları bulması bekleniyor. Bir sektör haline gelen online kumarhanelerin 2002 yılı kazancının ise 8,3 milyar dolar olduğu tahmin ediliyor. 
     
</TEXT>
</DOC>
