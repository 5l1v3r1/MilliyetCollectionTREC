<DOC>
<DOCNO> 220313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur05.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto Zaman geçtikçe Kıbrıs'ta çözüme ulaşma şansı azalıyor 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro De Soto, zaman geçtikçe Kıbrıs müzakerelerinde çözüme ulaşma şansının azaldığını söyledi. 
     De Soto, Dışişleri Bakanı ve Başbakan Yardımcısı Abdullah Gül, Dışişleri Bakanlığı Müsteşarı Büyükelçi Uğur Ziyal ve diğer bakanlık yetkilileriyle Dışişleri Bakanlığı'nda yaklaşık 6,5 saat süren görüşmesinin ardından gazetecilerin sorularını yanıtladı. 
     Bakanlık'taki görüşmelerinde, müzakerelere konu olan bütün noktaları gözden geçirdiklerini kaydeden De Soto, ''Tüm herkesin paylaştığı arzu, sorunu, KKTC Cumhurbaşkanı Rauf Denktaş ve Kıbrıs Rum yönetimi lideri Tasos Papadopulos'un kendi aralarında çözmeleri, ancak zaman geçtikçe tabii ki şanslar azalıyor'' dedi. 
     De Soto, bir soru üzerine, BM Genel Sekreteri Kofi Annan'ın, Başbakan Recep Tayyip Erdoğan'ın Kıbrıs'ta çözüm yolunda ortaya koyduğu iradeden memnuniyet duyduğunu hatırlatarak, Türk Hükümeti'nin bu iradesinin süreceğine inandıklarını belirtti. De Soto, ''Ancak aynı zamanda umuyoruz ki, Yunanistan'ın da desteği sürecektir'' ifadesini kullandı. 
     Alvaro De Soto, bir başka soruya karşılık olarak, adada ''al-ver sürecinin'' gelecek hafta başlamasını ümit ettiğini söyledi. 
     Adadaki liderlere sunmak üzere bir belge hazırlayıp hazırlamadığının sorulması üzerine de De Soto, şu anda böyle bir belge olmadığını, ancak bu durumu olasılık dışı bırakmadığını kaydetti. 
     ''Şu anda ortada Annan planı var ve taraflar yapılabilecek değişiklikleri tartışıyorlar'' diyen De Soto, ''4'lü görüşmelerin modalitelerinin ele alınıp alınmadığının'' sorulması üzerine, bu konunun Annan tarafından değerlendirildiğini, zamanı geldiğinde Türkiye ve Yunanistan ile konuyu görüşeceklerini belirtti. 
     Bu arada diplomatik kaynaklar, De Soto ile yapılan görüşmelerde, Kıbrıs müzakerelerinde ''al-ver sürecine'' girilmesi gerektiğini kendisinin de dile getirdiğini aktardılar. 
     De Soto ile görüşmelerde Kıbrıs müzakerelerindeki mevcut durum, müzakerelerde konuşulanlar ve Annan planının kapsamlı şekilde değerlendirildiğini ve her konunun ele alındığını belirten kaynaklar, Türk tarafının, sürece ilişkin değerlendirmelerini aktardığını ve Kıbrıs'ta çözüm sağlanmasına yönelik çabalarını vurguladığını, De Soto'nun da bu çabaları farkında olduğunu ifade ettiler. 
     Kaynaklar, Kıbrıs müzakerelerinde muhtemelen ''dörtlü görüşmelerin'' olacağını, ancak yerinin henüz belli olmadığını da belirttiler. 
     De Soto ile görüşmede, Türk tarafının, dörtlü görüşmelerde siyasi kişiliklerin bulunmasının daha yararlı olacağı yönündeki düşüncesini dile getirdiğini kaydeden kaynaklar, De Soto'nun da bunu kendi makamlarına götüreceğini ilettiğini söylediler. 
     
</TEXT>
</DOC>
