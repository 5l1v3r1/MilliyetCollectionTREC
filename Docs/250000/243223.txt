<DOC>
<DOCNO> 243223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun29.html </URL>
<DATE> 2004/05/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Verheugen Kriterlerin tamamı olmasa da müzakereler başlar 
</HEADLINE>
<TEXT>

     Avrupa Birliği Komisyonunun genişlemeden sorumlu üyesi Verheugen, Türkiye'nin kriterlerin tamamını yerine getirmese de müzakerelere başlayabileceğini söyledi. 
     AB Komisyonu'nun genişlemeden sorumlu üyesi Günter Verheugen, Türkiye'ye diğer adaylarla aynı kriterlerin uygulanacağı güvencesi verirken, tam üyelik müzakerelerinin başlatılmasından önce Türkiye'den siyasi kriterleri yüzde 100 yerine getirmesinin de istenemeyeceğini söyledi. 
     Brüksel'de çeşitli değerlendirmelerde bulunan Verheugen, AB Komisyonu tarafından ekim ayının ilk günlerinde yayımlanacak İlerleme Raporu'nu hazırlarken, diğer adaylara uygulanan yöntemleri uygulayacaklarını, çifte standart olmayacağını belirtti. 
     Tam üyelik müzakerelerinin başlatılmasından önce, Türkiye'den Kopenhag siyasi kriterlerinin ''yüzde 100'' uygulamasını isteyemeyeceklerini, bunu AB üyesi ülkelerden de isteyemediklerini belirten Verheugen, bu sene AB'ye üye olan 10 ülke ile 1997 ve 1999'da tam üyelik müzakereleri başlatıldığını, bu ülkelerin o dönemde, demokrasi ve hukuk devleti olma alanlarında geliştirmeleri gereken unsurlar görüldüğünü ve bu unsurların halen mevcut olduğunu ifade etti. 
     Verheugen, Türkiye'nin önüne diğer adaylardan daha az veya daha çok kriter koyulamayacağını, değerlendirmenin eşit ve adil olması gerektiğini söyledi. 
     
</TEXT>
</DOC>
