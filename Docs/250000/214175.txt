<DOC>
<DOCNO> 214175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/siyaset/siy06.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç da gözetleyecek 
</HEADLINE>
<TEXT>

   Meclis'e yerleştirilecek kameralarla ana girişler, elektronik kapılarla lokanta ve kulis girişleri kontrol altında tutulacak. Seçmenler TBMM'de istediği gibi gezemeyecek 
      SALİHA ÇOLAK Ankara 

   
   'e - Meclis' projesi çerçevesinde "Akıllı kart" uygulamasına başlanan TBMM'de kulis ve lokanta kapıları, elektronik sistemle "seçmene" kapanıyor. Meclis'e yerleştirilecek kameralarla ana girişler, elektronik kapılarla lokanta ve kulis girişlerindeki hareketler merkezden izlenebilecek. 
   İş Bankası'nın milletvekili maaşlarının bankaya yatırılması karşılığında finanse ettiği elektronik sistemin kurulmasına başlandı. Elektronik kapılar faaliyete geçtikten sonra kampüs ana girişi, kulis ve milletvekili lokantasına kartla girilebilecek. İki ana giriş kapısı ile ziyaretçi salonları, kameralarla Meclis içinde bir güvenlik merkezinden izlenecek. 
   TBMM Başkanı Bülent Arınç da, makam odasına bağlanan sistemle giriş kapılarını monitörden izleyebilecek, milletvekillerinin kulise giriş - çıkış kayıtlarını görebilecek. Arınç'ın televizyonuna yapılacak eklemeyle görüntüler monitör yerine televizyona da yansıtılacak. 
   Elektronik kapı uygulaması ilk olarak personel için iki ana giriş kapısında başlatıldı. Personelin işe geliş - gidiş saatlerinin kaydedildiği "imza defterleri" de tarihe karıştı. 
   Ancak, sistemin açık noktası da var. Milletvekilinin kartını sisteme birkaç kez okutup içeriye seçmen alabileceğini söyleyen görevliler, uygulanabilmesi için sisteme öncelikle milletvekillerinin sahip çıkması gerektiğini vurguladı. Milletvekillerinin kulise giriş - çıkışlarını gösteren kayıtların Arınç'ın masasına gidecek olması da baskı unsuru olabilecek. 
   
   
   
</TEXT>
</DOC>
