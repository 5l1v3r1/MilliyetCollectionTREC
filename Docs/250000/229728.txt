<DOC>
<DOCNO> 229728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas04.html </URL>
<DATE> 2004/04/08/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Günübirlik ucuz uzay yolculukları artık çok uzakta değil... 
</HEADLINE>
<TEXT>

     ABD Federal Havacılık İdaresi FAA ilk ticari amaçlı uzay taşımacılığı için bir şirkete izin verdiğini açıkladı. 
     California'da bulunan Scaled Composites of Mojova adlı şirketin lisansını onaylayarak SpaceShipOne UzayGemisiBir ismi verilen roketin uçuş testlerinin yapılmasına izin veren Federal Havacılık İdaresi, uzayda yörüngenin altında kalan yükseklikteki bölgelere yolcu taşımak üzere özel finansmanla uzay gemisi yapımının önünü de açmış oldu. 
     SpaceShipOne projesi, şirketin başkanı ve eski bir uçak tasarımcısı olan Burt Rutan tarafından yürütülüyor. Uzay gemisi ve taşıyıcı anagemi mothership White Knight Beyaz Şovalye , bir yıl önce kamuoyuna tanıtılmıştı. Bu tarihten sonra geniş çaplı testlere tabi tutulan uzay gemisi bir de test amaçlı uçuş gerçekleştirmişti. 
     Açılan bir yarışmanın vereceği X Ödül'ü adı verilen 10 milyon dolarlık ödül için bu projeyi başlatan Rutan ve takımının gayretlerinin sıradan vatandaşlar için hayal edilen yörünge altı günübirlik ve ucuz uzay yolculuklarının gerçekleşeceği günleri yakınlaştırması bekleniyor. 
     Roketin bütün uçuş denemelerinin California'nın Mojave Çölü'nde yapıldığı kaydedilirken, geçtiğimiz Aralık ayında Microsoft'un kurucularından milyarder Paul Allen'in SpaceShipOne projesini finanse ettiği açıklanmıştı. 
     Space.com sitesinin haberine göre FAA Ticari Uzay Taşımacılığı Ofisi'nin dış ilişkiler özel asistanı Charles Kline Jr., SpaceShipOne için uçuş lisansının 1 Nisan tarihi itibarıyla verildiğini doğruladı. 
     Dünyanın pek çok yerinde bir çok takım, X Ödülü'nü almak için yarışıyor. Ödülün özel finansmanla bir uzay gemisi inşa ederek üç sivili 100 km yüksekliğe taşıyıp yeniden dünyaya güvenli bir şekilde indirecek ve aynı yolculuğu iki hafta içinde yeniden tekrarlayabilecek ilk takıma verileceği açıklanmıştı. 
     
</TEXT>
</DOC>
