<DOC>
<DOCNO> 224888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo26.html </URL>
<DATE> 2004/03/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Trabzonspor'da Malatyaspor maçı hazırlıkları... 
</HEADLINE>
<TEXT>

     Trabzonspor, hafta sonu deplasmanda Malatyaspor ile yapacağı maçın hazırlıklarına başladı. 
     Teknik Direktör Ziya Doğan yönetiminde, Mehmet Ali Yılmaz Tesisleri'nde yapılan çalışmaya gribal enfeksiyon geçiren takım kaptanı Fatih Tekke ile sakatlığı süren Tayfun katılmadı. 
     Denizlispor maçında 90 dakika forma giyen oyuncular hafif bir çalışmanın ardından idmanı tamamlarken, diğer oyuncular koşunun ardından yarım alanda çift kale maç yaptılar. 
     
     UÇAK DOLDU 

     Trabzonspor'un art arda aldığı başarılı sonuçların ardından Malatya deplasmanına taraftarlar büyük ilgi gösteriyor. 
     Bordo-mavili kulübün kiraladığı özel uçağın rezervasyonlarının ilk gün dolduğu bildirildi. 
     Kulüp Basın Sözcüsü Şener Yavuz, 100 kişilik uçağın ilk günde rezervasyonlarının dolduğunu belirterek, ''Halen daha kulübü arayıp bizimle gelmek isteyen eski yöneticiler ve taraftarlar var. Keşke daha büyük bir uçak kiralasaydık. Daha önce özel uçak kiraladığımız zaman boş gidiyorduk. Böyle olacağını tahmin edemedik'' diye konuştu. 
     
</TEXT>
</DOC>
