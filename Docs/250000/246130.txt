<DOC>
<DOCNO> 246130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/siyaset/siy01.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlığa korsan davası 
</HEADLINE>
<TEXT>


GÖKÇER TAHİNCİOĞLU Ankara 


Avukat Teoman Ergül, hazırladığı Korsanla Mücadele Yasası ile sanatçı ve yazarların haklarını koruma altına almaya çalışan Kültür Bakanlığı aleyhine "korsan yayıncılık" yaptığı gerekçesiyle dava açmaya hazırlanıyor. 
1988'de kaleme aldığı "Mitolojide Manisa" adlı kitabının Kültür Bakanlığı'nın internet sitesinde kendisinden izinsiz biçimde 4 farklı dilde tam metin olarak yayımlandığını savunan eski Manisa Barosu Başkanı Ergül, durumu 2 Nisan'da Kültür Bakanlığı Yayınlar Dairesi'ne dilekçeyle bildirmesinden sonra bakanlığın kitabı siteden kaldırdığını belirtti. 
Fikri hakların korunması konusunda bakanlık hassasiyetine güvenerek, kendisine telif ödenmesini istediğini belirten Ergül, ancak bakanlığın yanıt göndermediğini söyledi. Kitabın yaklaşık 2 yıldır bakanlığın sitesinden yayımlandığını öğrendiğini söyleyen Ergül, bakanlığın yayınını CD'lere kaydettiklerini ve açacağı davada bunu delil olarak göstereceklerini ifade etti. Ergül, bilirkişiye gidilmesi halinde, kitabın kaç defa okunduğunu saptamanın mümkün olduğunu belirterek, "Telif ücreti önerseler belki almayacaktım. Bu tavır karşısında mahkemenin vereceği telif ücreti oranının tamamını alacağım. Korsanla mücadele eden bir bakanlığın bunu yapması çok garip" dedi. 


</TEXT>
</DOC>
