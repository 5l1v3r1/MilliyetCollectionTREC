<DOC>
<DOCNO> 219859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur24.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
5 kişinin öldüğü yangınla ilgili olarak baba gözaltında... 
</HEADLINE>
<TEXT>

     Küçükçekmece'de annesi, babası, eşi ve 2 çocuğunun öldüğü yangından sonra durumu şüpheli görülerek aranmasına başlanan ve kendinden geçmiş halde otomobilinde bulunan Selahattin Yıldırım, polislerce gözaltına alındı. 
     İstanbul Asayiş Şube Müdürlüğü'nden alınan bilgiye göre, gece yangın çıkan Kanarya Mahallesi'ndeki evde Celal Yıldırım 55 , eşi Gülşen Yıldırım 52 , gelini Fadime Yıldırım 33 , torunları Sercan Yıldırım 13 ve Gökçen Yıldırım'ın 10 cesedinin bulunmasıyla ilgili araştırma başlatan polis, Fadime Yıldırım'ın eşi Selahattin Yıldırım'ın 36 evde olmadığını belirledi. 
     Selahattin Yıldırım'a telefonla da ulaşamayan polis, bu kişinin Tekirdağ'da bir yazlığı olduğunu belirleyince, buraya doğru ekip gönderildi. 
     Tekirdağ'a doğru giden polis ekibi, Selimpaşa'da yol kenarında farları yanık halde duran Selahattin Yıldırım'ın 34 P 3966 plakalı otomobilini fark etti. 
     Aracının şoför mahallinde, ellerinde birer bıçak olduğu halde kendinden geçmiş durumda bulunan Yıldırım, otomobilin camını kıran polislerce dışarı çıkartıldı. 
     Gözaltına alındığında üzerindeki bazı giysilerinde gaz kokusu olduğu farkedilen Yıldırım, gerekli incelemenin yapılması için Kriminal Polis Laboratuvarı'na gönderildi. 
     Kendinde olmadığı için henüz ifadesi alınamayan Yıldırım, alkol ya da herhangi bir uyuşturucu madde alıp almadığının tespit edilmesi ve gerekli tetkiklerin yapılması için Adli Tıp Kurumu'na da götürüldü. 
     Polis yetkilileri, Küçükçekmece'de nalburluk yaptığı ifade edilen Selahattin Yıldırım'ın, olayla ilgisinin bulunup bulunmadığının araştırıldığını kaydettiler. 
     
     KUNDAKLAMA OLABİLİR 
     Öte yandan, salonu tamamen, diğer odaları da kısmen yanan evin gazyağı dökülerek kundaklanmış olabileceği ihtimalinin de değerlendirildiği belirtildi. 
     Polis yetkilileri, ilk bulgulara göre, cesetlerin bazılarının boğazında ip izleri bulunduğunu, kesin ölüm nedenlerine ilişkin raporun ise henüz kendilerine ulaşmadığını kaydettiler. 
     Öte yandan Özel Doğan Hastanesi yetkilileri, cesedi kendilerine getirilen Gökçen Yıldırım'ın vücudunda yanık yarası ya da darp izi görülmediğini, ancak boğazında ip izine benzer izin dikkat çektiğini belirttiler. 
     Hastane yetkilileri, Celal Yıldırım'ın boynunda da bir kumaş parçası bulunduğunu, bu kişinin ayrıca vücudunun büyük kısmının yanık olduğunu ifade ettiler. 
     
</TEXT>
</DOC>
