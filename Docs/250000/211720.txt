<DOC>
<DOCNO> 211720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko26.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya, kuş gribinin SARS kadar etkili olmayacağını düşünüyor... 
</HEADLINE>
<TEXT>

     Asya ülkelerinde kuş gribi salgınında henüz son aşamaya varılmasa da, bölge ülkeleri, bu salgının geçen yılki SARS salgını denli sarsıcı ekonomik etkileri olmayacağını, daha hafif atlatılacağını umuyor. 
     Bununla birlikte, bazı uzmanlar, ''H5N1'' kod adlı kuş gribinin mutasyon geçirdiğinden ötürü, insanların bu hastalığı diğerlerine de bulaştırabileceğinden endişeli. 
     Şimdilik, bölgedeki ülkeler hükümetlerin salgına derhal müdahale edip tedbirler almaları, ekonomistleri bu yıl için iyimser, rahat tahminlerde bulunmaya sevk etti. İhracattaki artışlar ve tüketici harcamalarındaki canlılık da bu iyimser tahminleri destekliyor. 
     Singapur'daki bir kredi kartları hizmetleri şirketi ekonomi danışmanına göre, kuş gribinde insandan insana bulaşma olmadığı sürece, etki çok çok küçük kalacak. 
     Ciddi bir global tehlike ilan edilen kuş gribinin yayılmasını önlemek, durdurma önlemlerini eşgüdümlemek üzere bugün Tayland'da uzmanlar ve yetkililer toplandı. 
     Bu yeni salgının insanlarda seyahat etme korkusu yaratması halinde, Asya'nın ekonomik zararları on milyarlarca, hatta 60 milyar dolara kadar çıkabilecek. Ancak, tatilciler şimdiye kadar Asya turlarını iptal etmedi. 
     Kuş gribinin Asya'daki zararı en çok tavukçuluk, kümes hayvanları sektöründe gözlenirken, en büyük üreticilerden Çin'in ihracatı elektronik eşyalar ve oyuncaklarda yoğunlaştığından, bu ülke yeni salgından, en azından ihracat dış ekonomi açısından pek fazla zararlı çıkmayacak gibi görünüyor. 
     
</TEXT>
</DOC>
