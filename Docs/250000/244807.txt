<DOC>
<DOCNO> 244807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur12.html </URL>
<DATE> 2004/06/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kurallara uydu, tek başına kaldı... 
</HEADLINE>
<TEXT>

     Konya'da, kent merkezinde telefon satan seyyar satıcılar için oluşturulan 66 tezgahlık pazar yerine sadece bir seyyar satıcı ilgi gösterdi. 
     AA muhabirinin edindiği bilgiye göre, Konya Büyükşehir Belediyesi, kent merkezindeki yayaların kalabalık olduğu yerlerde tezgah açan cep telefonu satıcılarıyla baş etmekte zorlanınca, çareyi seyyar telefoncuları biraraya getirmekte buldu. 
     Bu amaçla Konya Kültürpark'ta eskiden araç parkı olarak kullanılan alan, trafiğe kapatılıp üzeri birkaç metrekarelik çizgilerle 66 bölüm oluşturuldu. Seyyar cep telefonu satıcılarının kent merkezinde satış yapmaları yasaklanarak, sadece bu alanda satış yapmalarına izin verildi. 
     Seyyar telefon satıcılarının büyük bölümü, yeni pazar yerini vatandaşların bilmediğini ve bu bölgedeki insan yoğunluğunun az olduğunu gerekçe göstererek, zabıtalara yakalanma korkusuna rağmen kent merkezinde çeşitli noktalarda satış yapmaya devam etti. 
     Arkadaşlarının aksine, belediyenin tahsis ettiği işlek olmayan yerde satış yapmayı sürdüren seyyar satıcı Ceyhan Ceylan ise satışların kendisini tatmin etmediğini belirtti. 
     Zabıtalarla ''köşe kapmaca'' oynamaktan bıktığını belirten Ceylan, şunları söyledi 
     ''Benimle birlikte daha önce kentin kalabalık yerlerinde cep telefonu satan arkadaşların büyük bölümü, yine yayaların yoğun bulunduğu mekanlarda kaçak olarak satış yapmaya devam ediyor. Seçimlere kadar, bizim kalabalık yerlerde satış yapmamıza izin veriliyordu. Ancak seçimlerden sonra zabıta ekipleri denetimleri artırınca bazı arkadaşlar ya bu işi bıraktı ya da farklı bölgelerde çalışmaya başladı. Ben ise belediyenin yeni pazar yerinde satış yapmayı tercih ettim. Bu tercihimin en büyük nedeni, zabıta korkusu olmadan işimi yapmak.'' Ceylan, işlerinin öncekine göre iyi olmadığını, ancak vatandaşlar bu alanın cep telefonu satışı için ayrıldığını öğrenirlerse satışlarının artacağını ümit ettiğini kaydetti. 
     
</TEXT>
</DOC>
