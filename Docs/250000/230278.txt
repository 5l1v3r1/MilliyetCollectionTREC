<DOC>
<DOCNO> 230278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonyas09.html </URL>
<DATE> 2004/04/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tombul kedi sahibinden ayrılınca açlık grevine başladı... 
</HEADLINE>
<TEXT>

     Almanya'nın başkenti Berlin'de, normal bir kedinin 6 katı ağırlığında olan bir kedi, sahibi tarafından hayvan barınağına bırakılınca açlık grevine başladı. 
     Bild gazetesinin haberine göre, barınak yetkilileri, sahibinin günde 2 kilogram kıymayla beslediği 18,5 kilogram ağırlığındaki Mikesch adlı kedinin, barınağa bırakıldığında kilosu yüzünden dört adımdan fazla yürüyemediğini, kendisini temizleyemediğini belirttiler. 
     Kalp sorunları yaşayan 6 yaşındaki Mikesch'in barınakta diyete sokulduğu, ancak bakım evine bırakılan kedinin sahibinden ayrıldığı için bunalıma girerek yemek yemeyi reddettiği kaydedildi. 
     Mikesch'in, iştahının yerine gelmesi için 10 gün süreyle barınak çalışanlarından birinin evinde misafir kalacağı bildirildi. 
     Veterinerler, kedilerin normal kilolarının 3-6 kilogram arasında değiştiğini ve günde 300 gramdan fazla yemek yemediklerini belirtiyorlar. 
     
</TEXT>
</DOC>
