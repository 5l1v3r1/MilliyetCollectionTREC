<DOC>
<DOCNO> 217988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko08.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide yeni dönem... ''Mükellefe derece, vatandaşa numara''... 
</HEADLINE>
<TEXT>

     Gelir ve kurumlar vergisi mükelleflerini ''çok iyi, iyi, riskli ve çok riskli'' olarak 4 grup altında derecelendirecek ''Performans Derecelendirme Bildirim Tebliği'' yayım aşamasına geldi. 
     Uygulamayla birlikte çeşitli mesleklerde çalışanlar da 4 bin 140 faaliyet kolu altında toplanıyor. 
     Gelirler Genel Müdürlüğü ile Vergi Konseyi Başkanı Mustafa Uysal tarafından hazırlanan Tebliğe göre, ticari, zirai ve mesleki kazançları dolayısıyla gerçek usulde vergilendirilen gelir vergisi ve kurumlar vergisi mükellefleri derecelendirme bildirimi verecek. 
     ''Mükelleflerin vergiye uyumunun sağlanması temel amacına yönelik olarak, mükellefleri daha yakından takip etmeyi, performanslarını dönemler ve sektörler itibarıyla izlemeyi, mukaseye etmeyi ve derecelendirilmelerini sağlamayı'' amaçlayan yeni düzenleme, bu vergileme döneminde uygulanmaya başlanacak. 
     Bu çerçevede, 2003 yılı gelirlerinin beyanından itibaren her yıl gelir ve kurumlar vergisi beyannameleri ile birlikte, beyannamelerin verilme süresi içinde, bağlı olunan vergi dairesine derecelendirme bildirimleri de teslim edilecek. 
     Kolektif ve adi komandit şirketler ile adi ortaklıklara ilişkin bildirim ise tüm ortaklar tarafından bağlı bulunulan vergi dairelerine yapılacak. 
     
     NE TÜR BİLGİ VERİLECEK 

     Tebliğ taslağına göre, performans derecelendirme bildiriminde mükellefin adı-soyadı veya unvanı, vergi dairesi, vergi kimlik numarası, faaliyet kodu ve adı, faaliyette bulunulan süre, net satışlar, satışların maliyeti, faaliyet giderleri ve amortisman giderleri, faaliyet karı veya zarar tutarı bulunacak. 
     Belirlenen amortisman ve faaliyet giderleri, faaliyet kar veya zarar tutarına eklenerek FAVÖK faaliyet giderleri, amortisman giderleri ve vergi öncesi kar bulunacak. FAVÖK tutarının net satış tutarına bölünmesiyle de FAVÖK oranı hesaplanacak. 
     Serbest meslek kazanç defteri tutan mükelleflerin bildiriminde ise gayrısafi hasılat, indirilecek giderler, kar veya zarar tutarı yeralacak. İlgili dönem amortisman ve finansman giderleri yasal defter kayıtlarından belirlenecek ve bu tutarlar kar-zarar tutarına ilave edilerek FAVÖK tutarı, söz konusu rakamın gelir tutarına bölünmesiyle de FAVÖK oranı hesaplanacak. 
     Eğer mükelleflerin serbest muhasebeci, serbest muhasebeci mali müşavir ya da yeminli mali müşaviri varsa, bunlar da adı-soyadı, vergi kimlik numarası ve sicil numarasını yazarak bildirime imza koyacak. 
     
     BİLDİRİM VERMEYENE CEZA 

     Tebliğ uyarınca, performans derecelendirme bildirimi vermeyenlere bu yıl 250 milyon liradan 1 milyar 70 milyon liraya kadar değişen tutarlarda özel usulsüzlük cezası uygulanacak. 
     Bu cezalara rağmen yükümlülüklerini yerine getirmeyenler, 1 kat arttırılmış özel usulsüzlük cezasına muhatap olacak. Eksik veya yanıltıcı bildirimde bulunanlara da ikinci derece usulsüzlük cezası kesilecek. 
     
     MESLEKLERDEN MESLEK BEĞEN 

     Bu arada Gelirler Genel Müdürlüğü, derecelendirme bildiriminde yeralacak mükelleflerin faaliyet kolu için 4 bin 140 iş alanı belirledi. 
     AB standartları ve Türkiye'deki iş kolları dikkate alınarak hazırlanan ve Gelirler Genel Müdürlüğü'nün internet sitesine de yüklenen 4 bin 140 iş kolu içinde kamu kuruluşlarınca yürütülen işler de yeraldı. Maliye, her işe ayrı bir kod numarası verdi. 
     Tebliğ uyarınca vergi beyannamesi veren vatandaşlar ya da kuruluşlar, kendi faaliyet sahalarını bu listeden bulacak ve bildirime çalıştığı alan ya da alanların kod numarasını veya numaralarını yazacak. 
     Gelirler Genel Müdürlüğü'nün listesinde yeralan bazı mesleki alanlar şöyle 
     ''Açık hava tiyatrosu, komedi eserleri v.b prodüksiyonu, ağrı kesiciler imalatı, akıl hastanesi, aktör-aktris, ameliyat masası imalatı, anaokulu eğitimi, apartman ve site yöneticiliği, at tamir yerleri, at ve eşek arabası imalatı, at-katır-eşek yetiştiriciliği, avcı bıçağı-kasatura-süngü imalatı, Ayakkabı-terlik v.b tamiratı, bahçıvanlar özel , bale kursları, balık tutuculuğu gırgırcılık , balta-satır imalatı, barınaklar bekar ve sığınma evleri v.b , barlar ve kafeler, bekar evleri, bekçi özel, ev, tarla, mülk v.b bekleyen , bileyici, bilmece imalatı, bomba imalatı, boks eldiveni imalatı, bostan yetiştiriciliği kavun, karpuz , börekçiler seyyar olmayan , büyüteç imalatı, cenaze hizmetleri, cephane imalatı, cerrahi kemer ve fıtık bağı imalatı, civciv çıkartma makinaları imalatı, çeyiz evleri, çobanlık, çorbacılar-işkembeciler, dans kursları, dedektif büroları hizmetleri, deniz feneri faaliyetleri, denizde hayvan kabukları toplanması, deve yetiştiriciliği, dini vakıf veya külliyeler, domuz yetiştiriciliği, eskici, evde çalışan aşçılar, evde çalışan çamaşırcılar, evde çalışan çocuk bakıcıları, evde çalışan dadılar-mürebbiyeler, evde çalışan hizmetçiler, evlat edinme faaliyetleri, fal ve astroloji hizmetleri, felaketzedeler-mülteciler v.b için sosyal yardım faaliyetleri, fok avcılığı, garsonlar-hizmet görenler, gece kıyafetleri imalatı, genel tuvaletler, genelev hizmetleri, faytonculuk, gündelikçi-temizlikçi kadınlar, hamallık hizmetleri, hayvanlar için ambulans faaliyetleri, 2. el motorlu taşıt satışı, iş takipçiliği yerleri, işçi simsarlığı dayıbaşı, elçi v.b , kahyalar ve uşaklar, kapıcılar, koruma bodyguard faaliyetleri, kumarhane hizmetleri, kuran kursları, küllerin toplanması, manken-fotomodel, mezar taşı imalatı, mezarlık ve ölü yıkama yerleri, nişan atma yerleri, semer imalatı, seyis çiftliklerde , tabut imalatı, takunya imalatı, tavşan-kuş-sürüngen-böcek yetiştiricileri, tespih ve boncuk imalatı, teşekkür kartları basımı, yabani meyve ve çiçek toplama ormanda , yayla evleri, zayıflama salonları.'' 

     
</TEXT>
</DOC>
