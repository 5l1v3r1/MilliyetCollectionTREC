<DOC>
<DOCNO> 237607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur16.html </URL>
<DATE> 2004/05/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yılın en sevilen annesi, "bir dizi karakteri"... 
</HEADLINE>
<TEXT>

     AVON kozmetik firması tarafından düzenlenen ''En Sevdiğiniz Anne Karakteri Kim '' yarışmasında, ''Bir İstanbul Masalı'' dizisinde ''Suzan Kozan'' adlı anneyi canlandıran Vahide Gördüm, ''2004'ün En Sevilen Anne Karakteri Ödülü''nü aldı. 
     Swissotel'de düzenlenen ödül töreninde konuşan Vahide Gördüm, bu ödülün kendisine değil, Suzan Kozan'a verildiğini belirtti. 
     Oyuncuların, özellikle tiyatro oyuncularının bir karakteri gözlem yaparak yarattığını ifade eden Gördüm, aslında dizide de geçen yıl bu zamanlarda kaybettiği annesinin karakterini canlandırdığını söyledi. 
     Gördüm, ödülü Suzan Kozan ve ''en güzel'' diye nitelendirdiği annesi için kabul ettiğini dile getirdi. 
     Kendisinin de 10 yaşında bir kızı olduğunu ve dizideki diyalogları da kızıyla yaşadığı diyaloglara çok yakın bulduğunu kaydeden Gördüm, ''Ben biraz daha çocuk ve delişmen bir anneyim. Suzan ise daha bir olgun. Ben kızımla beraber büyüyüp olgunlaşıyorum'' dedi. 
     Gördüm, ''Irak'ta bir çok annenin tecavüze uğradığı ve bu konu hakkında ne düşündüğüne ilişkin'' soru üzerine de dünyadaki bütün kötülüklerin iyi ve güzel insanların çoğalmasıyla yok olacağına inandığını söyledi. 
     Vahide Gördüm, her insan gibi tacize, işkenceye, şiddete karşı olduğunu da ifade etti. 
     AVON'un internet sitesi üzerinden oylama ile yapılan yarışmaya, 20 bin kişinin katıldığı ve Vahide Gördüm'ün, Suzan Kozan rolü ile oyların üçte birini aldığı bildirildi. 
     
</TEXT>
</DOC>
