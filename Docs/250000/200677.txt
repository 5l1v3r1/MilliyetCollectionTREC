<DOC>
<DOCNO> 200677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur21.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen Kur'an Kursları Yönetmeliği çekilmezse, yargıya gideriz 
</HEADLINE>
<TEXT>

     Eğitim-Sen Genel Başkanı Alaaddin Dinçer, Başbakan Recep Tayyip Erdoğan ile Devlet Bakanı Mehmet Aydın'a birer mektup göndererek, Kuran Kursları Yönetmeliği'nin geri çekilmesini istedi. Dinçer, aksi takdirde yargıya başvuracaklarını bildirdi. 
     Eğitim-Sen'den yapılan yazılı açıklamaya göre, Dinçer, mektupta, Kuran Kursları Yönetmeliği'nde yapılan değişikliklerin, ''bilimsel ve laik eğitimi ortadan kaldıracağını, 8 yıllık temel eğitimi sekteye uğratacağını ve eğitim kurumlarını medreseye çevireceğini'' savundu. 
     Dinçer, 5. sınıfı bitiren çocukların Kuran kurslarına devam etmesine olanak sağlamanın ve 18 yaşını doldurmamış çalışan çocukları yalnızca dini eğitime tabi tutmaya çalışmanın, ''onların yanlış ve yanlı yönlendirilmesine yol açacağını'' kaydetti. 
     Yönetmeliğin, Anayasa'nın 42. ve 117. maddeleri ile Milli Eğitim Temel Yasası, 8 Yıllık Temel Eğitim Yasası ve Tevhidi Tedrisat Yasası ile Diyanet İşleri Başkanlığı'nın Kuruluş ve Görevleri Hakkındaki Yasa hükümlerine aykırı olduğunu ileri süren Dinçer, ''yönetmeliğin derhal geri çekilmesini istediklerini'' ifade etti. Dinçer, ''Hükümetinize çarşamba gününe kadar süre veriyoruz. Aksi takdirde yargıya başvuracağımızın bilinmesini istiyoruz'' dedi. 
     
</TEXT>
</DOC>
