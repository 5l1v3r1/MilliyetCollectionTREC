<DOC>
<DOCNO> 241132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/yasam/axyas01.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknolojinin son harikaları görücüye çıktı 
</HEADLINE>
<TEXT>


San Francisco'daki fuarda, son teknolojik mucizeler sergileniyor. Görünmez yapan pelerin, uçan otomobil ve daha neler... 

DIŞ HABERLER SERVİSİ 

Giyeni görünmez yapan pelerin, uçan otomobil, beyin gücüyle oynanan bilgisayar oyunu... Bütün bunlar, ilk bakışta bir Hollywood filmindeki bilimkurgu ürünleri gibi görünebilir. Ancak hepsi gerçek ve ABD'nin San Francisco kentinde düzenlenen NextFest Teknoloji Fuarı'nda sergilenen buluşlar arasında yer alıyor. Teknoloji dergisi Wired'ın sponsorluğunda düzenlenen fuarda, dünyanın dört bir köşesinden, çok sayıda özel kuruluş ve 110 üniversitenin geliştirdiği projeler sergileniyor. Ürünlerden çoğu henüz deneme aşamasında olsa da, projelerin birçoğunun, gelecek 20 yıl içinde gündelik hayata gireceğine kesin gözüyle bakılıyor. İşte, teknolojinin son 'mucizeleri'... 

Bu pelerini giyen 'şeffaflaşıyor' 

En ilgi çekici buluşlardan biri, Tokyo Üniverisitesi bilim adamlarının geliştirdiği 'görünmezlik pelerini'. Üzerine yerleştirilen mini kameralar aracılığıyla, giyen kişinin arkasında duran nesnelerin görüntüsünü, üzerindeki yansıtıcılara yolluyor. Kişinin arkasındaki görüntü giysinin önüne, önündeki görüntü arkasına yansıtılarak, kişinin 'şeffafmış' gibi görünmesi sağlanıyor. Görünmezlik kumaşının nesneler üzerine de kaplanabileceği, böylece örneğin, burun kısmı bu kumaşla kaplanan uçakların, iniş sırasında pilota pisti görme imk nı vereceği kaydediliyor. 

1 dakikada 2 bin metreye... 

Paul Moller adlı girişimcinin tasarladığı 'Skycar Gökarabası ', otomobil tutkunlarının yola bağımlılığını ortadan kaldırıyor. 200 milyon dolara yaklaşık 306 trilyon lira mal olan araç, 770 beygirlik motoru sayesinde, 1 dakikada yaklaşık 2 bin metre yüksekliğe çıkabiliyor. Saatteki hızı 584 kilometre olan araç, 1 galon benzinle 32 kilometre uçabiliyor. Ancak bu aracı satın almak isteyenler 500 bin doları yaklaşık 765 milyar lira gözden çıkarmak zorunda. 

Beyin topu 

Bir başka ürün de, beyin dalgalarıyla çalışan 'Brainball Beyin Topu ' adlı oyun. İsveç'te, Interactive Enstitüsü tarafından tasarlanan Beyin Topu'nda, oyuncunun başına yerleştirilen elektrotların algıladığı alfa dalgaları aracılığıyla, oyun sahasındaki top hareket ettiriliyor. 

En sevdiğin kanal, göğsünde... 

Fuarın en gözde ürünleri arasında 'akıllı giysiler' yer alıyor. ABD'li bir şirket tarafından üretilen 'televizyonlu tişört'lerle, isterseniz sevdiğiniz televizyon programını tişörtteki ekrandan izleyebilecek, sevdiklerinize ait görüntüleri başkalarına gösterebileceksiniz. Uzmanlar, televizyonlu tişörtlerin, reklam amaçlı kullanılmasının da mümkün olduğunu söylüyor. 


</TEXT>
</DOC>
