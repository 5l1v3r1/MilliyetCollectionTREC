<DOC>
<DOCNO> 247386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo16.html </URL>
<DATE> 2004/06/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Aktuğ Herkes sussun, ben bu kulübü kimseye kullandırmam... 
</HEADLINE>
<TEXT>

     Trabzonspor Kulübü Yönetim Kurulu, yaklaşan Futbol Federasyonu Seçimleri öncesi delegelerini belirledi. 
     Bordo-mavili kulübün yönetim kurulu, konuyla ilgili yaptığı olağanüstü toplantıda, 6'sı yönetim içinden, 1'i yönetim dışından olmak üzere 7 delege belirledi. 
     Delegeler, Atay Aktuğ, Nevzat Şakar, Sıtkı Hacisalihoğlu, Süleyman Atal, Muammer Saka, İbrahim Şahin ve yönetim dışından Hüsnü Hayali oldu. 
     Toplantının ardından gazetecilerin sorularını yanıtlayan Aktuğ, Thijs'in transferinde bir sorun bulunmadığını ancak şu ana dek resmi sözleşme yapmadıklarını belirtti. 
     Aktuğ, Özkan Sümer'in sayesinde başkan olmadığını ve bu görevi kendisine genel kurulun verdiğini kaydederek, ''Geriye dönük konuşmak istemiyorum. Özkan benim arkadaşım, onun tavırları, yöntemleri, bulunduğu dönemin koşulları farklı olabilir, benim farklı. Ben bu kulübü, kulüp yapmak istiyorum. Sadece futbol takımı değil, kulüp yapmak istiyorum. disiplin, profesyonel kadrolarıyla, kurumsallaşmasıyla ve nitekim hem kulüp hem takım yolunda çok suratli ilerliyoruz'' dedi. 
     Yönetim içinde herhangi bir problemin olmadığını da kaydeden Aktuğ, ''Ona cevap vermek gibi konuşmayalım. Şimdi polemik zamanı değil. Trabzonspor'un hedefleri büyüdü. Hedefleri sağlayacak kadrolar oluşturması lazım. Biz onun için uğraşıyoruz. Bence herkes sussun. Herkes kendisi için konuşmasın. Alt yapıyla ilgili projelerim var. Bilenlerle konuşuyorum. Özkan Sümer'de biliyor. Onlan da konuşurum. Ama bu kulübü, yönetim kurulunun dışında hiçkimse yönetemez. Bu yönetim kurulu herkesle görüşür. Ama kararı kulübün başkanı ve yönetim verir ve kulübü kimseye kullandırmam. Ne altyapısı, ne üst yapısı. Gidersem de giderim, Allah'a emanet giderim.'' 
     
     DOĞAN, YARIN GELİYOR 
     Trabzonspor Teknik Direktörü Ziya Doğan'ın yarın Trabzon'a gelerek, bordo-mavili kulübün transfer komitesi ile görüşeceği öğrenildi. 
     Doğan'ın transferde şu anki en büyük gözdesinin Galatasaray'da gözden çıkarılan Batista'nın olduğu ve bu futbolcunun alınması konusunda yönetimden ısrarcı olduğu kaydedildi. 
     Doğan'ın Salı günü başlayacak kampa kadar transfer komitesiyle birlikte görüş alışverişi yapacağı öğrenildi. 
     Ayrıca, bordo-mavili takımın eski futbolcusu Lee Yong ile de görüşmelerinin sürdüğü bildirildi. 
     
</TEXT>
</DOC>
