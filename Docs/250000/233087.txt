<DOC>
<DOCNO> 233087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun24.html </URL>
<DATE> 2004/04/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ridge ABD'de yeni terörist saldırılar olabilir 
</HEADLINE>
<TEXT>

     ABD İç Güvenlik Bakanı Tom Ridge, teröristlerin önümüzdeki dönemde özellikle ABD topraklarında, Amerikan karşıtı yeni saldırılar düzenleyebileceği uyarısında bulundu. 
     Ridge yaptığı açıklamada, Demokratların ve Cumhuriyetçilerin bu yaz yapılacak olan kurultayları ile Washington'da Mayıs ayında yapılacak İkinci Dünya Savaşı Anıtı'nın açılış törenini de içeren birçok önemli olay süresince ülkede güvenliğin artırılacağını belirtti. 
     ''Gelecek aylarda yapılacak birçok toplantıda kulağımız kirişte olmalı'' diyen Ridge, yönetimin şimdilik alarm durumunu yükseltmeyi düşünmediğinin de altını çizdi. 
     Ridge ayrıca, hava taşımacılığı, kimyasal fabrikalar, elektrik şebekesi gibi hassas alan ve yapıların güvenliğinin güçlendirilmesini organize edecek bir çalışma gurubunun kurulduğunu sözlerine ekledi. 
     Başkan George Bush'un Ulusal Güvenlik Danışmanı Condoleezza Rice, önceki gün yaptığı açıklamada, ABD yönetiminin, ülkede Kasım ayında yapılacak başkanlık seçiminin sonucunu etkilemeyi amaçlayan terörist saldırı olasılığını ''çok ciddiye'' aldığını söylemişti. 
     ABD, 11 Eylül 2001'de, New York ve Washington'da düzenlenen tarihin en büyük terör saldırılarına hedef olmuş, yaklaşık 3000 kişi hayatını kaybetmişti. 
     
</TEXT>
</DOC>
