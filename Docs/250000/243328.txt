<DOC>
<DOCNO> 243328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo09.html </URL>
<DATE> 2004/05/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kupaya direkt katılma hakkı kazanan Fenerbahçe'de büyük sevinç... 
</HEADLINE>
<TEXT>

     Avrupa Şampiyonlar Ligi finalinde Porto'nun Monaco'yu yenerek kupayı almasıyla, önümüzdeki sezon kupaya direkt katılma hakkı kazanan Fenerbahçe'de büyük sevinç yaşanıyor. 
     Kulüp yönetim kurulu üyesi Fenerbahçe Sportif A.Ş ve Stat Sorumlusu İlhan Ekşioğlu, geçmiş dönemdeki kötü tecrübeleri unutarak başarılı sonuçlar alacaklarına inandığını vurguladı. 
     Ön eleme turlarının her türlü sonuca açık olduğunu ifade eden Ekşioğlu, ''Şampiyonlar Ligi'ne direkt olarak katılmamızın Porto-Monaco maçına bağlı kalmamasını isterdik. Gönlümüzün arzu ettiği olay gerçekleşti, çok büyük mutluluk yaşıyoruz. Ön eleme her türlü sonuca gebe bir müsabaka olacaktı. Çünkü çok güçlü rakipler vardı'' diye konuştu. 
     
     ''ESAS MUTLULUK HEDEFLERİ GERÇEKLEŞTİRMEK'' 
     Birinci Süper Lig'de 2003-2004 sezonunda elde edilen şampiyonluk ve Fenerbahçe'nin yükselen grafiğinin önümüzdeki sezon Avrupa kupalarında alınacak başarılı sonuçlarla daha da yükselmesini ümit ettiklerini belirten Ekşioğlu, ''Tabi ki hedefler koymak çok güzel, ama esas mutluluk bu hedefleri gerçekleştirmek olacak'' dedi. 
     Kura çekimine 4. torbadan gireceklerini ve güçlü rakiplerle eşleşebileceklerini anlatan Ekşioğlu, ''Geçmişteki olumsuzlukları bir tarafa bırakarak tüm camianın beklentileri doğrultusunda kademe kademe Avrupa'da ilerlemek istiyoruz. Hem iyi futbol oynayıp alacağımız sonuçlarla gruptan çıkarak Avrupa'da ismimizi pekiştirmek, hem de bütçemize katkı sağlamak istiyoruz'' şeklinde konuştu. 
     
</TEXT>
</DOC>
