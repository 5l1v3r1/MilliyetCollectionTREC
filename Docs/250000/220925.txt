<DOC>
<DOCNO> 220925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun09.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kıbrıs için Türkiye'nin önerilerini inceliyor... 
</HEADLINE>
<TEXT>

     ABD yönetiminin, BM Genel Sekreteri Kofi Annan'ın Kıbrıs planı üzerinde Türkiye'nin değişiklik önerilerini incelemeye başladığı bildirildi. 
     ABD yönetimine yakın kaynaklar, Türkiye'nin önerilerinin geçen hafta, ABD Dışişleri Bakanlığı'nın Kıbrıs özel koordinatörü Thomas Weston'a iletildiğini belirttiler. 
     Bu kaynaklar, ABD yönetimine Cuma günü ulaşan bu değişiklik önerilerinin Washington'da incelenmeye başladığını kaydettiler. 
     Washington'daki gözlemciler, ABD Dışişleri Bakanı Colin Powell'ın, Türk tarafının değişiklik taleplerinin mümkün olduğunca karşılanması için Amerikan tarafının çaba göstereceği yönünde daha önce Ankara'ya söz verdiğine işaret ediyor. 
     Lefkoşa'da halen iki taraf arasında süren görüşmelerin ardından geriye kalan anlaşmazlık noktalarının, Türkiye ile Yunanistan'ın devreye girmesiyle 22-29 Mart arasında çözülmesine çalışılacak. Hala devam edecek anlaşmazlıklarda ise boşlukların, Kofi Annan tarafından doldurulması planlanıyor. Washington'daki gözlemciler, o aşamada ABD'nin Annan'a yapacağı telkinlerin önem taşıyacağına işaret ediyor. Annan'ın hazırlayacağı nihai metin, daha sonra Kıbrıs'ta iki tarafta referanduma götürülecek. 
     
</TEXT>
</DOC>
