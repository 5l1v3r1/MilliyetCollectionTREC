<DOC>
<DOCNO> 212084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy15.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Teziç, rektörlerle uzlaştı 
</HEADLINE>
<TEXT>

   Taslağı hükümete sunmasının nedenlerini rektörlere anlatan YÖK Başkanı Teziç, "Geldiğimiz noktada beni bağlayan takvim vardı"dedi 
      BAHAR ATAKAN Ankara 

   
   Yükseköğretim Kurulu YÖK Başkanı Prof. Dr. Erdoğan Teziç, YÖK Yasası taslağını Cumhurbaşkanı Ahmet Necdet Sezer ve Başbakan Recep Tayyip Erdoğan'a sunması üzerine kendisine tepki gösteren rektörlerle uzlaştı. 
   Yasanın TBMM'de sürpriz önergelerle değiştirilmesini önlemek amacıyla Teziç'in Erdoğan'la görüşeceği belirtildi. Teziç, "Hükümetin oldubitti istememesi lazım. Başbakan'a da 'Alacağımız mesafe tatsız bir yol olmasın. Topuğumuza dikenler batmasın' dedim" diye konuştu. ÜAK'nin dünkü olağanüstü toplantısında taslağı hükümete sunmasının nedenlerini rektörlere anlatan Teziç, "Geldiğimiz noktada beni bağlayan takvim vardı. Dışında olduğum bir çalışmada, kurum açısından sorumluluk taşımamın getirdiği tutum var" şeklinde konuştu. 
   Taslağın şahsi görüşleri içermediğini vurgulayan Teziç, Sezer'in taahhüt edilen sürede sunma eğiliminde olduğunu görünce taslağı Erdoğan'a sunduğunu belirtti. Teziç, devlet adına verilmiş bir sözün yerine getirilmesi gerektiğini de ifade etti. 
   
   Takvimler altüst olur 
   MEB'le ortak kurulacak komisyona başkanlık edeceğini kaydeden Teziç, komisyona ÜAK adına rektörler Mustafa Yurtkuran, Engin Ataç, Atilla Sezgin YÖK adına da Necmi Yüzbaşıoğlu'nun katılacağını açıkladı. Teziç, "Tek tek birilerini ikna etmem veya başkasının beni ikna etmesi gibi yasama süreci olmaz. Takvimler altüst olur" dedi. 
   
   
   
</TEXT>
</DOC>
