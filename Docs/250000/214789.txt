<DOC>
<DOCNO> 214789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo23.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe-Karşıyaka maçını 2 polis başmüfettişi araştıracak 
</HEADLINE>
<TEXT>

     İçişleri Bakanlığı'nın talimatıyla Emniyet Genel Müdürlüğü, geçen hafta sonunda yapılan olaylı Karşıyaka-Göztepe maçında ''güvenlik güçlerinin bir ihmalinin olup olmadığının araştırılması'' amacıyla 2 polis Başmüfettişi görevlendirdi. 
     Alınan bilgiye göre, ''5-2 Karşıyaka'nın galibiyetiyle biten maçta ve sonrasında çıkan olaylarda görevlendirilen emniyet personelinin ihmalinin olup olmadığının araştırılması'' amacıyla, Emniyet Genel Müdürü Gökhan Aydıner'in emriyle teftiş kurulunda görevli polis başmüfettişleri Muzaffer Özbülbül ve Nihat Önder, İzmir'e geldi. 
     Önce İzmir Valisi Yusuf Ziya Göksu ile bir görüşme yapan 2 polis başmüfettişi, daha sonra İzmir Emniyet Müdürlüğü'ne geçti. 
     Müfettişlerin, karşılaşmada görev yapan polis müdürleri ve amirleri ile diğer yetkililerin ifadelerini alacağı ve hazırlayacakları soruşturma dosyasını da Emniyet Genel Müdürlüğü'ne sunacakları öğrenildi. 
     
</TEXT>
</DOC>
