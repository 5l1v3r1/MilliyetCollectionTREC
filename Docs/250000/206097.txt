<DOC>
<DOCNO> 206097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/dunya/dun02.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te etnik gerilim 3 ölü 
</HEADLINE>
<TEXT>

      DIŞ HABERLER SERVİSİ 

   
   Irak'ın kuzeyindeki Kerkük kentinde, Arap, Türkmen ve Kürt nüfus arasındaki gerginlik büyüyor. Çarşamba günü Arap ve Türkmenlerin, Kürtlerin federasyon planını protesto gösterisinde, Kürt peşmergelerin ateşinde 8 kişinin ölmesinin ardından, önceki akşam da iki Kürt bıçaklanarak öldürüldü, bir Sünni Arap da polisin açtığı ateşte hayatını kaybetti. 
   Kerkük polisi, iki Kürt'ün cesetlerinin, kent merkezindeki bir köprü yakınında bulunduğunu duyurdu. Polis şefinin yardımcısı Şirzad Rıfat Kadir, Arap ve Türkmenlerin kentin güneyindeki El Uruba semtinde Kürtlere saldırmaya çalıştığını, polisin bunu engellemek amacıyla açtığı ateşte bir Arap'ın öldüğünü, birinin de yaralandığını söyledi. Türkmen milislerin merkezine de saldırı düzenlendi, çıkan çatışmada ölen ya da yaralanan olmadı. 
   
   Sokağa çıkma yasağı 
   Kerkük'te durumun gerginleşmesi üzerine ABD ordusu, dünden itibaren kentte gece yerel saatle 23.00'ten sabah 06.00'ya kadar sokağa çıkma yasağı ilan etti. Kerkük polis şefi General Turhan Yusuf, "Sokağa çıkma yasağı kararı Araplarla Kürtler arasındaki şiddet eylemlerini engellemek ve kentin güvenlik ve istikrarını sağlamaya yöneliktir" dedi. General Yusuf, sokağa çıkma yasağının ne zamana kadar süreceği konusunda bilgi vermedi. 
   
   'İç savaş çıkar' 
   Türkmen Cephesi Kerkük Sorumlusu Suphi Sabır, kentteki tüm polislerin peşmerge olduğunu, ağır silahların Kürtlerin elinde olduğunu söyledi ve "Bunun sonu iç savaştır. ABD önlem almazsa katliam olacak" dedi. Bu arada, çarşamba günkü gösteride peşmergelerin açtığı ateşte yaralanan Türkmen Yusuf İmad, önceki gün hayatını kaybetti. 
   
   
</TEXT>
</DOC>
