<DOC>
<DOCNO> 201770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/spor/spo03.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Macera sona erdi 
</HEADLINE>
<TEXT>

   Galatasaray Teknik Direktörü Fatih Terim, zorlu Trabzon maçı öncesinde futbolcuları uyardı, "Şubata kadar Avrupa'da maçımız yok. Şimdi ligi düşünüp, kayıpları telafi etmeliyiz" dedi 
      ERHAN TELLİ 

   
   'Çok kayıp yaptık' 
   TEKNİK Direktör Fatih Terim, Trabzonspor maçı öncesinde futbolcularının motivasyonunu yükseltmek için yoğun bir uğraş içine girdi. Tecrübeli teknik adamın, oyuncularıyla yaptığı toplantıda, Avrupa cephesinin artık unutulmasını istediği, "Şampiyonlar Ligi'nden elendik ve yolumuza UEFA'da devam edeceğiz. Şubata kadar macera bitti, ligi düşünün" dediği öğrenildi. 
   
   '6 puan istiyorum' 
   TERİM'İN kaybedilen puanları biraz olsun telafi etmek için de son iki maçtan 6 puan istediği bildirildi. Tecrübeli hocanın, "Hepiniz, tüm gücünüzü ve kapasitenizi lig için kullanın. Önümüzde Trabzon sınavı var. Olimpiyat Stadı'nda, kendi evimizde oynayacağımız bu maçtan, gülerek ayrılmalıyız. Bu saatten sonra hataların telafisi olmaz" ifadelerini kullandığı iddia edildi. 
   
   Florya'da yoğun bakım    GALATASARAY'DA Trabzonspor maçı öncesinde sakatlıkları süren yıldızlar yoğun bakıma alındı. Midesindeki rahatsızlık nedeniyle Real Sociedad maçında forma giyemeyen Orhan ile Kaptan Bülent'in tedavileri hızlandırıldı. İki futbolcunun son durumları bugün yapılacak olan kontrollerde netleşecek. 
   ASLAN, dün yaptığı antrenmanla hazırlıklarına devam etti. Sakatlıkları süren Lukunku ve Baliç çalışmaya katılmadı. Belinde rahatsızlık bulunan Hakan Şükür de antrenmandan önce tedavisini yaptırdı, ardından idmana çıktı. Terim, Sociedad maçında hata yapan orta saha oyuncularıyla yakından ilgilendi. 
   
   Sert tepki    REAL Sociedad maçından sonra soyunda odasında Kaptan Bülent ile Berkant'ın kavga ettiği iddiaları sert bir dille yalanlandı. Bülent, "Bu kadar da olmaz. Artık söyleyecek bir şey bulamıyorum. Berkant son derece efendi ve saygılı bir çocuk. Takım içinde bırakın ağabeylerini, kendi yaşıtlarına bile laf söyleyecek tipte bir genç değil. İddialar tamamen asılsız" dedi. 
   BERKANT ise bu söylentiler nedeniyle çok üzüldüğünü açıkladı. Gurbetçi futbolcu şunları söyledi "Tek kelimeyle yazıklar olsun. Ben kimim ki, maçtan sonra gidip Bülent ağabeye laf söyleyeceğim, soyunma odasında kavga edeceğim. Hiçbirşey demedim, asla diyemem de. Böyle bir olaya karıştırılmak beni gerçekten çok üzdü. Galatasaray'da bu tür tatsızlıklar yaşanmaz." 
   
   
</TEXT>
</DOC>
