<DOC>
<DOCNO> 214482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko11.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 Özelleştirme Programı açıklandı... 
</HEADLINE>
<TEXT>

     Maliye Bakanı Kemal Unakıtan, düzenlediği basın toplantısında 2004 yılı özelleştirme programını açıkladı, 2003 yılı uygulamaları hakkında bilgi verdi. 
     Maliye Bakanı, Telekom'un yüzde 51 oranındaki hissesinin blok satışı için özelleştirme sürecinin, mayıs sonuna kadar başlatılacağını bildirdi. 
     Unakıtan, özelleştirmede 2003 yılı başından itibaren 2.2 milyar dolar düzeyinde uygulama yapıldığını ve toplam 248 milyon dolar düzeyinde nakit girişi sağlandığını bildirdi. 
     Maliye Bakanı, 2004 Yılı Özelleştirme Programı'nda başlıca Telekom, Tekel, Petkim, bazı elektrik dağıtım şirketleri ile şeker fabrikaları, Milli Piyango, Araç Muayene İstasyonları, Manavgat İçme Suyu Tesisleri, Eti Krom, Eti Bakır, Eti Elektrometalurji, Eti Alüminyum ve Divhan'ın bulunduğunu kaydetti. 
     Unakıtan bu arada, 2004 yılı içinde de özelleştirme çalışmalarının, ülke çıkarları doğrultusunda kararlılık ve büyük bir özveriyle sürdürüleceğini vurguladı. 
     Elektrik sektöründe 2004'ün, özellikle dağıtım şirketleri için yoğun bir özelleştirmenin yaşanacağı yıl olacağını belirten Unakıtan, elektrik sektöründe Enerji ve Tabii Kaynaklar Bakanlığı, Enerji Piyasası Düzenleme Kurulu ve diğer ilgili kuruluşların katılımı ve işbirliği ile öncelikle dağıtımdan başlamak üzere sektörün özelleştirilmesine yönelik strateji çalışmalarının devam ettiğini söyledi. 
     Unakıtan, önümüzdeki günlerde tamamlanacak çalışmaya göre Tedaş'ın özelleştirme kapsamına alınacağını ve kısa sürede özelleştirilmesi mümkün olacak olan Tedaş'ın bazı bağlı ortaklıklarının da özelleştirme programına alınarak bu yıl içerisinde özelleştirilmesinin planlandığını bildirdi. 
     
     ŞEKER SEKTÖRÜ 

     Şeker sektöründe yapılacak özelleştirmeler hakkında da bilgi veren Unakıtan, geçen yıl Şeker Fabrikaları'nın özelleştirmeye hazır hale getirmek için bir 'yol haritasının' belirlendiğini ve bu çerçevede öncelikle Türkşeker'e ait bağlı ortaklık ve iştiraklerin özelleştirme programına alındığını hatırlattı. 
     Unakıtan, Kütahya Şeker Fabrikası başta olmak üzere, bağlı ortaklık ve iştiraklerdeki özelleştirmeye hazırlık çalışmalarının tamamlandığını ve önümüzdeki günlerde ihale ilanına çıkılacağını söyledi. 
     Bakan Unakıtan, Sanayi Bakanlığı, Türkşeker ve Özelleştirme idaresi Başkanlığı koordinasyonu ile belirlenecek Türkşeker'e ait bazı fabrikaların, kısa bir süre içerisinde özelleştirme programına alınarak gerekli hazırlıkların tamamlanmasından sonra özelleştirileceğini kaydetti. 
     
     TEKEL 

     Tekel'in sigara fabrikalarının özelleştirilmesi ile ilgili strateji belirleme çalışmalarının devam ettiğini ifade eden Unakıtan, bu çalışmaların Mart ayı içerisinde tamamlanması ve özelleştirme takviminin açıklanmasının planlandığını bildirdi. 
     
     PETKİM 

     Unakıtan, Petkim için yoğun bir pazar araştırması sonrasında muhtemel yatırımcılarla görüşmelerin yapılacağını belirtirken, bunların sonuçlarına göre hareket edilerek, bu yıl içerisinde bu kuruluşun özelleştirilmesinin sonuçlandırılmasının hedeflendiğini kaydetti. 
     Bakan Unakıtan, Ataköy Grubu şirketlerinin özelleştirilmesine ilişkin hukuksal sorunların önemli ölçüde çözüldüğünü ve bu kuruluşların özelleştirmeye hazır hale getirildiğini de söyledi. 
     Kemal Unakıtan, 2004 yılı içerisinde THY ve Erdemir gibi hisseleri İMKB'de işlem gören kuruluşlar için halka arz uygulamalarının da gündeme geleceğini kaydetti. 
     
     ŞANS OYUNLARI VE ARAÇ MUAYENE İSTASYONLARI 

     Bakan Unakıtan, şans oyunlarının özelleştirme işlemlerinin hızla devam ettiğini ifade ederken, bugüne kadar yatırımcı adayı olarak ilgilerini beyan etmiş yerli ve yabancı yatırımcı adayları ile bu haftadan itibaren şans oyunlarının özelleştirilmesi ile ilgili düşüncelerini almak üzere ön görüşmelere başlandığını ve bu görüşmeler çerçevesinde ihale şartnamesinin hazırlanacağını bildirdi. 
     Araç Muayene İstasyonları Hizmeti'nin özelleştirilmesine ilişkin de bilgi veren Unakıtan, buradaki amacın gelir temin etmenin yanısıra hizmette etkinliğin sağlanması ve bugün ancak üçte 1'i muayene edilebilen trafikteki araçların tamamının muayane edilebileceği, Avrupa Birliği normlarına uygun şartların oluşturulması olduğunu söyledi. 
     Unakıtan, ''Vatandaşlarımıza verilecek olan hizmette belirli bir standardın sağlanması ve korunması gerekli olduğundan, Türkiye'nin 2 ana bölgeye ayrılması, gelir paylaşımı sağlayacak bir modelin oluşturulması için çalışmalar sürdürülmektedir'' dedi. 
     
     GÜBRE FABRİKALARI, SEKA VE SÜMER HOLDİNG İŞLETMELERİ 

     İşletmelerinin özelleştirilmesinin büyük ölçüde tamamlandığı Tügsaş'ın Kütahya ve Samsun Gübre Fabrikaları, Seka ve Sümer Holding'in kalan işletmelerinin bu yıl içerisinde özelleştirileceğini kaydeden Unakıtan, bu kuruluşların özelleştirilmesinin 2004 yılı içerisinde tamamlanmış olacağını bildirdi. 
     Unakıtan, Et ve Balık Ürünleri A.Ş'nin Adana, Manisa, Kayseri, Sincan Et kombinaları ve Samsun Soğuk Hava Deposunun özelleştirme çalışmalarının bu yıl içerisinde tamamlanmış olacağını da kaydetti. 
     
     İMKB VE İSTANBUL ALTIN BORSASI 

     Unakıtan, İstanbul Menkul Kıymetler Borsası İMKB ve İstanbul Altın Borsası özelleştirilmelerinde de, kuruluşların özel durumları dikkate alınarak, özelleştirme modellerini, SPK ile işbirliği içinde kendi tutacakları danışmanlar ile birlikle belirleyeceklerini söyledi. 
     
     MANAVGAT İÇME SUYU TESİSLERİ 

     Manavgat İçme Suyu Tesisleri'nin de bu yıl içinde özelleştirilecek kuruluşlardan biri olduğunu bildiren Unakıtan, bu konudaki çalışmaların son aşamaya geldiğini ve Enerji Bakanlığı'nının da uygun görüşü alınarak Manavgat İçme Suyu Tesislerinin özelleştirme programına alınmasına ilişkin ÖYK Kararı Kurulun gündemine geldiğini söyledi. 
     
     GURBETÇİLERİN KATILIMI 

     Unakıtan ayrıca, yurtdışında yaşayan Türk vatandaşlarının özelleştirme uygulamalarına katılmalarının özendirilmesinin de üzerinde durdukları bir konu olduğunu belirtirken, ''Özelleştirme amaçlarının ve özelleştirilebilecek kuruluşların bu amaçlara göre tespiti ve değerlendirilmesi de, gündemimizde yerini korumaktadır'' dedi. 
     
     2003'TE 53 İHALE AÇILDI... 

     Unakıtan, 2003 yılı başından itibaren kapsamlı ve kararlı bir özelleştirme programının uygulamaya konulduğunu belirtirken, 2003 yılı uygulama programı çerçevesinde Özelleştirme İdaresi Başkanlığı ÖİB tarafından 53 ihale açıldığını, bunlardan 50'sinin yıl içerisinde sonuçlandırıldığını bildirdi. 
     Bu uygulamalar sonucunda 33 iştirak işletme ve şirketin özelleştirildiğini, kapsamdaki kuruluşlara verilen yetki çerçevesinde yapılan ihaleler sonucunda ise 429 adet gayrimenkul satışının gerçekleştirildiğini belirten Unakıtan, bu çerçevede 2003 yılı başından itibaren 2.2 milyar dolar düzeyinde uygulama yapıldığını ve toplam 248 milyon dolar düzeyinde nakit girişi sağlandığını bildirdi. Unakıtan, devamla şöyle dedi 
     
     YAPILAN ÖZELLEŞTİRMELER 

     ''Bugüne kadar yapılan önemli özelleştirme uygulamalarını sıralamak gerekirse TDİ Kuşadası Limanı 24.3 milyon dolar, TDİ Trabzon Limanı 20.2 milyon dolar, TDİ Çeşme limanı 11.2 milyon dolar, Seka Çaycuma İşletmesi 13.6 milyon dolar, Seka Kastamonu İşletmesi 8.2 milyon dolar, TAKSAN 10 milyon dolar, Gerkonsan A.Ş. 3 milyon dolar, Eti Gümüş A.Ş. 40 milyon dolar, ESGAZ 43 milyon dolar, Gemlik Gübre Fab. 83.1 milyon dolar, İGSAŞ 100.5 milyon dolar, BURSAGAZ 120 milyon dolar, TEKEL Alkollü İçkiler 292 milyon dolar, TÜPRAŞ 1.302 milyon dolar olarak gerçekleşmiştir.'' Bu uygulamalara ilişkin, halen ÖYK gündeminde bulunan ESGAZ ve BURSAGAZ dışında, Tüpraş, Tekel Alkollü İçkiler bölümü, İgsaş ve Gemlik Gübre'nin dahil olduğu bütün satışların, Özelleştirme Yüksek kurulu ÖYK tarafından onaylanıp, sözleşme imzalanması ve devir işlemlerinin devam etmekte olduğunu anlatan Bakan Unakıtan, Bursagaz ve Esgaz ihalelerinin onaylanmasına ilişkin ÖYK kararlarının da, kısa sürede tamamlanmasını beklediklerini bildirdi. 
     
     ''TÜPRAŞ'TA İŞÇİ ÇIKARILMAYACAK'' 

     Tüpraş'ın özelleştirilmesi ile ilgili görüşlerini de dile getiren Unakıtan, maalesef Tüpraş'ın özelleştirme sürecinin bir takım tartışmalarla gölgelenmeye çalışıldığını söyledi. 
     Tüpraş'ın özelleştirilmesi sürecinde bütün işlemlerin, ilan aşamasından ihalenin yapılmasına ve ihale sonuçlarının Rekabet Kurumu'na bildirilmesine kadar 'hukuka uygun ve şeffaf şekilde' sürdürüldüğünü anlatan Unakıtan, şunları kaydetti 
     ''Kimsenin bu konuda eksik ve yanlı değerlendirmesi tutarlı değildir. Ayrıca Tüpraş çalışanlarına da seslenmek istiyorum Tüpraş çalışanları, çıkarılan spekülasyonlara asla inanmasınlar. Çünkü çalışanlar üzerinden bir takım art niyetliler, bazı şeyler ummaktadırlar ve bundan dolayı spekülasyonlar çıkartılmaktadır. 
     Özelleştirme ihalesi ÖYK tarafından onaylanan Tüpraş'ta, devir öncesi hiç bir işçinin iş akti fesfedilmeyecektir. Bildiğiniz gibi Tüpraş'ta biz hisse satışı yaptık. Yani bir şirketi blok olarak, olduğu gibi satmadık. Zaten sermayesi halka açık olan bir şirketin yüzde 65 küsur hissesini satmış bulunuyoruz. Yüzde 65 hissesiyi alanlar buna devam edeceklerdir. Biz işçi çıkarma mükellefiyetinde değildik ve değiliz. Ve herhangi bir işçi çıkarılmayacaktır. Onun için lütfen Tüpraş'ta çalışan arkadaşlarımız spekülasyonlara inanmasınlar ve bundan dolayı da rahatsız olmasınlar. Bizim yaptığımız hesaplamalara göre de, Tüpraş'ta bir işçi fazlalığı da söz konusu değildir. Yeni alacak kimselerin de, mevcut işçilerle çalışacaklarına inanıyoruz. Bunun böyle bilinmesi gerekiyor.'' 
     
     TELEKOM'UN ÖZELLEŞTİRİLMESİ 

     Ayrıca 2003 yılında Türk Telekom özelleştirilmesine yönelik talep analizi çalışmalarının tamamlandığını da belirten Unakıtan, bu doğrultuda 13 Kasım 2003 tarihinde yeni satış stratejisini içeren Bakanlar Kurulu kararı alındığını hatırlattı. 
     Unakıtan, söz konusu karar uyarınca, şirketi hisselerinin en az yüzde 51'inin blok olarak satılması, blok satış sürecinin başlatılması için 31 Mayıs 2004 tarihine kadar ihaleye çıkılması, daha sonra kalan hisselerin blok satış süreci ile uyumlu olarak halka arz edilmesinin kararlaştırıldığını bildirdi. 
     Bakan Unakıtan, 2003 yılı özelleştirme uygulamalarında kararlılıklarının, iç ve dış piyasalarda net olarak algılandığını belirtirken, özellikle 2001 ve 2002 yılları ile mukayese edildiğinde, çok ağır ekonomik krizlerden çıkmaya çalışmalarına rağmen, 2003 yılı özelleştirme faaliyetlerindeki kararlılık ve hızın açık şekilde görüldüğünü bildirdi. 

     
</TEXT>
</DOC>
