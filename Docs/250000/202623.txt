<DOC>
<DOCNO> 202623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/siyaset/siy01.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuran kursları'nda resmi geri adım yok 
</HEADLINE>
<TEXT>

   Diyanet'in Sezer'in tepkisi üzerine geri çektiği Kuran kursu yönetmeliği, iptal kararı Resmi Gazete'de yayımlanmadığı için h l yürürlükte 
   Ezelhan Üstünkaya 

   
   Hükümet, Cumhurbaşkanı Ahmet Necdet Sezer ve kamuoyundan gelen tepkiler üzerine Diyanet İşleri Başkanlığı'nın ertelediğini açıkladığı Kuran kursu yönetmeliğinin yürürlükten kaldırılması için girişimde bulunmadı. 
   Ankara Üniversitesi Hukuk Fakültesi öğretim üyesi Prof. Dr. Metin Günday, yürürlükteki yönetmeliğin sadece yazılı açıklamayla geçersiz kılınamayacağına dikkat çekerek, "Aynı şekilde Resmi Gazete'de yayımlanmak suretiyle geri alınır. Yönetmeliği iptal eden yönetmelik yayımlanması lazım. Başbakanlık aynı usulle yönetmeliği kaldırmalı. 'Geri aldım' demekle olmaz" dedi. Kuran kurslarının yeni yönetmeliğe göre açılabileceğini belirten Günday, iptal edilmesi durumunda da eski yönetmeliğin yürürlüğe gireceğini vurguladı. Günday, sadece yazılı açıklama yapılması konusunda "Kamuoyundaki tepkileri uyutmaya ya da unutturmaya yönelik. Yeni yönetmelik Kuran kursunu korkunç şekilde yayıyor" diye konuştu. 
   Kuran kurslarının yıl boyu açık kalmasını ve akşam Kuran kurslarının yeniden açılmasını sağlayan tartışmalı yönetmelik, 24 Kasım'da bayram tatilinde sessiz sedasız yürürlüğe girmiş, Diyanet, tepkiler üzerine "erteledik" açıklaması yapmakla yetinmişti. 
   
   Tartışmalı yönetmelik 
   Yürürlükteki tartışmalı yönetmelik şu düzenlemeleri içeriyor 
   Akşam Kuran kursları açılabilecek. 
   Eski düzenlemedeki sınırlamaların kaldırılması nedeniyle, 365 gün din eğitimi verilebilecek. 
   Okul binaları, yaz aylarında Kuran kursları için kullanılabilecek. 
   Kurs açılması için 10 öğrencinin başvurusu yeterli olacak. 
   
   MGK Yasası'na Sezer'den onay    Cumhurbaşkanı Ahmet Necdet Sezer, okul yapımında kamulaştırma engelini ve Milli Güvenlik Kurulu Yönetmeliği ile atamalar ve kadrolarında gizliliği kaldıran kanunları onayladı. Böylece, MGK Yasası'nın "Atamalar Resmi Gazete'de yayımlanmaz" hükmünü içeren 16. maddesinin son fıkrası ile kadrolarda gizliliği hükme bağlayan 17. maddesinin ikinci fıkrasında geçen "Gizli olup" ibaresi yürürlükten kaldırıldı. Ayrıca, MGK Yönetmeliği'nin "gizli" olmasını düzenleyen 21. madde de yürürlükten kaldırılarak, Resmi Gazete'de yayımlanmaya olanak sağlandı. 
   
   
   
   
</TEXT>
</DOC>
