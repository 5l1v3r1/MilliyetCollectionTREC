<DOC>
<DOCNO> 235984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur17.html </URL>
<DATE> 2004/04/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Üsküdar sahilindeki "20 yıllık" balıkçı tezgahları kaldırıldı 
</HEADLINE>
<TEXT>

     Üsküdar sahilinde 20 yıldır faaliyet gösteren balıkçı tezgahları, İstanbul Büyükşehir Belediyesi zabıta ekiplerince kaldırıldı. 
     Yaklaşık 1 hafta önce kaldırılacağına dair tebligat yapılan tezgah sahipleri, sabah saatlerinde zabıta ekipleri ile birlikte tezgahları, soğutucuları, tabelaları ve diğer eşyayı topladılar. 
     Daha sonra üstleri kapalı olan tezgahların elektrik tesisatları söküldü ve tezgahları birbirinden ayıran demir paneller ile çelik konstrüksiyondan çatılar kaynakla kesilerek indirildi. 
     İstanbul Büyükşehir Belediyesi zabıta ekiplerinin birkaç saat süren çalışmasıyla, zamanla baraka haline dönüştürülen 7 balıkçı tezgahı tamamen kaldırıldı. 
     Dükkanlarının kaldırılmasını üzgün bir şekilde izleyen balıkçılar, ''İstanbul Büyükşehir Belediyesi'nin kendilerine yeni bir yer göstermeden gerekçesiz şekilde tezgahlarını kaldırdıklarını'' ileri sürdüler. 
     Burada 20 yıldır balık satarak geçimlerini sağladıklarını anlatan balıkçılar, 7 dükkandan çalışanlarıyla birlikte birçok insanın ekmek yediğini, ancak bundan sonra işsiz kaldıklarını kaydettiler. 
     Balıkçılar, Üsküdar Belediyesi'ne her ay düzenli olarak işgaliye parası ödediklerini de belirterek, ''yakında temeli atılacak olan metro inşaatı nedeniyle tezgahlarının kaldırıldığını'' iddia ettiler. 
     İstanbul Büyükşehir Belediyesi Zabıta Müdür Yardımcısı Eyüp Hasanoğlu ise kamuya açık alanlardaki işgalleri tamamen bitirmek için çalıştıklarını vurgulayarak, ''İşgalleri kaldırıp sahilleri halka açmak için çalışıyoruz'' dedi. 
     Hasanoğlu, bu konudaki çalışmaların süreceğini ve sahillerin tamamen işgallerden kurtarılacağını bildirdi. 
     Sahillerin Büyükşehir Belediyesi'nin sorumluluk alanı içinde olduğunu da vurgulayan Hasanoğlu, ''ilçe belediyelerine işgaliye parası ödenmesinin İstanbul Büyükşehir Belediyesi'ni bağlamadığını'' kaydetti. 
     
</TEXT>
</DOC>
