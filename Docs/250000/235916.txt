<DOC>
<DOCNO> 235916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy31.html </URL>
<DATE> 2004/04/29/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
"Fuhuşla Mücadele Komisyonu" istifa nedeni oldu... 
</HEADLINE>
<TEXT>

     Balıkesir'in Edremit İlçesi Belediye Meclisi'nin ilk toplantısında ''Fuhuşla Mücadele Komisyonu'' başkanlığına seçilen CHP'li meclis üyesi Bayram Kayahan, ikinci toplantıda görevinden istifa ettiğini açıkladı. 
     Kayahan, istifasıyla ilgili meclis toplantısı sırasında yaptığı konuşmada, bu görevin kendisine muhalefet partisinden olduğu için verildiğini öne sürdü. 
     AK Partili meclis üyelerine ''daha iyi komisyonlarda'' görev verildiğini iddia eden Kayahan, ''Parti ayrımcılığı yapılıyor. Ben doktor ve sağlıkçı değilim. Bu görev benim için onur kırıcıdır. Verilmek istenen bu onur kırıcı görevden istifa ediyorum'' dedi. 
     Edremit Belediye Başkanı Yunus Bozbey ise, Kayahan'a verilen görevin ''onur kırıcı'' olmadığını belirterek, ''Sayın Bayram Kayahan'a bu görevi Edremit Belediye Meclisi vermiştir. Onur kırıcı bir görev olduğunu kabul etmiyorum'' değerlendirmesini yaptı. 
     Bu arada, Bayram Kayahan'ın istifası oylanarak kabul edilirken, yerine AK Partili Meclis Üyesi Jeoloji Mühendisi Kadir Şengör oy birliğiyle seçildi. 
     
</TEXT>
</DOC>
