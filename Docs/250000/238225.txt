<DOC>
<DOCNO> 238225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur23.html </URL>
<DATE> 2004/05/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Seçimi kazanamayan muhtar adayından ilginç talep... 
</HEADLINE>
<TEXT>

     Çorum'un Sungurlu İlçesi'nde, seçimi kazanan muhtarı mahkemeye veren muhtar adayı, davanın görüldüğü duruşmada, seçimde yaptığı masrafların karşılanmasını talep etti. 
     AA muhabirinin aldığı bilgiye göre, Sungurlu İlçesi'ne 8 kilometre uzaklıktaki Kemallı Köyü'nde, 28 Mart'ta yapılan muhtarlık seçiminin tartışmaları devam ediyor. 
     Seçimleri 43 oyla kaybeden muhtar adayı Hasan Dişbudak, muhtar Ahmet Demirkazan hakkında, ''Seçimlerde dışarıdan adam getirterek köyde oy kullandırtmak'' ve bu nedenle ''görevini kötüye kullanmak'' iddiasıyla bir süre önce savcılığa şikayette bulundu. 
     Şikayet dilekçesinin ardından, bugün Sungurlu Asliye Hukuk Mahkemesi'nde duruşma yapıldı. Duruşmaya Dişbudak ile Demirkazan katıldı. Dişbudak, muhtar Demirkazan'ın seçimleri haksız kazandığını ve görevini kötüye kullandığını iddia etti. 
     Ayrıca, muhtar adayı olduğu zaman seçim sürecinde 2.5 milyar lira masraf yaptığını söyleyen Dişbudak, bu paranın da Demirkazan tarafından kendisine ödenmesini mahkemeden talep etti. Hakkındaki iddiaları kabul etmeyen Demirkazan, kendisinden talep edilen parayı ödemeyeceğini söyledi. Demirkazan, köy dışında yaşayan 15 kişiyi seçmen listesine yazdırttığını, ancak bu kişilerin seçimlerde oy kullanmadığını ileri sürdü. Mahkeme, dava dosyasındaki eksikliklerin giderilmesi amacıyla duruşmayı 16 Hazirana erteledi. 
     
</TEXT>
</DOC>
