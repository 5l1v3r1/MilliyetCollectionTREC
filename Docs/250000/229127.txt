<DOC>
<DOCNO> 229127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/guncel/gun07.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO protestosunda 5 gözaltı 
</HEADLINE>
<TEXT>

      ALİ ÖZKAYA İzmir DHA 
   
   İzmir'de Uluslararası Güvenlik Konferansı çerçevesinde düzenlenen "NATO'nun Transformasyonu ve Türkiye'nin Misyonu" konulu toplantıyı protesto eden göstericilere polisin müdahalesi sonucu çıkan olaylarda 5 gösterici yaralandı, 5 kişi de gözaltına alındı. Ege Üniversitesi İktisadi ve İdari Bilimler Fakültesi'nce organize edilen ve önceki gün başlayan konferans dün sona ermeden önce bir grup gösterici Konak Meydanı'nda toplandı. "Ezilenlerin Sosyalist Platformu" üyesi 50 kişi, NATO karşıtı pankartlarla araçların yanaşacağı bölümü kapattı. Atatürk Kültür Merkezi'nde basın açıklaması yapmak isteyen göstericilere polis izin vermedi. Çevik Kuvvet polisinin biber gazı ve copla müdahale ettiği göstericiler, polise taş attı. Olayda yaralanan göstericiler hastaneye kaldırılırken, 5 kişi de gözaltına alındı. 
   
   
</TEXT>
</DOC>
