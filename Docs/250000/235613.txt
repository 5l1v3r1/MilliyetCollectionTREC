<DOC>
<DOCNO> 235613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy21.html </URL>
<DATE> 2004/04/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Gül "İKÖ Genel Sekreterliği'ne İhsanoğlu'nu aday göstereceğiz" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İstanbul'da haziran ayında yapılacak İslam Konferansı Örgütü'nün İKÖ ''31. Dışişleri Bakanları Konferansı''nda yeni İKÖ Genel Sekreteri'nin seçileceğini belirterek, Türkiye'nin adayının İslam, Tarih, Sanat ve Kültür Araştırma Merkezi IRCICA Genel Direktörü Prof. Dr. Ekmeleddin İhsanoğlu olduğunu bildirdi. 
     Başbakan Yardımcısı Gül, eşi Hayrünnisa Gül ile birlikte Yıldız Sarayı'ndaki IRCICA'yı ziyaret etti. 
     Yıldız Sarayı Seyir Köşkü önünde IRCICA Genel Direktörü Prof. Dr. İhsanoğlu ve Genel Müdür Yardımcısı Dr. Halit Eden tarafından karşılanan Gül, İhsanoğlu ile bir süre makamında görüştü. 
     Prof. Dr. İhsanoğlu, Bakan Gül ile eşine, Yıldız Sarayı Yağveran Dairesi'nde bulunan Mostar 2004 Projesi'nin fotoğraflarının yer aldığı bölüm ile IRCICA'nın yaklaşık 65 bin fotoğrafının bulunduğu arşiv bölümünü gezdirerek, Mostar Projesi ve IRCICA'nın fotoğraf arşivine ilişkin bilgi sundu. 
     Mostar'da yürütülen projenin fotoğraflarını inceleyen Gül, ''Mostar Köprüsü'nü yine Türkler yaptı başkalarına kalmasın diye... Çünkü başka firmalar da vardı yapmak isteyen'' dedi. 
     Bu arada Bakan Gül'e, IRCICA fotoğraf arşivinde bulunan eski Kayseri fotoğrafları da bilgisayar ekranından izlettirildi. 
     Başbakan Yardımcısı Gül ve beraberindekiler, daha sonra Çit Kasrı'na geçerek, Önder Çokay'ın ''Halı Sanatı'nda Yeni Öneriler'' başlıklı desen sergisini gezdiler. 
     
     GÜL'ÜN AÇIKLAMASI 
     Burada yaptığı açıklamada, IRCICA'nın 1980 yılında kurulduğunu hatırlatan Dışişleri Bakanı ve Başbakan Yardımcısı Abdullah Gül, merkezin, Prof. Dr. İhsanoğlu'nun yöneticiliğinde başarılı çalışmalarla gerek İslam dünyasında, gerek diğer ülkelerde sanat ve bilimle ilgilenen kesimlerin büyük saygısını kazandığını vurguladı. 
     İstanbul'un bu yıl birçok önemli faaliyete sahne olacağını ifade eden Gül, bunlardan birinin de İKÖ'nün Dışişleri Bakanları Konferansı olduğunu söyledi. 
     Bakan Gül, sözlerini şöyle sürdürdü 
     ''İstanbul'da haziran ayında yapılacak İKÖ'nün 31. Dışişleri Bakanları Konferansı'nda, İKÖ Genel Sekreterliği'ne yeni bir genel sekreter seçilecek. Türkiye, şimdiye kadar İKÖ'de çok üst mevkilerde görev almadı. Ama artık zamanı geldi. Bu bakımdan, konferansta, Genel Sekreterlik için IRCICA Genel Direktörü Ekmeleddin İhsanoğlu'nu Türkiye'nin genel sekreter adayı olarak göstereceğiz.'' Daha önce başka Asya ülkelerinden de genel sekreterler çıktığını, ancak bunların hep Asya'nın doğusundaki ülkelerden olduğunu anlatan Gül, bu sefer de Asya'nın batısından bir genel sekreter çıkmasının doğru olduğu kanaatini taşıdığını bildirdi. 
     Türkiye'nin bir yandan Asya'nın batısında, bir taraftan da Avrupa'nın içerisinde bulunduğuna işaret eden Gül, şunları kaydetti 
     ''Türkiye'nin adaylığının İKÖ'ye çok önemli katkıları olacağına inanıyoruz. Türkiye'den çıkacak bir genel sekreterin, doğu-batı arasındaki uzlaşmaya, doğu-batı arasında bazılarının yaratmak istediği gerginliği giderme açısından büyük katkısı olacağına inanıyoruz. Türkiye olarak güçlü, demokrasiyi gerçekleştirmiş, AB'ye adaylığı söz konusu olan bir ülkenin genel sekreterlikte görev yapması, İslam dünyasına ve diğer ülkelere büyük bir mesaj olacaktır. O bakımdan adayımızı şimdiden üye ülkelere duyurmaya başladık.'' Bakan Gül, Prof. Dr. İhsanoğlu'nun, İslam medeniyetine ve kültürüne yaptığı katkılarla çok iyi bilinen bir şahsiyet olduğunu ve birçok ödül ile takdirnameler kazandığını belirterek, ''O bakımdan, inanıyorum ki diğer üye ülkeler de adayımızı destekleyeceklerdir'' dedi. 
     
     SORULARI YANITLADI 
     Abdullah Gül, bir gazetecinin ''Azerbaycan'ın KKTC'yi tanıması konusunda bir gelişme olup olmadığını'' sorması üzerine, şöyle konuştu 
     ''Bu konuda şimdilik bir gelişme yok ama kademe kademe, bir strateji çerçevesinde bu işler götürülmektedir. Şüphesiz ki, önce dost ve kardeş ülkelerin verdikleri sözleri hatırlayarak hareket edeceğiz. Şüphesiz ki, olumlu adımlar vardır. Gördüğünüz gibi önce Avrupa'dan başlamıştır.'' Bir gazetecinin ''Verheugen'in 'BM Güvenlik Konseyi KKTC'yi tanımadığı sürece biz AB olarak tanımayacağız' dediğini'' söylemesi üzerine de Gül, ''Bunlar normal şeylerdir. Tabii ki, önce BM Güvenlik Konseyi'nde yapılacak işler vardır. Daha sonra başka şeyler de yapılacaktır. Bunları ayaküstü konuşmak doğru olmaz. Ama bir şeyden herkes emin olsun ki, biz referandum akşamı, bu konularla ilgili çalışmaya başladık ve çok yoğun çalışmalar içindeyiz'' dedi. 
     Bakan Gül, ''Eurovision Şarkı Yarışması'nda Kıbrıs Rum kesiminin nasıl anons edileceği'' yolundaki soruya ise şu karşılığı verdi 
     ''Şimdiye kadar nasıl anons edildiyse, öyle edilecek. Daha önce AGİT'e de geldi Rum kesimi. AGİT'te nasıl hareket edildiyse, burada da öyle olacaktır. 'Bunlardan bir problem çıkacak' diye kimse beklenti içinde olmasın.'' ''Afganistan'a Türk askeri gönderilip gönderilmeyeceğine'' ilişkin bir soru üzerine de Gül, ''Hayır, şimdilik hiçbir şey yok'' dedi. 
     Açıklamanın ardından Prof. Dr. İhsanoğlu, Başbakan Yardımcısı Gül'e, IRCICA tarafından hazırlanan Osmanlı Bilim Tarihi Literatürü serisinin son kitabı olan ''Osmanlılar'da Askerlik Literatürü Tarihi'' ile ''Osmanlı Devleti Medeniyeti Tarihi'' kitaplarını hediye etti. İhsanoğlu, Hayrünnisa Gül'e de, ebru sanatından yapılmış bir tablo sundu. 
     
</TEXT>
</DOC>
