<DOC>
<DOCNO> 203553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur11.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma, gerçek sahiplerine kaldı... 
</HEADLINE>
<TEXT>

     Fırat Nehri kıyısında bulunan ve 3 yıl öncesine kadar yüzlerce arkeologun kazı yapacak yer bulmak için yarıştığı Zeugma Antik Kenti'ne, arkeologlardan artık ilgi gösteren olmadığı bildirildi. 
     Tarihi eser kaçakçılarının bulduğu bir mozaiği kurtarmak için yapılan çalışmayla başlayan ve Birecik Barajı'nda su tutulmaya başlanmasıyla birlikte hızlanan Zeugma kazılarının, bundan böyle Gaziantep İl Özel İdare Müdürlüğü'nün tahsis edeceği kısıtlı ödenekle ve Gaziantep Arkeoloji Müzesi görevlilerince sürdürülmesi planlanıyor. 
     Yerleşim yerindeki kazılarda görev alan Arkeolog Mehmet Önal, yaptığı açıklamada, Birecik Barajı'nda su tutulmaya başlanmasıyla birlikte yerli ve yabancı basın organlarında yayınlanan haberlerin, arkeoloji dünyasının ilgisini Zeugma'da yoğunlaştırmasına neden olduğunu anımsatarak, şunları anlattı 
     ''Yörede çok yoğun ve hızlı kurtarma kazıları yapıldı. 200'ü aşkın yerli ve yabancı arkeolog ile 500 işçi, dar bir alanda iç içe çalışıyordu. Kazı yapacak alan bulmak ya da ortaya çıkarılan bir mozaik için arkeologlar arasında ben buldum kavgası bile yaşanıyordu. 
     4 Ekim 2000'de kazılar sona erdi ve herkes geldiği yere geri döndü. O günden sonra Zeugma'ya Gaziantep dışından bir arkeolog gelmedi. 2001 ve 2002 yıllarında Gaziantep Arkeoloji Müzesi'ne bir tek kazı talebi olmadı. Gerçekte buradaki kazıları 1980'li yıllarda Gaziantep Arkeoloji Müzesi'nde görevli arkeologlar yani bizler başlatmıştık. Başladığımız işi bitirmek de bize kaldı.'' 
     
     ''44 MOZAİĞİN 38'İNİ BİZ KALDIRDIK'' 
     Önal, Zeugma'daki mozaiklerin kurtarılması için gösterdikleri çaba nedeniyle yabancı arkeologlar takdir edilirken, Gaziantep Arkeoloji Müzesi görevlilerinin yaptığı çalışmaların görmezlikten gelindiğini öne sürdü. ''Zeugma'dan kurtarılan 44 mozaiğin 38'ini biz kaldırdık'' diyen Önal, yabancı arkeologların sadece 2 mozaik kurtarabildiklerini söyledi. Yerli ve yabancı arkeologların 4 Ekim 2000'de terk ettikleri Zeugma'nın imdadına Gaziantep Valisi Lütfullah Bilgin'in yetiştiğini ifade eden Önal, sözlerini şöyle sürdürdü 
     ''Vali Lütfullah Bilgin'in, Zeugma'da her yıl bir villayı ayağa kaldıracağız sözü üzerine Zeugma terk edilmişlikten kurtuldu. İl Özel İdare Müdürlüğü'nün tahsis ettiği 300 milyar lira ödenek, 23 Temmuz 2003'te biz arkeologları yeniden Zeugma ile buluşturdu. 
     Bu kazıyla, yörede ortaya çıkarılan ilk yapı olan Dionysos Villası'nın eklentilerine ulaştık. Danae'nın Villası adını verdiğimiz yeni bir yapıyı ve yeni mozaikleri bulduk.'' Önel, gelecek yıl İl Özel İdare Müdürlüğü'nün tahsis edeceği ödenekle, yeni buldukları mozaikleri ve Dionysos Villası'nı restore edip ziyarete açmayı, Danae Villası'nın eklentilerini ortaya çıkarmayı amaçladıklarını sözlerine ekledi. 
     
</TEXT>
</DOC>
