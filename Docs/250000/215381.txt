<DOC>
<DOCNO> 215381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/spo04.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluğu abarttılar 0-0 
</HEADLINE>
<TEXT>

   Aynı şehrin iki takımı Akçaabat Sebatspor ile Trabzonspor arasındaki maçta oyuncular tribünlere ayak uydurdular, dengeyi bozamadılar, vasat futbolun karşılığını da birer puanla aldılar 
      
   Karşılıklı alkışlar 
   TRABZON derbisi başladığı gibi golsüz sona erdi, Bordo - Mavililer'in futbolundaki düşüş yine devam etti. Rakibini Fatih Stadı'nda konuk eden Akçaabat Sebatspor, güçlü rakibine oranla daha oyuna hakim bir görüntü çizdi. İstikrarsız futboluyla dikkati çeken Trabzon ise, birkaç gol pozisyonu dışında rakip kalede etkili olamadı. Maç öncesi taraftarlar iki takım futbolcularını ayrı ayrı tribünlere çağırdılar, karşılaşma sonrası da alkışlarla soyunma odasına uğurladılar. 
   
   Birinci'nin gol isyanı    AKÇAABAT Sebatspor'un ara transferde Duisburg'dan transfer ettiği Oktay Derelioğlu, dün ilk kez on birde forma giydi. 30. dakikada Selahattin'in soldan ortasında topla buluşan Oktay'ın vuruşunda meşin yuvarlak ağlara gitmesine rağmen ofsayt gerekçesiyle gol geçerli sayılmadı. Akçabat Sebatspor Teknik Direktörü Mehmet Birinci, "Galiba yan hakemin gafından kaynaklanıyor, bizim attığımız gol duyduğumuz kadarıyla ofsayt değilmiş" dedi. Tecrübeli hoca, Trabzon'dan daha diri bir futbol ortaya koyduklarını belirtip, "İkinci yarı fizik olarak düşünce bir puan için oynadık. Ligde kalma doğrultusunda yolumuza devam ediyoruz" dedi. 
   
   Trabzon'un mazereti var    'Pozisyon üretemedik' 
   BORDO - Mavili takımın teknik patronu Ziya Doğan ağır zemin ve yoğun maç trafiği nedeniyle sıkıntı çektiklerini söyledi. Tecrübeli hoca, "İkinci yarıda her iki takım da yoruldu. Bu bölümde baskılı gözükmemize rağmen pozisyon üretemedik. Bir hafta içinde üç maçı çok ağır sahada yapınca fizik olarak sonlara doğru yorulduk" diye konuştu. 
   
   'Ölçülü kullanıyorum' 
   TOP rakipteyken futbolcularının istediklerini yapamadığını vurgulayan Ziya Doğan, sözlerine şöyle devam etti "Ancak çocuklarda oynama isteği ve takım oyununa uyma ihtimalleri yüksek. Zaman içinde bunu yüksek seviyeye getirmek istiyoruz. Sahada gerçekten yürümek zor. Yetenekli oyuncularım var ama onları ölçülü kullanmak istiyorum". 
   
   
</TEXT>
</DOC>
