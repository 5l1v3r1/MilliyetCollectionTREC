<DOC>
<DOCNO> 209747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur40.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özcan Deniz'den marka davası... 
</HEADLINE>
<TEXT>

     Sanatçı Özcan Deniz, ''Özcan Deniz'' markasının kendisine devrine ilişkin sözleşmeye uyulmadığı gerekçesiyle, İbrahim Genç ve 3 şirket aleyhine tazminat davası açtı. 
     İstanbul Asliye Ticaret Mahkemesi'ne başvuran Özcan Deniz'in avukatı Nedim Kolan'ın hazırladığı dilekçede, tescil edilmiş olan ''Özcan Deniz'' markasının haklarının, davalılarla yapılan sözleşme gereğince 22 Temmuz 2003'ten itibaren 90 gün içinde Deniz'e devredilmesi gerektiği anlatıldı. 
     Noterden ihtar çekilmesine rağmen devrin gerçekleşmediği belirtilen dilekçede, sözleşmeye uyulmaması nedeniyle başka bir şirketle yapılan görüşmelerin sonuçlanamadığı ve Deniz'in 75 bin euro kazançtan mahrum kaldığı öne sürüldü. 
     Dilekçede, sözleşmeden doğan 100 bin dolar tazminat ile Özcan Deniz'in 75 bin euroluk maddi zararının, söz konusu durumdan sorumlu olan İbrahim Genç, Popüler Müzik Yapım Film Reklam Halkla İlişkiler Sanayi ve Ticaret, Prestij Müzik Yapım Sanayi Ticaret ve Moviba Müzik Yapım Limited şirketlerinden alınarak, davacı tarafa verilmesi istendi. 
     Dava dilekçesindeki ihtiyati tedbir kararı alınması yönündeki istem, mahkemece reddedildi. 
     
</TEXT>
</DOC>
