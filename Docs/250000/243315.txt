<DOC>
<DOCNO> 243315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy31.html </URL>
<DATE> 2004/05/27/ </DATE>
<TIME> 18.32 </TIME>
<AUTHOR>  </AUTHOR>
<HEADLINE>
Orman alanlarını düzenlemek için TBMM'ye yeni teklif verildi. 
</HEADLINE>
<TEXT>

     TBMM Plan ve Bütçe Komisyonu'nda, orman alanlarına yeni düzenleme getiren 3 yasa teklifinin tümü üzerindeki görüşmeler tamamlanarak, maddelerine geçilmesi kabul edildi. 
     Çevre ve Orman Bakanı Osman Pepe, birleştirilerek görüşülen teklifler üzerindeki görüşlerini açıklarken, tekliflerin 2-B diye bilinen alanları kullananlardan ecrimisil alınmasını da öngördüğünü ifade ederek, kamuya ait yaklaşık 600 bin hektar alanın insanlar tarafından hiçbir bedel ödenmeksizin izinsiz kullanıldığını söyledi. Bu alanları kullananlardan ecrimisil alınmasının kamu vicdanını rahatlatacağını kaydeden Pepe, tekliflerin sivil toplum örgütlerinin de beklentilerini karşıladığını ifade etti. 
     Anayasa Mahkemesi'nin daha önce bazı yasaları iptal etmesi sonucu yasal boşluk oluştuğunu anlatan Pepe, karayolları, petrol ve doğalgaz boru hatlarına yasal boşluk nedeniyle izin verilmediğini bildirdi. 
     Pepe, tekliflerin Anayasa Mahkemesi'nin iptal gerekçelerini de karşıladığını ve kamu yararını gözetir nitelikte olduğunu kaydetti. 
     Teklifin, orman yangınlarıyla mücadele ederken ölen ve sakat kalan personele tazminat ödenmesini de öngördüğünü hatırlatan Pepe, ''Orman Genel Müdürlüğü'nün 2003 yılı karı 100 milyon dolar. Bu ülkenin ormanlarını koruyan insanlara yılda 10 trilyon tazminat ödenmesi makul olacaktır'' diye konuştu. 
     Pepe, orman alanları ile ilgili ''bağnazlığı'' bırakmak gerektiğini ifade ederek, 200-250 senedir üzerinde ağaç bulunmayan kayalık alanlar ile makilik alanların orman kabul edildiğini söyledi. Pepe, ''Adını orman alanı koyduk mu tamam... Tanrı buyruğu gibi değiştirilemiyor artık. Halbuki bu alanlarda bir tek ağaç yok'' dedi. Pepe, orman alanlarının AB standartlarına göre yeniden tanımlanması gerektiğini belirterek, orman alanı dışına çıkmış ve 2-B olarak bilinen alanların neredeyse tamamının vatandaşlar tarafından işgal edildiğini söyledi. Pepe, yerleşim birimlerine uzak, ''dağ başında'' kullanılmayan az miktarda 2-B arazisi bulunduğunu kaydetti. 
     
     1.5 MİLYAR DOLAR GELİR 
     Pepe, 2-B alanlarını kullananlardan yıllık 1.5 milyar dolar ecrimisil geliri beklendiğini ifade ederek, ecrimisilin 5 yıl geriye doğru işletilebildiğini de hatırlattı. 
     Daha sonra birleştirilen tekliflerin maddelerine geçilmesi kabul edildi. 
     
</TEXT>
</DOC>
