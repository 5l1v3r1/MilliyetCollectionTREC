<DOC>
<DOCNO> 208799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko14.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Temsa, ihracat hedefini büyüttü... 
</HEADLINE>
<TEXT>

     Sabancı Topluluğu şirketlerinden Temsa, araştırma ve geliştirmeye dayalı esnek üretim modeliyle otobüs ihracatını artırdı. 
     Geçen yıl yaklaşık 60 milyon dolarlık ihracat gerçekleştiren Temsa, bu yıl ihracat hedefini 100 milyon dolara yükseltti. 
     Temsa'nın faaliyetlerinin değerlendirilmesi amacıyla düzenlenen toplantıda konuşan Genel Müdür Mehmet Buldurgan, Temsa'nın otobüs, iş makinaları ve otomotiv ürünleri alanında faaliyet gösterdiğini anımsattı. 
     Buldurgan, ''Otobüste çok ciddi bir marka oluşturuyoruz. Çok önemli bir sanayici şapkamız var. Ayrıca çok sıkı ihracatçı oluyoruz. Geçen yıl 60 milyon dolarlık ihracat yaptık. OSD ihracatçı sıralamasında 9. sırayı aldık'' dedi. 
     Otobüste giderek artan Avrupa ihracatına da dikkati çeken Buldurgan, Avusturya Posta Otobüsleri İdaresi'ne POSTBUS yaptıkları satışı örnek gösterdi. Buldurgan, ''Sektörümüzün ihracatında üzerimize düşeni yapıyoruz ve bundan da gurur duyuyoruz'' diye konuştu. 
     Mitsubishi markalı binek ve ticari araçların satışından da memnun olduklarını anlatan Buldurgan, şöyle dedi 
     ''2004'de moralliyiz. Dolayısıyla geçen yıl yaptığımız 60 milyon dolarlık ihracatın bu yılki hedefini 100 milyon dolara çıkardık. 300 milyon dolarlık hacmi olan bir Temsa var. Bu yıl bizi izlemeye devam edin.'' 
     
     ŞİRKETİN AMİRAL GEMİSİ YOL TESTİNDE 
     Şirketin otobüs, otomotiv ve iş makinaları direktörlerinin verdiği bilgiye göre, otobüste güçlü pazar özellikleri nedeniyle Avrupa'yı hedefleyen Temsa, Almanya ve İngiltere pazarlarına girmeyi planlıyor. 
     Şirket, amiral gemisi olarak nitelendirdiği 3 akslı ''Diamond'' adı verilen yeni otobüsünün testlerini de sürdürüyor. Şehirlerarası taşımacılığı hedefleyen bu otobüsün, yılın yarısından itibaren pazara verilmesi bekleniyor. 
     Mitsubishi markalı ticari ve binek araçta 2003'ü yaklaşık 5 bin araçlık satışla kapatan şirket, bu yıl satışlarını yüzde 100 artırarak, 10 bine taşımayı öngörüyor. Şirket ayrıca, bayilikte büyük plazalar yerine, müşterilerle daha yakın olmayı sağlayan butik tarzını benimsedi. 
     Temsa, iş makinaları alanında da daha etkin ve verimli çalışma amacıyla yeniden yapılandı. ''Samurai Marketing'' adı verilen yöntemi izleyecek olan şirket, sabit bölge ofislerinin yerine, müşteri odaklı mobil satış teşkilatıyla daha etkin bir şekilde müşterilerine ulaşacak. 
     
</TEXT>
</DOC>
