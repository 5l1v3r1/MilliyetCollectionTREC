<DOC>
<DOCNO> 248882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/siyaset/axsiy02.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ariel Şaron'dan mesaj getirdi 
</HEADLINE>
<TEXT>


ANKARA Milliyet 


İsrail'in Ankara Büyükelçisi Pinhas Avivi, Başbakan Ariel Şaron'dan Türk hükümetine özel bir mesaj getirdiğini belirterek, "İsrail Kuzey Irak'ta herhangi bir eylem içinde değil" dedi. Tarım ve Köyişleri Bakanı Sami Güçlü'yü ziyaret eden Avivi, Türkiye ile İsrail'i dünyanın geri kalan kısmına bağlayacak "enerji koridoru" konusunda çok önemli bir anlaşma yapmak istediklerini bildirdi. Avivi'nin Türkiye ile imzalamak istediği anlaşma doğalgaz taşımayı içeriyor. Proje uyarınca başta Mısır olmak üzere Kuzey Afrika'dan getirilecek doğalgazın Türkiye'ye İsrail topraklarından geçecek şekilde taşınması planlanıyor. Avivi, Başbakan Erdoğan'ın İsrail hükümetine yönelik eleştirilerinin sorulması üzerine, "Şaron Gazze'den çekilmeyi ve oradaki Yahudi yerleşimlerini boşaltmayı taahhüt etti" dedi. İsrail'in Kuzey Irak'ta toprak aldığı iddialarını Araplar'ın ortaya attığını savunan Avivi, Şaron'un "Irak'ta yapılacak herhangi bir işbirliğinin ancak Türkiye ile koordineli olacağı" yönündeki mesajını üst düzey yetkililere ilettiğini söyledi. 


</TEXT>
</DOC>
