<DOC>
<DOCNO> 244207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy15.html </URL>
<DATE> 2004/05/31/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
AKP'li Ergin YÖK yasası ile ilgili ne yapılacaksa bugün belli olur 
</HEADLINE>
<TEXT>

     AK Parti Grup Başkanvekili Sadullah Ergin, Cumhurbaşkanı Ahmet Necdet Sezer tarafından bir kez daha görüşülmek üzere TBMM Başkanlığı'na iade edilen YÖK Yasası ile ilgili kararı, partisinin yetkili kurullarının vereceğini söyledi. 
     Ergin, parlamento muhabirleriyle yaptığı sohbet toplantısında YÖK Yasası ile ilgili soruları yanıtladı. 
     Cumhurbaşkanı'nın geri gönderme yazısı üzerinde çalışma yaptıklarını kaydeden Ergin, ''Hükümet kanadında değerlendiriliyor, akşam da Merkez Yönetim Kurulu'nda MYK değerlendirilecek ve konunun ne olacağı yetkili kurullarda görüşüldükten sonra kararlaştırılacak'' dedi. 
     Bir gazetecinin, Devlet Bakanı ve Başbakan Yardımcısı Abdüllatif Şener'in ''yasanın bu süreçte tekrar görüşülmesini yersiz görüyorum'' şeklindeki sözlerini hatırlatması üzerine de Ergin, ''Sayın Bakanımız öngörüsünü söylemişler'' dedi. 
     Yetkili kurularda yapılacak görüşmelerden sonra ortaya bir sonuç çıkacağını kaydeden Ergin, ''zaten ne yapılacaksa bugün muhtemelen belli olur. Zira yeniden getirilmesi gerekiyorsa takvim nedeniyle hemen gündeme alınması gerekir. MYK sonrasında muhtemelen bir görüş ortaya çıkar'' diye konuştu. 
     
     CUMHURBAŞKANI'NIN GEREKÇESİ 
     Ergin, Cumhurbaşkanı Sezer'in geri gönderme gerekçesini nasıl değerlendirdiğinin sorulması üzerine de şunları söyledi 
     ''Gerekçede katılmadığımız pek çok nokta var. Ama bunları madde madde sayacak değilim. Türkiye Cumhuriyeti Devleti bir hukuk devleti, kurumların yetkileri belirlenmiş, kuvvetler ayrılığı ilkesi benimsenmiş, hükümet ve parlamentonun yapacağı görevler bellidir. Yürütmeyi oluşturan Cumhurbaşkanı ve Bakanlar Kurulu'nun yapacağı çalışmalar bellidir, yargının görev alanı bellidir. 
     Dolayısıyla bu temel ayrım içinde gelişmekte olan Türk demokrasisinin kurumsallaşmasına katkı sağlayıcı yorumlar yapmak lazım. Türkiye, demokrasiyi vazgeçilmez bir istikamet olarak belirlemiştir. Bunun tatbikatını da yapması gerekiyor. Şu anda bu tatbikatta bir takım sıkıntılar yaşanıyor. AB müktesebatında dile getirilen mevzuatınızda problem kalmadı ama uygulamadan kaynaklanan sorunlar var şeklindeki eleştiri, birtakım uygulamalarda kendini gösteriyor. 
     Parlamenter demokrasilerde herkesin görev alanı ve yetkileri belli.'' 
     
     DEMOKRASİNİN SÜPER LİGİ 
     Türkiye'nin bir süreçten geçtiğini ve demokrasisini kökleştirmeye çalıştığını anlatan Ergin, ''demokrasimizi süper lige oturtmaya çalışıyoruz. Biz artık B, C klasmanında değil, demokrasinin süper liginde oynamak istiyoruz'' diye konuştu. 
     Ergin, kişi ve kuruluşların yetkilerini kullanırken Türk demokrasisinin gelişimi yönünde adımlar atması gerektiğini ifade ederek, ''getirilen yorumların tatbikatta yaşanan sıkıntıların aşılmasına katkı sağlaması lazım'' dedi. 
     Bir gazetecinin Cumhurbaşkanı Sezer'in hukukçu kimliğini hatırlatarak, geri gönderme gerekçesinde bunun etkili olup olmadığını sorması üzerine de Ergin, hukukta doktrinler bulunduğunu ve bunları savunanların hapsinin hukukçu olduğunu hatırlattı. Ergin, ''Sayın Cumhurbaşkanı hukukçudur doğru ama başka hukukçular da farklı yorum yapıyor'' diye konuştu. 
     Ergin, bir başka soru üzerine de Başbakan Recep Tayyip Erdoğan'ın konuyla ilgili olarak yarınki TBMM Grup toplantısında ''net mesajlar verebileceğini'' söyledi. 
     
</TEXT>
</DOC>
