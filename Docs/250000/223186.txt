<DOC>
<DOCNO> 223186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo19.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Fener maçın favorisi ama sonuna kadar savaşacağız 
</HEADLINE>
<TEXT>

     Bursaspor Teknik Direktörü Nejat Biyediç, hafta sonu Fenerbahçe'yle zorlu bir maç oynayacaklarını belirterek, ''Fenerbahçe maçın favorisi, ama İstanbul'a teslim olmaya gitmiyoruz. Sonuna kadar savaşıp puan ya da puanlar almak için çalışacağız'' dedi. 
     Biyediç, antrenmanın ardından düzenlediği basın toplantısında, iki haftada Konyaspor ve Malatyaspor karşısında alınan 4 puanın futbolcularının özgüven kazanmaları ve moral bulmaları açısından faydalı olduğunu söyledi. 
     Malatyaspor karşısında 2 kez yenik duruma düşmelerine karşın, son dakika golüyle de olsa alınan 3 puanın kendilerini çok sevindirdiğini ifade eden Biyediç, camia olarak kenetlendiklerini, bunu Fenerbahçe karşısında da göstermek istediklerini vurguladı. 
     Biyediç, olumlu gelişmelere rağmen, halen bazı eksiklerinin bulunduğunu, futbolcuları tanımak, sistemi ve futbol anlayışını oturtmak için zamana ihtiyaçları olduğunu dile getirerek, şunları söyledi 
     ''Önümüzdeki günlerde daha iyi bir Bursaspor izleyeceğiz. Fenerbahçe maçın favorisi, ama İstanbul'a teslim olmaya gitmiyoruz. Sonuna kadar savaşıp puan ya da puanlar almak için çalışacağız. Fenerbahçe'nin bu akşam Gençlerbirliği ile kupa maçı var. Fiziksel ve motivasyon olarak bizim maça yorgun çıkacaklar. Her takımın bazı zaafları vardır. Biz de bunları değerlendirip en iyi netice ile Bursa'ya dönmek istiyoruz.'' Biyediç gazetecilerin, ''Kadroda herhangi bir değişikliğe gitmeyi düşünüyor musunuz'' sorusuna, ''Değişiklikler olabilir. Sonuçta Fenerbahçe ile oynuyorsunuz ve rakibinizi tüm Türkiye favori olarak gösteriyor. Çok tehlikeli oyuncuları var. Önlemlerimizi alacağız. Fenerbahçe'yi bu sezon 10-15 kez izledim. Fenerbahçe'yi iyi tanıyorum'' yanıtını verdi. 
     ''Hoijdoonk çok etkili frikik atıyor. Bu oyuncuya ilgili özel önlem alacak mısınız'' sorusu üzerine Biyediç, ''Hoijdoonk çok iyi frikik atıyor. Bu nedenle futbolcularımı cezaalanı çevresinde gereksiz faul yapmamaları konusunda uyardım'' dedi. 
     Futbolcularına güvendiğini, özellikle son maçtaki mücadeleci ruhlarından çok memnun kaldığını anlatan Biyediç, ''Sizler de görüyorsunuz, antrenmanlarımız neşe içerisinde geçiyor. Kent ile bütünleştik. İstanbul'dan neden bir galibiyetle dönmeyelim. İstanbulspor Beşiktaş'ı yenebiliyorsa, Bursaspor da Fenerbahçe'yi yenebilir'' diye konuştu. 
     
</TEXT>
</DOC>
