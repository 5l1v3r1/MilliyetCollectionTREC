<DOC>
<DOCNO> 205238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/ekonomi/aeko.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrette tarih sürprizi 
</HEADLINE>
<TEXT>

   Asgari ücretin 2004 ve 2005 yılları için ayrı ayrı tespit edilmesi ve yeni ücretin yürürlük tarihinin 1 Ocak yerine 1 Şubat'a çekilmesi tartışılıyor 
      AHMET ERHAN ÇELİK Ankara 
   
   Asgari ücretteki karmaşa şaşırtıcı formülleri gündeme getirdi. Asgari ücretin iki yıl için yani 2004 ve 2005 yıllarını kapsayacak şekilde belirlenmesi ve yürürlüğe giriş tarihinin 1 Ocak yerine 1 Şubat 2004'e kaydırılması üzerinde duruluyor. Bugün yapılacak Asgari Ücret Tespit Komisyonu toplantısından ise bir sonuca ulaşılamayacağı gözleniyor. 
   Edinilen bilgilere göre hükümet bürokrasinin hazırladığı asgari ücret seçeneklerini IMF şartlarına sığdıramadı. İlgili bakanlar arasında asgari ücretin belirlenmesi için Hazine'ye iki hafta ek süre tanınması yönünde görüşmeler yapıldığı öğrenildi. Yeni asgari ücret Resmi Gazete'nin 31 Ocak tarihli mükerrer sayısına yetiştirilemezse nihai karar IMF'yle önümüzdeki ay ortasında yapılacak yedinci gözden geçirme görüşmelerine kalacak. 
   
   İki yıllık asgari ücret 
   Başbakan Recep Tayyip Erdoğan'ın "net asgari ücretin yüzde 30'un üzerinde" artırılmasına işaret eden açıklamaları "uygulama döneminin yayılması" seçeneğini gündeme getirdi. Üzerinde çalışılan bu seçeneğe göre 2004 ve 2005 için ayrı ayrı asgari ücret tespiti yapılacak. İki yıllık asgari ücret tespiti enflasyondaki gerilemeyle ilişkilendirilirken, kamu finansmanı üzerindeki baskı iki yıla dağıtılmış olacak. 
   Asgari ücrette yürürlük süresinin de kaydırılması gündemde. Asgari ücretle ilgili bakanlar arasında yapılan görüşmeler Hazine'nin ek süreye ihtiyacı olabileceğini gösterdi. İşçiler zamlı ücretlerini 1 Ocak yerine 1 Şubat tarihinde alabilirler. 
   
   Kamu işçisine otomatik zam 
   Ekonomi bürokrasisinin hesaplarına göre net asgari ücret rakamı 270 milyon liranın üzerine çıkarsa her durumda bütçeye "öngörülmemiş belli bir ek yük" gelecek. Ek yükün nasıl karşılanacağı belirsizliğini korurken, asgari ücret rakamının ücret genel dengesinde her taşı yerinden oynatacak olması hesapları altüst etti. Örneğin net asgari ücret 285 milyon lira olarak belirlenirse kamu toplu iş sözleşmelerindeki "taban ücret" aşılmış olacak. Bu durumda sözleşme kapsamındaki işçilere otomatik ücret zammı gelecek. 
   
   Erdoğan'ın şirketi Rekabet Kurumu'na şik yet edildi    CHP Konya Milletvekili Atilla Kart, Başbakan Tayyip Erdoğan'ı, kardeşi Mustafa Erdoğan ve yakın arkadaşlarıyla kurduğu "Yenidoğan Gıda Paz. Ve Tic. A.Ş." şirketi nedeniyle, "nüfuz suistimali" yoluyla "hakim durumun kötüye kullanılması" suçlamasıyla Rekabet Kurumu Başkanlığı'na şik yet etti. 
   Kart, hem milletvekili sıfatı hem de vatandaş olarak Rekabet Kurumu Başkanlığı'na başvurduğunu belirterek, soruşturma sürecinin bir an önce başlatılmasını istedi. 
   Kart, yaptığı başvuruda, "Artık Ülker ve Cola Turka kavramları Başbakan'ın ismiyle anılır hale gelmiştir. Ortada maalesef nüfuz suistimali yoluyla hakim durumun kötüye kullanılması hali söz konusudur. Bu sürecin, haksız rekabet yarattığı ve haksız kazanca yol açtığı çok açıktır" dedi. 
   
   Soru önergesi verdi 
   Kart, Erdoğan'ın kurduğu şirketi ayrıca bir soru önergesiyle Meclis gündemine getirdi. Kart, Erdoğan'a, "Siyasi etikle bağdaşmayan, haksız rekabet yaratmaktan öte nüfus suiistimali yoluyla kamu görevinin ve yetkisinin kötüye kullanılması anlamına gelen bu ticari ilişkiye bir an evvel son vermek gerekmez mi " diye sordu. 
   
   
</TEXT>
</DOC>
