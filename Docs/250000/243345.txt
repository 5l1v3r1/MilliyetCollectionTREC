<DOC>
<DOCNO> 243345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo26.html </URL>
<DATE> 2004/05/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Konyaspor, Gineli Osman Camara Engom ile sözleşme imzaladı... 
</HEADLINE>
<TEXT>

     Konyaspor dış transferde Gineli futbolcu Osman Camara Engom ile 2 yıllık sözleşme imzaladı. 
     Kulüp binasında düzenlenen imza töreninde, Konyaspor İkinci Başkanı Faruk Turhan, yönetim olarak 2004-2005 sezonu için transfer çalışmalarına başladıklarını söyledi. 
     Geçen sezon Belçika'da bir takımda oynarken izlenen Gineli futbolcunun beğenildiğini belirten Turhan, teknik direktör Sakıp Özberk'in de tavsiyesiyle Osman Camara Engom ile anlaştıklarını ifade etti. 
     Turhan, aynı zamanda Gine milli takımı oyuncusu olan 29 yaşındaki Camara'nın, Konyaspor için yararlı olacağını ümit ettiklerini söyledi. 
     Diğer transfer çalışmaları hakkında da bilgi veren Turhan, Erhan Albayrak ile anlaştıklarını söyledi. 
     Albayrak'ın yarın Konya'ya gelerek imza atabileceğini belirten Turhan, Erman Özgür ve Murat Hacıoğlu ile görüşmelerin devam ettiğini ve önemli mesafe alındığını ifade etti. 
     İç transfer çalışmalarının da devam ettiğini kaydeden Turhan, Murat Duman, Tayfun, Zafer Biryol, Ogün ve Cenk ile görüşmelerin devam ettiğini söyledi. 
     
</TEXT>
</DOC>
