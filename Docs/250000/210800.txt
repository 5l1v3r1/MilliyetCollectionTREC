<DOC>
<DOCNO> 210800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/spor/spo07.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz işkence 
</HEADLINE>
<TEXT>

   Türkiye'yi etkisi altına alan yoğun kar yağışı futbola darbe indirdi. Ankaragücü - Rize, Gaziantep - Bursa maçları yarına ertelendi. Fenerbahçe ve Beşiktaş da, olumsuz hava koşulları nedeniyle federasyonun kapısını çaldı, karar karşılaşmaların hakemlerine bırakıldı 
      
   Kar fena vurdu 
   İKİ gündür süren aralıksız kar yağışı nedeniyle Süper Lig'de iki maç ertelenirken, Fenerbahçe ve Beşiktaş'ın sınavları da tehlikeye girdi. Ayrıca İstanbul'daki birçok organizasyon iptal edildi. Fenerbahçe, bugün İstanbulspor ile oynayacağı maç öncesinde olumsuz hava şartları nedeniyle Futbol Federasyonu'nun kapısını çaldı. Yönetim, Daum'un isteği üzerine İstanbulspor karşılaşmasının ertelenmesini talep etti. 
   
   Son söz Çakır'ın 
   METEOROLOJİDEN gelen raporların olumsuz olmasına karşın, Futbol Federasyonu, kararı maçı yönetecek olan hakem Cüneyt Çakır'a bıraktı. Çakır'ın maçtan birkaç saat önce stada gelip, zemini inceledikten sonra karşılaşmayla ilgili son kararını vereceği bildirildi. Mimar Yahya Baş Stadı'nda temizlik çalışmaları dün öğleden sonra başladı. Yetkililer çalışmaların maç saatine kadar devam edeceğini açıkladı. 
   
   Zorunlu erteleme 
   BEŞİKTAŞ da, yarınki Samsun maçının ertelenmesini istedi. İnönü Stadı Müdürü Mustafa Gündüz, "Bu şartlarda oynanması zor" dedi. Konuk ekiplerin hava muhalefetiyle karşılaşması üzerine federasyon, Ankaragücü - Rize ve Gaziantep - Bursa maçlarını yarın aynı saate erteledi. 27 Ocak'taki Galatasaray - Rize kupa mücadelesi de çarşamba 18.00'e alındı. Yarınki Malatya - Adana ile Elazığ - Gençlerbirliği sınavları da tahlikede. 
   
   
</TEXT>
</DOC>
