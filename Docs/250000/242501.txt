<DOC>
<DOCNO> 242501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas16.html </URL>
<DATE> 2004/05/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Prens Felipe ve Prenses Letizia'ın balayıları başladı 
</HEADLINE>
<TEXT>

     İspanya Veliaht Prensi Felipe ve Letizia Ortiz, balayına İspanya'dan başladı. 
     Güvenlik sebebiyle yeni evli çiftin balayı programı resmi olarak açıklanmasa da, İspanyol basını Prens Felipe ve Prenses Letizia'nın peşini bırakmıyor. 
     Balaylarının ilk durağı olarak Madrid'in doğusundaki Cuenca kentini tercih eden yeni evliler, buradaki tarihi yerleri gezerek ve yürüyüş yaparak vakitlerini geçiriyor. 
     Letizia'nın doğum yeri ve Felipe'nin de prens unvanını aldığı ülkenin kuzeyindeki Asturias Bölgesi'ne bugün geçecekleri söylenen balayı çiftinin, 28 Mayıs'ta yapılacak Ürdün veliahdı Prens Hamza ile Osmanlı padişahlarından Sultan Reşad'ın torununun torunu Prenses Nur'un evlilik törenine katılmak üzere 26 Mayıs'ta Ürdün'e gidecekleri belirtildi. 
     İspanyol basınına göre, Prens Felipe ve Prenses Letizia'nın Ürdün dönüşünde Vatikan'a uğrayıp Papa 2. Jean Paul'u ziyaret edecekleri bildirildi. 
     Bu arada düğünün havasından halen çıkamayan İspanyol halkı, dini nikahın yapıldığı Almudena Kilisesi'ni ve Kraliyet Sarayı'nı görmek için uzun kuyruklar oluşturuyor. Almudena Kilisesi ile 200 metre uzaklığında olan Kraliyet Sarayı arasında döşenen kırmızı halıyı parça parça kesen ziyaretçiler, hatıra olarak bunları evlerine götürüyor. 
     Düğün için 1 milyon 200 bin çiçekle süslenen Madrid'de, yaklaşık 300 bin çiçeğin halk tarafından hatıra diye sökülüp götürüldüğü ortaya çıktı. 
     
</TEXT>
</DOC>
