<DOC>
<DOCNO> 240458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun18.html </URL>
<DATE> 2004/05/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
ABD için çalışan 3 Iraklı kadın öldürüldü, 1'i ağır yaralandı 
</HEADLINE>
<TEXT>

     Irak'ta koalisyon için çalışan 3 Iraklı kadın öldürüldü, 1'i ağır yaralandı. 
     Başkent Bağdat'ta koalisyon için çalışan 2 Iraklı kadının, minibüslerine ateş açılması sonucu öldüğü bildirildi. Saldırıda, araca bomba atılması sonucu minibüs şoförünün de öldüğü kaydedildi. 
     Ülkenin güneyindeki Nasiriye kentinde de, evlerine düzenlenen saldırı sonucunda koalisyon için çevirmenlik yapan 1 Iraklı kadının öldüğü, 1'inin ağır yaralandığı belirtildi. 
     Polis, dün de, Bağdat'ın 130 kilometre güneydoğusundaki Kut kentinde, Amerikalılar için çalışın 1 çevirmenin evinin önüne bomba atıldığını, olayda ölen ya da yaralanan olmadığını söyledi. 
     Koalisyon için çalışan Iraklıların öldürülmesi, direnişçilerin, Iraklıları koalisyonla işbirliği yapmaktan vazgeçirme çabası olarak değerlendiriliyor. 
     Öte yandan, görgü tanıkları, Basra'da bir İngiliz askeri üssü yakınlarındaki eve atılan havan topu mermisinin, aynı aileden 4 Iraklı sivilin ölümüne neden olduğunu söylediler. Ölenlerden ikisinin bebek olduğu belirtildi. 
     
</TEXT>
</DOC>
