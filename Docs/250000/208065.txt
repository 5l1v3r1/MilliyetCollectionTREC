<DOC>
<DOCNO> 208065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun18.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın komşuları 1 Şubat'ta Kuveyt'te biraraya geliyor 
</HEADLINE>
<TEXT>

     Irak'a komşu ülkelerin 1 Şubat'ta Kuveyt'te bir araya geleceği bildirildi. 
     ABD'nin atadığı Irak Dışişleri Bakanı Hoşyar Zebari, Bağdat'ta İspanya Dışişleri Bakanı Ana Palacio'yla ortaklaşa düzenlediği basın toplantısında, ''Irak'ın komşularının müstakbel toplantısı 1 Şubat'ta Kuveyt'te yapılacak'' dedi. 
     Toplantıya kendilerinin de katılacağını belirten Zebari, ''Komşulara Irak'taki durumu anlatacağız'' diye konuştu. 
     Zebari, komşu ülkelerin 2 Kasım'da Şam'da yapılan toplantısını ise boykot etmiş, buna gerekçe olarak da resmi davetin Suriye'den vaktinde gelmemesini göstermişti. 
     Irak'ın komşularının ilk toplantısı, 2003 yılının ocak ayında İstanbul'da yapılmıştı. Kuveyt'teki, dördüncü toplantı olacak. 
     Zebari, ayrıca 19 Ocak'ta BM'de yapılacak toplantıda, BM'nin Irak'a dönmesini isteyeceklerini bildirdi. 
     Iraklı bakan, ''BM toplantısında, BM'nin Irak'a dönüş koşullarını ve müstakbel rolünü inceleyeceğiz. Irak'taki güvenlik durumunun ideal olmadığı gerçek, ama biliyoruz ki, BM bunalımlar ve felaketlerle karşı karşıya kalmış ülkelerde görev yapmıştır. Bizim ülkemizde durum o kadar da kötü değil'' diye konuştu. 
     BM Genel Sekreteri Kofi Annan, geçici hükümet konseyi ve Amerikan-İngiliz ittifakını BM'nin Irak'taki rolünü ele almak üzere BM'ye davet etmişti. 
     Irak'taki BM personeli, 19 ağustostaki kanlı saldırıdan sonra çekilmişti. 
     
</TEXT>
</DOC>
