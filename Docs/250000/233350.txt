<DOC>
<DOCNO> 233350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/siyaset/siy20.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   AKEL, Talat'ın talebini reddetti 
   Kıbrıs'ta Türk ve Rum tarafında 24 Nisan'da yapılacak referandum öncesinde "hayır" oyu vereceğini açıklayan Rum Komünist Partisi AKEL'den, partiyle görüşme talep eden KKTC Başbakanı Mehmet Ali Talat'a ret yanıtı geldi. AKEL Genel Sekreteri Dimitrios Hristofyas, kendisinden randevu isteyen Talat'a "Şu an için gerekmiyor" dedi ve görüşme talebini kabul edemeyeceğini bildirdi. Talat, geçtiğimiz hafta Rum Kesimi'ne geçerek AKEL Genel Sekreteri Hristofyas'la görüşmüş, ancak tavrını 'evet'e çevirmesi konusunda ikna edememişti. 
   
   Dikenler çıksın 'evet' diyeyim 
   Kıbrıs Rum yönetimi lideri Tasos Papadopulos, "Annan Planı'nı reddetmediğini, ancak bazı değişiklikler istediğini" belirterek, "Elbette planın dikenleri çıkarılırsa, ben de 'evet' diyeceğim" dedi. Yunan Alfa televizyonuna konuşan Rum lider, "Referandumda 'hayır' sonucu çıkarsa, Annan Planı temelinde çözüme ulaşılması için çalışacağını" söyledi. Papadopulos, "Gerekli olan şey, 3 - 4 değişikliğin yapılması, adanın yeniden birleşmesinin zorlaştırılması ve uygulama güvencesi bulunmasıdır" dedi. 
   
   BM tarafları rahatlatacak 
   BM Genel Sekreteri Kofi Annan'ın Kıbrıs Özel Temsilcisi Alvaro De Soto, dün Ledra Palas'ta düzenlediği basın toplantısında Annan'ın Güvenlik Konseyi'ne sunduğu rapor üzerinde uzmanların çalışmalarını sürdürdüğünü belirterek, "İstişarelerin ardından tasarının onaylanması yarın bugün bile mümkün olabilir" dedi. Rumların endişelerini bildiklerini söyleyen De Soto, Konsey'in gerekli adımları atarak, taraflara bu planın uygulanabilir olduğu mesajını vereceğini ifade etti. 
   
   CHP'li Özbek'ten İsrail'e büyük öfke 
   CHP İstanbul Milletvekili Ahmet Sırrı Özbek, HAMAS liderine yapılan suikastı TBMM gündemine taşıyarak, "AKP milletvekilleri, İslam uleması geçinen din adamları, aydınlar, yazarlar, çizerler, herkese sesleniyorum. Şu ne idüğü belirsiz türban konusunda gösterdiğiniz hassasiyetin milyonda birini masum Filistin halkı için sizlerden istiyoruz" dedi. TBMM'de gündem dışı söz alan Özbek, Şaron'un, bu suikastlara devam edeceklerini açıkladığına dikkati çekti. Özbek, "Yapılan soykırımdır" dedi. Özbek'in konuşması, AKP tarafından da alkışlanırken, bazıları türban konusundaki sözlerine itiraz etti. 
   
   Türbana soruşturma 
   Denizli İl Sağlık Müdürlüğü, Bahçelievler Mahallesi'nde 11 No'lu Sağlık Ocağı'nda görev yapan iki hemşire hakkında görevleri sırasında türban taktıkları gerekçesiyle idari soruşturma başlattı. Olay, yerel bir gazetede yayımlanan haber üzerine ortaya çıktı. 
   
   Bek ret takıntısı Yargıtay'dan döndü 
   TECAVÜZ, taciz, evlenme maksadıyla cinsel ilişkiye girmeye yönelik suçlarda, mahkemelerin mağdurun bekaret durumuna göre karar verme ayıbına Yargıtay son verdi. Manisa 2. Asliye Ceza Mahkemesi, reşit olmayan kızla evlenme vaadiyle cinsel ilişkiye giren sanığın beraatine karar verdi. Mahkeme, genç kızın bakire olmaması gerekçesiyle bu kararı verdiğini açıkladı. Kararı görüşen Yargıtay 5. Ceza Dairesi, "kız olmasa dahi mağdurenin reşit olmadığı gerekçesiyle" sanığın cezalandırılmasını öngördü. Yargıtay, sanığın TCK'nın "reşit olmayan mağdureyle rızasıyla cinsi münasebette bulunmak" suçunu düzenleyen 416. madesine göre mahkum edilmesi gerektiğini belirterek, yerel mahkemenin kararını bozdu. Bu madde, sanığın 6 aydan 3 yıla kadar hapisle cezalandırılmasını öngörüyor. 
   
   Emekli Albaya kasetli şantaj iddiası 
   ANKARA'DA yanında askerlik yaptığı emekli albay K.B'ye seks kasediyle şantaj yapan elektrikçi Serkan Ö. tutuklandı. İddialara göre olay şöyle gelişti TSK'dan emekli olan K.B., evinin inşaat işlerinin yenilenmesi için daha önce yanında emir eri olan Serkan Ö. ile anlaştı. Askerliği sırasında komutanıyla "yakınlaştığı" öne sürülen Serkan Ö., anlaşmanın ardından, gizli kamerayla çektiği K.B ile olan ilişkilerini, bilgiyasar ortamında CD'ye aktardı. Daha sonra K.B.'yi arayarak elindeki görüntüler karşılığında 100 milyar lira isteyen Serkan Ö., CD'lerden birini de K.B.'nin evinin kapısına bıraktı. Polis, CD'lerde cinsel ilişki olmadığını, sevişme sahnelerinin bulunduğunu belirledi. K.B.'nin şik yeti üzerine gözaltına alınan Serkan Ö. tutuklandı. 
   
   AKP'liler, DGM'leri kaldırmakta kararsız 
   AKP, Anayasa değişikliği için düğmeye basarken dün toplanan Merkez Yönetim Kurulu MYK toplantısında tam uzlaşma sağlanamadı. DGM'lerin kaldırılıp kaldırılamayacağı konusunda ikiye bölünen MYK'da, "uluslararası ceza divanı ile ilgili" Anayasa'nın 38. maddesindeki değişikliğin paketten tamamen çıkarılması da benimsendi. Toplantıda üyeler arasında DGM'lerin kaldırılmasıyla ilgili tartışma yaşandı. Bazı üyeler, paketteki gibi "DGM'ler kalkar" ifadesinin olmasını isterken bazı üyeler de "kaldırılabilir" şeklinde esnek bir ifade kullanılmasını istedi. Üyeler, görüşlerini perşembe günü Başbakan Erdoğan'a aktararak paketin 9 madde olmasını isteyecek. 
   
   Bakan Çelik'in akrabası PKK'lı iddiası 
   Milli Eğitim Bakanı Hüseyin Çelik ile bir dönem PKK yönetiminde bulunan Selahattin Çelik'in akraba oldukları öne sürüldü. PKK KADEK'le ilgili haberler veren Nasname adlı internet sitesindeki Selahattin Çelik'in açıklaması olduğu iddia edilen haberde şu ifadeler yer alıyor "Öcalan, ahlaken benim muhatabım değil. O artık Türkiye'de derin devletin elinde bir kukla. Avukatlar birer ispiyoncu ve tetikçidir. Milli Eğitim Bakanı Hüseyin Çelik, elbette benim akrabamdır. Ancak onunla hiçbir ilişkim yok. Kan bağımızın olmasını siyasi malzeme yapmak, seviyesizliğin ta kendisidir." 
   
   AİHM'den Susurluk bağlantılı karar 
   Avrupa İnsan Hakları Mahkemesi AİHM , Susurluk Raporu'nda adı geçen Savaş Buldan cinayetiyle ilgili olarak Ankara'ya karşı açılan davada Türkiye'yi suçlu buldu. Mahkeme, davaya ilişkin olarak verdiği kararda Türk hükümetini konuya ilişkin olarak "yeterli soruşturma yapmamakla" suçladı. AİHM, Türkiye'den davacı olan Savaş Buldan'ın ağabeyi Necdet Buldan'ın Türk mahkemeleri nezdinde etkili başvuru hakkının engellendiğini de belirti. Buldan davası nedeniyle Türkiye, masraflar da dahil olmak üzere toplam 26 bin euro tazminat ödeyecek. 
   
   3 vetolu Demiröz Köşk'te 
   Cumhurbaşkanı Ahmet Necdet Sezer'in atama kararnamesini 3 kez veto ettiği TRT Genel Müdürü Şenol Demiröz, göreve geldiği günden bu yana ilk kez Çankaya Köşkü'ne çıktı. 23 Nisan Ulusal Egemenlik ve Çocuk Bayramı nedeniyle TRT'nin düzenlediği Uluslararası Çocuk Şenliği'ne katılacak yabancı çocuklara eşlik eden Demiröz, Sezer'le sadece tokalaştı. Sezer de Demiröz'le hiç konuşmadı. Süleyman Demirel'in cumhurbaşkanlığı döneminde TRT Genel Müdürleri aynı nitelikteki etkinliklerde söz alıyordu. 
   
   
   
</TEXT>
</DOC>
