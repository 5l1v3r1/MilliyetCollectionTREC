<DOC>
<DOCNO> 210856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun20.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
UAEA "Nükleer savaş tehlikesi büyüyor" 
</HEADLINE>
<TEXT>

     Avusturya'nın başkenti Viyana'da bulunan Uluslararası Atom Enerji Ajansı UAEA Başkanı Muhammed El Baradei, nükleer savaş tehlikesinin büyüdüğünü öne sürdü. 
     Baradei, Alman Der Spiegel dergisine yaptığı açıklamada, dünyada bir nükleer savaş tehlikesinin bugüne kadar olmadığı ölçüde büyük olduğunu savunarak, ''Yeni uluslararası bir kontrol sistemi geliştirmediğimiz sürece nükleer savaş tehlikesi büyüyor'' dedi. 
     Nükleer teknoloji alanında yasadışı ticaret yapıldığına dair yeni bilgilerin bulunduğunu belirten Baradei, şunları kaydetti 
     ''Nükleer alanda yasa dışı bir pazar oluştu. Bir ülkede planlar hazırlanıyor, diğer bir ülkede santrifüjler üretiliyor. Üçüncü dünya ülkeleri üzerinden de kimlikleri bilinmeyen alıcılara gönderiliyorlar. Alıcılar arasında hırslı araştırmacılar, acımasız firmalar ve bazı devlet organları da var. Bu gelişmeler, uluslararası ihracat kontrollerinin geçen yıllarda tümüyle başarısız kaldığını gösteriyor.'' ''Nükleer silahların diktatörlerin ya da teröristlerin eline geçmesinden korkuyorum'' diyen Baradei, uluslararası denetçilerin Pakistan, Hindistan ve İsrail'in nükleer bomba geliştirmelerini engelleyemediklerini hatırlattı. 
     ABD tarafından geliştirilen ''Mini Nukes'' adlı taktik nükleer silahları da eleştiren Baradei, Amerikan yönetiminin diğer ülkelerin silahsızlanma adımlarını denetleme çabalarına da tepki göstererek, bunun UAEA'nın görevi olduğunu söyledi. 
     
</TEXT>
</DOC>
