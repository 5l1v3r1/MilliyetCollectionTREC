<DOC>
<DOCNO> 230591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun36.html </URL>
<DATE> 2004/04/12/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Talat AKEL beni hem şaşırttı, hem de hayal kırıklığına uğrattı 
</HEADLINE>
<TEXT>

     KKTC Başbakanı Mehmet Ali Talat, Kıbrıs Rum kesiminde iktidarın büyük ortağı komünist AKEL partisinin 24 Nisan'da yapılacak ''referandumun ertelenmesi'' yönündeki kararının, kendisini ''hem şaşırttığını hem de hayal kırıklığına uğrattığını'' söyledi. 
     Başbakan Talat, gazetecilere yaptığı açıklamada, AKEL'in referanduma ilişkin tavrını değerlendirdi. AKEL'in tavrı için, ''Hem şaşırttı, hem de aslında hayal kırıklığına uğrattı'' ifadesini kullanan Talat, şunları söyledi 
     ''Gerçekten kötü oldu. Çünkü bizim ihtiyacımız iki evettir. Yani hem buradan hem Güney'den evet çıkabilmesi için de AKEL'in evet demesi şarttır.'' Talat, hükümet ortağı Demokrat Parti'nin DP , ''referandumda Annan planına hayır'' deme kararı alma ihtimaline ilişkin olarak da, ''Bu durum hükümette sorun çıkarmaz diyemem'' dedi. 
     Başbakan Talat, BM'ye sunulan Türkiye kökenli KKTC vatandaşlarının listesini, hükümet ortaklarından gizlemelerinin söz konusu olmadığını da belirtti. 
     Bu arada, Başbakan Mehmet Ali Talat, yarın Güney Kıbrıs'ı ziyaret edecek. 
     Talat, saat 10.00'da komünist AKEL partisini, saat 12.00'de de ana muhalefet Demokratik Seferberlik Partisi'ni DİSİ ziyaret edecek. 
     Başbakan Talat'ın bu ziyaretiyle ilk kez bir Kıbrıs Türk Başbakanı Güney Kıbrıs'ı ziyaret etmiş olacak. 
     Talat'ın 9 Nisan Cuma günü yapılacağı duyurulan ziyareti, Başbakan'ın ve ziyaret edeceği partilerin yoğun gündemi nedeniyle ertelenmişti. 
     
</TEXT>
</DOC>
