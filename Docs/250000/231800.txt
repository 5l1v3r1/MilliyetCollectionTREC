<DOC>
<DOCNO> 231800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur38.html </URL>
<DATE> 2004/04/15/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Elektrik faturasını ödemeyen ailenin dramı... Mum devrildi ve... 
</HEADLINE>
<TEXT>

     İzmir'in Torbalı İlçesi'nde elektrik faturasını ödemeyen ailenin evinde mumun devrilmesi sonucu çıkan yangında, 10 yaşındaki ikiz kız çocuklarından biri öldü, diğeri yaralandı. 
     Alınan bilgiye göre, Çaybaşı Beldesi Eğilmez Sokak'ta oturan ve faturasını ödemedikleri için 5 aydır elektrikleri kesik olan Bahçeci ailesinin evinde, kullandıkları mumun devrilmesi sonucu yangın çıktı. 
     Alevleri fark ederek eve giren baba Ramazan Bahçeci, ikiz kızları Selin ile Seren'i baygın buldu. 
     Ramazan Bahçeci ve komşularının yardımıyla Torbalı Devlet Hastanesi'ne kaldırılan Çaybaşı İlköğretim Okulu 4. Sınıf öğrencisi Seren'in dumandan zehirlenerek öldüğü belirlendi. Selin Bahçeci ve vücudunda yanıklar oluşan baba Ramazan Bahçeci'nin sağlık durumlarının iyi olduğu bildirildi. 
     Yangın, belde belediyesine bağlı itfaiye ekibi ve çevredekilerin yardımıyla söndürüldü. 
     Olayla ilgili soruşturma başlatan İlçe Jandarma Komutanlığı ekipleri, 100 milyon lira civarındaki elektrik faturası ödenmediği için evde 5 aydır elektriklerin kesik olduğunu belirledi. 
     
</TEXT>
</DOC>
