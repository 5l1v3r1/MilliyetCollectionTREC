<DOC>
<DOCNO> 245312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy01.html </URL>
<DATE> 2004/06/04/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Erdoğan ''Hastanelerde yataklar doluysa yere kilim serin'' 
</HEADLINE>
<TEXT>

     Başbakan Recep Tayyip Erdoğan, ''Hastanelerde rehinelerin olduğu günleri unutmadık. Zaman zaman bazı aklı evveller çıkıyor, alıyor bir kenarda yine tutuveriyor'' dedi. 
     Erdoğan, Polat Renaissance Otel'de, eşi Emine Erdoğan, Bakırköy Acil Yardım, Travma ve Afet Merkezi Kurma, Koruma ve Geliştirme Derneği, İl Sağlık Müdürlüğü ve AK Parti Bakırköy İlçe Teşkilatı tarafından, Bakırköy Dr. Sadi Konuk Eğitim ve Araştırma Hastanesi bünyesinde yapılması planlanan Acil Merkez Projesi'ne destek için düzenlenen yemeğe katıldı. 
     Burada konuşan Erdoğan, Kanuni Sultan Süleyman'ın ''Halk içinde muteber bir nesne yok devlet gibi - Olmaya devlet cihanda bir nefes sıhhat gibi'' özdeyişinin çözümünü aramak üzere dostlar sofrasında bir arada bulunduklarını söyledi. 
     Göreve geldiklerinde, öncelikle adalet, emniyet, eğitim ve sağlık problemlerini çözmek için yola çıktıklarını anlatan Erdoğan, adalet olmadan hiçbir şeyin yerli yerine oturamayacağını, emniyet olmadan huzur bulunamayacağını, eğitimin olmadığı yerde de medeniyetten bahsedilemeyeceğini kaydetti. 
     Eğitimde bugüne kadar Cumhuriyet'in kurucusu Ulu Önder Mustafa Kemal Atatürk'ün ifadesindeki muasır medeniyet seviyesinin üzerine çıkma hedefinin hep lafta yaşandığına, bunu yerine getirme hususunda gerekenlerin yapılmadığına işaret eden Erdoğan, bu ifadenin bir an önce laftan uygulamaya geçmesi gerektiğini anlattı. 
     Başlattıkları Eğitime Yüzde Yüz Destek Kampanyası ile hayırseverlerden kısa sürede 1.5 katrilyon liralık destek alındığını belirten Erdoğan, buna rağmen hala ülke genelinde 46 bin derslik ihtiyacı bulunduğunu söyledi. 
     
     SAĞLIK HİZMETLERİ 

     Sağlık hizmetlerinde ise bir felaketin yaşandığını dile getiren Erdoğan, şunları belirtti 
     ''Hastanelerde rehinelerin olduğu günleri unutmadık. Kararlılıkla geldik. Hala bu işi çözdük mü, hala çözemedik. Zaman zaman bazı aklı evveller çıkıyor, alıyor bir kenarda yine tutuveriyor. Ülkenin Başbakanı söylüyor, Sağlık Bakanı söylüyor, buna rağmen bakıyorsunuz, bir kenara koyuveriyor. Böyle bir şeye hakkın yok. İnsan olarak hakkın yok. Sana bir defa bunun bedelini ödetecek bir hükümet olduğunu görmüyorsun. Efendim mevzuat . Ne mevzuatı. En büyük mevzuat sensin. Bu işe insan olarak yaklaşsan, çözeceksin. Biz, Yunus kültüründen, Mevlana kültüründen geliyoruz. Yaradılanı, yaradandan ötürü sevme kültüründen geliyoruz. Hasta gelmiş senin kapına. Hani kimseyi kapından çevirmeyecektin. Bakıyorsunuz 50 türlü bahaneler. Biliyorum sıkıntılarınız var, ama bu sıkıntıyı da sizinle paylaşan bir hükümet var. Şefkat eliyle ben inanıyorum ki o hasta farklı şekilde ayağa kalkacaktır. Efendim yataklarımız dolu . Yere kilim ser, bir battaniye ver, o battaniyeyle yerde yatır, o hasta onda bile şifa bulur. Niye Şefkat farklı bir şey. 
     Biz bu Anadolu topraklarında filizlendik. Biz saltanat aramıyoruz. O şefkat elini arıyoruz. O nefesi arıyoruz. O nefesi gördüğümüz yerde birçok şifanın olacağına inanıyoruz.'' Bakırköy'deki Eğitim ve Araştırma Hastanesi'nde basit bir metrekare içinde acil servis hizmeti vermenin kolay iş olmadığını belirten Erdoğan, salonda bulunan davetlilerden yardım istedi. 
     Erdoğan, ''her masanın şöyle bir silkelenmesi'' durumunda bir acil servis merkezi yapılabileceğini vurguladı. 
     Tüm meselenin, ''baki kalan kubbede hoş bir seda bırakmak'' olduğunu ifade eden Erdoğan, hayatı anlamlı kılanın hayırseverlerin vereceği destek olduğunu ve devlet ile millet kaynaşmasını böyle sağlayacaklarını söyledi. 
     Eğitim, sağlık ve kültür hizmetlerinde hayırseverler tarafından verilen destekleri hayırseverlerin lehine değerlendirdiklerini ve vergiden muaf tuttuklarını anlatan Erdoğan, hükümet olarak bu kişileri başlarının tacı olarak gördüklerini kaydetti. 
     
     ''HER ŞEYDEN ÖNCE SAMİMİYİZ'' 

     Erdoğan, Türkiye'nin farklı yerden farklı yerlere gittiğini ve her geçen gün şartların çok daha olumlu hale geldiğini belirterek, olumsuz hava estirenlere rağmen hizmet kervanının başarıyla yoluna devam ettiğini söyledi. 
     ''Türkiye'de artık yere sağlam basan bir ekonomi var'' diyen Erdoğan, çok inançlı ve kararlı olduklarını bildirerek, ''Her şeyden önce samimiyiz'' diye konuştu. 
     Bakanlar Kurulu toplantılarında ülkenin sıkıntıları karşısında gözleri yaşaran arkadaşları olduğunu vurgulayan Erdoğan, bunun bir aşk olduğunu sözlerine ekledi. 
     
</TEXT>
</DOC>
