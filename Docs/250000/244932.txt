<DOC>
<DOCNO> 244932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun09.html </URL>
<DATE> 2004/06/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Annan'ın Kıbrıs Raporu bugün resmen yayınlanıyor... 
</HEADLINE>
<TEXT>

     Bülent Keneş Burak Coşkun 

BM Genel Sekreteri Kofi Annan, merakla beklenen Kıbrıs raporunda BM Güvenlik Konseyi'nden Kıbrıslı Türklerin tecridine yol açan ''gereksiz'' kısıtlamaların kaldırılması için gerekli adımların atılmasını istedi. 
     Kofi Annan, bugün resmen yayımlanacak raporunda, Rum yönetimi lideri Tasos Papadopulos'a da sert eleştiriler yöneltirken, KKTC ve Türkiye'yi ise plana verdiği destekten dolayı övdü. 
     Raporun 93. paragrafında, Kuzey Kıbrıs'a uygulanan tecridin kaldırılması konusunda Güvenlik Konseyi üyelerine güçlü bir şekilde çağrıda bulunan BM Genel Sekreteri Annan, ''Güvenlik Konseyi üyelerinin, birleşme hedefine taahhütlerini sürdürmeleri için Kıbrıs Türkleri ve Türkiye'yi cesaretlendirmeleri gerektiğine inanıyorum. Bu bağlamda ve bu hedef için -tanınmaya ya da bölünmeye yardımcı olmak amacıyla değil- Güvenlik Konseyi üyelerinin, Kıbrıs Türklerinin kalkınmasını engelleyen tecrit kapsamındaki gereksiz kısıtlamalar ve engelleri ortadan kaldırmak üzere hem ikili işbirliği, hem de uluslararası organlarda bütün devletlere bir liderlik yapabileceklerini umuyorum'' dedi. 
     Papadopulos'u, kabul edilmemesi için planı çarpıtmakla suçlayan Annan, Rum liderinin BM planını, uluslararası açıdan tanınan ülkesini ortadan kaldıran bir plan olarak nitelendirmesinden şaşkınlık duyduğunu kaydetti. Rum tarafının plandan memnuniyetsizliğini referandumdan önce belirtmesi ve buna göre pazarlık yapması gerektiğini kaydeden Annan, Rumların kararlarına saygı duyulması, ancak onların bu sonuçla da birleşme amacını ortadan kaldırdığını bilmeleri gerektiğini ifade etti. 
     
     RUM TARAFININ UZLAŞMAZLIĞI 

     Rum tarafının görüşmeler boyunca uzlaşmaz bir tavır takınarak, tek taraflı tekliflerle masaya geldiğine dikkat çeken Annan, raporunun 21. paragrafında, Türk tarafının ise meseleleri daha gerçekçi bir zeminde tartışarak, Rum tekliflerine karşı uzlaşma önerileri getirdiğini belirtti. Rum kesiminin isteklerinin tamamının karşılanması konusunda hep ısrarlı olduğunu 22. paragraf ifade eden Annan, raporun 26. paragrafında ise, Rumların önerilen çerçeveye hep eleştirel yaklaşmasına rağmen, Türk tarafının daha olumlu karşılık verdiğinin altını çizdi. 
     Kıbrıslı Rumların planı reddetmesinin çözüm yolunda büyük gerilemeye yol açtığına dikkati çeken Annan, ''Burada kabul edilmeyen, burada yazılanlar değil, doğrudan çözümdür. Rumların on yıllarca beklediği ve yararlarına olan Kıbrıs'ın birleşmesi, büyük bir toprak parçasını geri almaları, yerinden olmuş kişilerin evlerine dönmesi -ki bunların 120 bini Kıbrıs Rum idaresi altında kalacak-, uluslararası antlaşmalar dışında kalan askerlerin geri çekilmesi, daha fazla Türk göçmenin gelmesinin durdurulması ve yerleşik Türklerin bazılarının geri gönderilmesi gibi gelişmeleri geri çevirdiler'' dedi. 
     Annan, görüşmeler boyunca daha çok anlaşmanın iki bölgeli karakterini güçlendirme arayışında olduğunu paragraf 51 belirttiği Türk tarafının planla ilgili endişelerini de 52 ilE 57. paragraflar arasında dile getirdi. 
     
     TÜRK HÜKÜMETİNİN ÇABALARINA TAKDİR 

     Adada 24 Nisan'da yapılan referandumda ''evet'' oyu verilmesi için Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül ve KKTC Başbakanı Mehmet Ali Talat'ın çok güçlü bir destek verdiğini ifade eden Annan, raporunda KKTC Cumhurbaşkanı Rauf Denktaş'ın buna muhalefet ettiğini, KKTC Dışişleri Bakanı Serdar Denktaş'ın ise ''nötr kaldığının'' altını çizdi paragraf 64 . 
     Özellikle Talat'ın görüşmeler sürecinde ve referanduma kadar olan dönemdeki çabalarını takdirle karşıladığını raporuna kaydetmek istediğini vurgulayan Annan, Türk hükümetinin, çabalarına verdiği güçlü desteği de takdirle not etti. 
     Rapor boyunca iyi niyet misyonu çerçevesinde Kıbrıs'ın birleştirilmesi yönündeki süreci özetleyen Annan, Rum tarafının adanın birleştirilmesi konusunda yapılan referanduma ''hayır'' demesini, ''Bu sonuç Kıbrıs probleminin çözümünde bir şansın daha kaçırıldığı anlamına gelmektedir. Son dört-beş yıldaki gayretlerin sağladığı büyük anlaşma korunmalıdır. Ancak bu başarıların hiçbiri kapsamlı bir çözümün yerini tutamaz'' ifadesiyle değerlendirdi. 
     Kıbrıslı Rumların kararına saygı duyulması gerektiğinin altını çizmekle birlikte Annan, Rumların ''hayır'' kararının Kıbrıs'ta çözüm sürecinin önünde bir engel olarak durduğunu kaydetti. 
     Annan, raporunda ''bunun çok büyük bir geri adım'' olduğunu ifade ederek, ''Kıbrıs probleminin iki toplumlu, iki bölgeli bir federasyonla çözülmesi konusunda Rumların hala bir istekliliği varsa bunu göstermeleri gerektiğinin'' altını çizdi. 
     Raporun ''Gözlemler'' bölümünde ise Annan, çözümün, dikkatle dengelenmiş, kapsamlı bir barış planından daha fazlasını gerektirdiğini belirterek, aynı anda, hem adanın iki tarafında, hem Türkiye'de, hem de Yunanistan'da görüşmeleri sürdürmeye ve uzlaşma ihtiyacı konusunda halklarını ikna etmeye hazır cesur ve kararlı bir liderliğe ihtiyaç duyulduğunun altını çizdi. 
     
     ''MİSYONUMU DEVAM ETTİRMEKTE FAYDA GÖRMÜYORUM'' 

     Kendi adıyla anılan planın Kıbrıslıların bir antlaşma elde edebilmek için görünebilen tek plan olduğunu vurgulayarak, planın hala çalışabilir bir çözüm platformu oluşturduğunu belirten Annan, ''Papadopulos, değişiklikler yapılmadığı taktirde planı tekrar referanduma sunmayacağını belirtmiştir. Rum tarafında bazıları ikinci bir referandumdan söz etmektedir. Bu planın uygulanması için ek garantiler istemektedir. Diğer taraftan Kıbrıslı Türkler referandumu onayladıklarından görüşmelerin tekrar açılmasına karşı çıkmaktadırlar. Benim bildiğim kadarıyla bu çıkmazı çözmek için Kıbrıs'ta iki taraf da, BM veya herhangi bir başka kuruluşa teklif yapmamıştır. Bu durumda da misyonumu devam ettirmekte de fayda görmüyorum'' dedi. 
     Bu arada raporu değerlendiren Türk diplomatik kaynakları, raporu memnuniyetle karşıladıklarını ifade ederek, rapordaki değerlendirmelerin, beklentilerinin ötesinde olumlu olduğunu kaydettiler. Aynı kaynaklar, ufak tefek bazı olumsuzlukların yer aldığı raporun yüzde 99 itibarıyla objektif bulunduğunun altını çizdiler. 
     
</TEXT>
</DOC>
