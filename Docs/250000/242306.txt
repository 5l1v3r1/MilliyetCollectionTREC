<DOC>
<DOCNO> 242306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun14.html </URL>
<DATE> 2004/05/24/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bağdat kan gölü... Bilanço 21 ölü 
</HEADLINE>
<TEXT>

     Irak'ın başkenti Bağdat'ta dün gece Şii milisleriyle Amerikan kuvvetleri arasındaki çatışmalarda 18 Iraklının öldüğü bildirildi. 
     Hastane kaynaklarına göre, Şiilerin yaşadığı 2 milyon nüfuslu Sadr semtinde gece boyu süren çatışmalarda 12 kişi yaralandı. 
     Amerikan kaynakları ise çatışmalarda 26 milisin öldürüldüğünü ileri sürdüler. 
     Bu arada, Bağdat'ın doğusundaki Zevun mahallesinde bu sabah meydana gelen patlamada biri çocuk 3 Iraklı öldü. 
     Patlamanın, Amerikan kafilesi yoldan geçmeden önce meydana geldiği kaydedildi. 
     
     İNTİHAR SALDIRISI 

     Irak'ın başkenti Bağdat'taki ABD öncülüğündeki koalisyonun karargahının girişinde meydana gelen, bir otomobilin tahrip olduğu patlamada 2 İngiliz sivilin öldüğü bildirildi. 
     İngiltere Dışişleri Bakanlığı'nın açıklamasında, patlamada bir kişinin de yaralandığı belirtildi, ancak ayrıntılı bilgi verilmedi. 
     ABD askeri yetkilileri, zırhlı bir sivil aracın tahrip olduğu patlamada 4 yabancının öldüğünü, 2 kişinin yaralandığını açıklamışlardı. 
     Daha sonra bir koalisyon yetkilisi saldırıda 2 yabancının öldüğünü, bir kişinin de yaralandığını söylemişti. 
     Patlamanın, karargahın bulunduğu ''Yeşil Bölge''nin ana girişlerinden birinin 50 metre ötesinde meydana geldiği, patlamaya bir RPG'nin yol açtığı bildirilmişti. 
     
     YENİ PATLAMALAR 

     Öte yandan, Irak'ın başkenti Bağdat'ın merkezinde en az 2 patlama sesi duyulduğu bildirildi. 
     Patlamanın, ABD öncülüğündeki koalisyonunun karargahının bulunduğu ''Yeşil Bölge''nin içinde olduğu, bölgeden siyah bir duman yükseldiği belirtildi. 
     Bu arada, aynı bölgede bundan bir saat kadar önceki patlamaya bir RPG'nin yol açtığı bildirildi. 
     Güvenlik kaynakları, otomobilin özel bir güvenlik şirketine ait olduğunu, ölen 4 kişinin de güvenlik görevlisi olduğunun sanıldığını söylediler. 
     
</TEXT>
</DOC>
