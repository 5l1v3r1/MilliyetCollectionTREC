<DOC>
<DOCNO> 238784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/soneko06.html </URL>
<DATE> 2004/05/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
10 kişiye otomobil Milli Piyango ikramiye olarak otomobil dağıtacak... 
</HEADLINE>
<TEXT>

     Milli Piyango İdaresi, 29 Haziran'dan itibaren bazı çekilişlerde ikinci büyük ikramiye olarak otomobil dağıtmaya başlıyor. 
     Milli Piyango İdaresi Genel Müdürü İhya Balak, A.A muhabirine yaptığı açıklamada, talih kuşunun ikramiye listesine bundan sonra otomobillerin de dahil olacağını söyledi. 
     Normal çekilişlerde 1, özel çekilişlerde ise 1.5 trilyon lira olarak belirlenen büyük ikramiyenin yanında ikinci büyük ikramiye olarak otomobil vereceklerini kaydeden Balak, bu konudaki çalışmaları tamamladıklarını ifade etti. 
     Söz konusu proje için bütün otomobil firmalarına yazı yazdıklarını ve Hyundai firmasının söz konusu projeye ilgi gösterdiğini anlatan Milli Piyango Genel Müdürü, bu şirket ile yapılan görüşmelerin anlaşma ile sonuçlandığını ve ikramiye tablosunun da buna göre belirlendiğini vurguladı. 
     Balak'ın verdiği bilgiye göre, milli piyangonun otomobil ikramiyesi 29 Haziran çekilişinde uygulamaya girecek. Bu çekilişte ikinci büyük ikramiye olarak 10 kişiye birer adet Hyundai GETZ marka otomobil verilecek. 
     Tam, yarım ve çeyrek bilet ayrımının olmayacağı 29 Haziran çekilişinde tek tip bilet basılacak ve bu biletlerin satış fiyatı da 3 milyon lira olacak. 
     İçinde otomobilin de yer aldığı ikramiye çekilişlerine daha sonra 30 Ağustos ve 29 Eylül'de de devam edilecek. Bu çekilişlerde yine tek tip bilet basılacak, ancak bir çekilişte dağıtılacak otomobil sayısı 5'e düşecek. Sayının düşmesine karşılık, dağıtılacak otomobiller daha üst modellerden seçilecek ve toplam değer 29 Haziran çekilişinin altında kalmayacak. 
     
     DAHA GÜVENLİ BİLET 
     Milli Piyango Genel Müdürü Balak, yeniden dizayn edilen piyango biletlerinde güvenlik önlemlerinin de arttırılacağını söyledi. Balak, sahte biletle mücadele kapsamında gerçekleştirilen değişikliklerle bilet rakamlarının mor ışıkta çok daha parlak olarak görülebileceğini, bu şekilde gerçek ve sahte biletlerin kolayca ayırt edilebileceğini belirtti. 
     
     FİŞ KAMPANYASI 
     Bu arada Milli Piyango İdaresi ile Maliye Bakanlığı Gelirler Genel Müdürlüğü, vergi kaçağının önüne geçmek için fiş kampanyası başlatıyor. 
     Bu çerçevede hemen kazan biletlerine şişle Türkiye haritasını ören bir kadın resmi basılacak ve üzerinde de ''Alınan her fiş, kalkınmaya gidiş'' sloganı yer alacak. Halen dizayn çalışmaları devam eden fiş kampanyalı hemen kazan biletleri, 2-3 ay sonra piyasaya çıkacak. 
     Herkes İçin Spor Federasyonu ile babalar günü ve trafik yılı gibi çeşitli özel gün ve faaliyetler için de basılacak hemen kazan biletlerindeki ikramiye oranları da artırılıyor. 
     Milli Piyango İdaresi Genel Müdürü İhya Balak, hemen kazan kartlarındaki ikramiye oranını yüzde 55'ten 60'a yükselteceklerini bildirdi. Bu şekilde hasılatın yüzde 60'ını dağıtacaklarını kaydeden Balak, 10 adet 30 milyar lira olan büyük ikramiyede ise herhangi bir değişikliğe gitmeyeceklerini söyledi. 
     Balak, hemen kazan biletlerinde de vatandaşa parasal ikramiyenin yanı sıra otomobil verme düşünceleri de bulunduğunu, bunun için de ilgili firma ile görüşme yaptıklarını sözlerine ekledi. 
     
</TEXT>
</DOC>
