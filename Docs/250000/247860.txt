<DOC>
<DOCNO> 247860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur11.html </URL>
<DATE> 2004/06/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Define ararken can verdiler... 
</HEADLINE>
<TEXT>

     Kayseri'nin Yeşilhisar İlçesi'ne bağlı Gülbayır Köyü Kemeraltı Karakaya bölgesinde define bulma umuduyla girdikleri mağarada, benzinli su motorunun çıkardığı egzoz gazından zehirlenerek ölen 2 kişinin cesetlerini çıkarma çalışmalarına bu sabah yeniden başlandı. 
     AA muhabirinin edindiği bilgiye göre, mağaradaki suyu boşaltmak için çalıştırdıkları benzinli motopomptan yayılan egzoz gazından zehirlenerek hayatını kaybeden Tamer Büyükçukurlu 35 ve Şükrü Geçer'in 49 cesetlerinin çıkarılması için Ankara ve Kayseri sivil savunma arama ve kurtarma birliklerinden toplam 17 kişilik ekip, çalışmalarına başladı. 
     Ankara Sivil Savunma Arama ve Kurtarma Birliği Ekip Şefi Ahmet Serdar Demirel, AA muhabirine yaptığı açıklamada, mağaradaki egzoz gazının boşaltılması için fan sistemi kuracaklarını söyledi. 
     Demirel, ''Mağaraya çökmüş zehirli gazı, saatte 40 bin metreküp havayı tahliye edebilecek güçteki fan sistemiyle boşaltacağız. Daha sonra içeriye oksijen pompalayıp tekrar havayı tahliye edeceğiz. Ondan sonra oksijen desteğiyle, cesetlerin bulunduğu bölgeye ulaşacağız'' dedi. 
     Demirel, cesetlerin sıkışmış olabileceğini, gerekirse mağarayı genişleteceklerini de kaydetti. 

     
</TEXT>
</DOC>
