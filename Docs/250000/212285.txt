<DOC>
<DOCNO> 212285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/dunya/dun02.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Blair'i aklamadı 
</HEADLINE>
<TEXT>

   Dr. Kelly'nin intiharından Blair'in sorumlu olmadığını belirten Lord Hutton raporuna rağmen İngiliz halkının çoğunluğu tersini düşünüyor 
      DIŞ HABERLER SERVİSİ 

   
   İngiltere'de Savunma Bakanlığı'nın bilim adamlarından Dr. David Kelly'nin intiharından Başbakan Tony Blair ve hükümetinin sorumlu olmadığını, bu konuda yayın kuruluşu BBC'nin hatalı olduğunu ilan eden Lord Hutton raporu, ülkede büyük tartışma yarattı. Yapılan anketlere göre, İngiliz halkı, ilkin BBC Yönetim Kurulu Başkanı Gavyn Davies ve Genel Müdürü Greg Dyke'ı, dün de muhabir Andrew Gilligan'ı istifaya sürükleyen raporun Blair ve hükümetini aklamak için yazıldığını düşünüyor. 
   BBC'nin, Irak'ta kitle imha silahı olduğuna ilişkin İngiliz hükümetinin bir raporunun abartıldığına ilişkin haberine kaynaklık eden Dr. Kelly, geçtiğimiz temmuzda adının ifşa edilmesinden sonra intihar etmişti. İngiliz hükümeti, Dr. Kelly'nin intiharından sorumlu olmakla suçlanmıştı. 
   Daily Telegraph'ın anketine göre, İngilizlerin yüzde 56'sı raporun Blair'i aklamayı hedeflendiğine inanıyor. Anket sonuçları, halkın yüzde 67'sinin BBC'ye ve burada çalışan gazetecilere güvendiğine işaret ediyor. 
   The Guardian gazetesinde yer alan bir başka anketin sonuçları ise BBC'nin söylediklerine inananların oranının yüzde 31 olduğunu gösterirken, Blair'e inananların yüzde 10'da kaldığını ortaya koydu. 
   SKY TV'nin anketine katılanların yüzde 83'ü BBC'ye güvendiğini açıkladı. Buna karşılık hükümete güvenenlerin oranı yüzde 17'de kaldı. 
   
   
   
</TEXT>
</DOC>
