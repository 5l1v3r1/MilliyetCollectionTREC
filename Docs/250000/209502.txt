<DOC>
<DOCNO> 209502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur24.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Yönetimi Yasa Tasarısı'na sivil örgütlerden toplu tepki... 
</HEADLINE>
<TEXT>

     Türkiye Kamu Çalışanları Konfederasyonu Türkiye Kamu-Sen , 103 sivil toplum kuruluşundan oluşan Türk Dayanışma Konseyi'nin Kamu Yönetimi Temel Kanun Tasarısı'na karşı ortak eylem ve etkinliklerin tarihini belirlemek üzere 26 Ocak'ta toplanacağını bildirdi. 
     Konfederasyondan yapılan açıklamada, ''Kamu Yönetimi Temel Kanunu Tasarısı'nın ülkenin üniter devlet yapısını bozacağı, sosyal devlet anlayışını ve memurların iş güvencesini ortadan kaldıracağı'' savunuldu. 
     Aralarında Ankara Ticaret Odası, Ankara Esnaf ve Sanatkarlar Odası, Veteriner Hekimler Merkez Birliği, KÖKSAV olmak üzere 103 sivil toplum kuruluşundan oluşan Türk Dayanışma Konseyi'nin 26 Ocak Pazartesi günü toplanacağı belirtilen açıklamada, konseyin tasarıya karşı ortak eylem ve etkinliklerin tarihini belirleyeceği ifade edildi. 
     Açıklamada, Türkiye Kamu-Sen'in tasarının geri çekilmesi için Türkiye genelinde bir kampanya başlattığı belirtildi. 
     Daha önce Türkiye Kamu-Sen Genel Merkezi tarafında siyasi partilerin genel başkanlarına ziyaretle başlatılan kampanyanın illerde Kamu Sen'e bağlı sendikaların temsilcilikleri aracılığıyla o ilin milletvekillerine, Başbakan Recep Tayyip Erdoğan'a ve CHP Genel Başkanı Deniz Baykal'a faks çekilerek sürdürüleceği bildirildi. 
     Açıklamada, her hafta 2 ilde olmak üzere başlatılan konferansların da tasarı geri çekilinceye kadar sürdürüleceği kaydedildi. 
     
</TEXT>
</DOC>
