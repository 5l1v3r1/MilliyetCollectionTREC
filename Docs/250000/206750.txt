<DOC>
<DOCNO> 206750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun12.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Roche Kopenhag kriterleri Türkiye'ye eşit uygulanacak 
</HEADLINE>
<TEXT>

     Avrupa Birliği'nin bu yılbaşından itibaren dönem başkanlığını üstlenen İrlanda, Türkiye'nin tam üyeliği konusunda kararın diğer aday ülkelerle eşit biçimde verilmesi gerektiğini bildirdi. 
     İrlanda'nın Avrupa Birliği işlerinden sorumlu Devlet Bakanı Dick Roche, Kopenhag kriterlerinin Türkiye'ye eşit biçimde uygulanmamasının Birliğin kendi mantığına aykırı düşeceğini söyledi. 
     Türkiye ile tam üyelik müzakerelerine başlanması konusunda kararın yıl sonunda Hollanda'nın dönem başkanlığı sırasında Avrupa Komisyonu'nun raporu doğrultusunda verileceğini anımsatan Roche, ''Türkiye'yle müzakerelere başlanması konusunda karar alınması olasılığını yüzde kaç olarak görüyorsunuz'' sorusunu şöyle yanıtladı 
     ''Bunu bilmiyorum ve bir rakam vermek istemiyorum. Bildiğim şey şu ki, ortaya konulan kriterler çok belirgin. Demokrasinin yerleşmesi, hukukun üstünlüğü, azınlıklara saygı, tüm bunlar bu kriterler içinde. İrlanda'da modern Türkiye'nin doğuşuna dair kitaplar okuyanlarımız, Kemal Atatürk'ün oynadığı rolü, olağanüstü derecede ilerici ve çok cesur kararlar alındığını biliyor. Bunlar tartışma götürmez. 
     Türkiye'de şimdiki hükümetin AB yolunda çok çaba harcadığının da farkındayız ve takdir ediyoruz. Türkiye'de halkın bu konuya büyük önem verdiğini ve yakından izlediğini görüyoruz. Ancak karar, şimdiki dönem başkanı İrlanda tarafından değil, yılın sonunda Komisyon'un vereceği rapor doğrultusunda alınacak.'' Türkiye konusundaki kararın, önyargılar yerine tarafsız bir değerlendirmeye dayalı olacağını ve öyle olması gerektiğini belirten Dick Roche, ''AB, Kopenhag kriterlerini ortaya koymuş ve bu kriterleri yerine getiren ülkelerin tam üye olabileceğini belirtmiş. Türkiye, bu kriterleri yerine getirirse tam üyeliğe kabul edilmelidir. Tarafsız olmak için bu kriterleri ortaya koyup sonra da tarafsız olmayan nedenlerden ötürü bir ülkeyi dışlamaya kalkışamazsınız. Bir ülke bu kriterleri ya yerine getiriyordur ya da getirmiyordur. Bu kriterler, herkese eşit biçimde uygulanmalıdır. Yoksa bahsettiğiniz eşitliği kendiniz bozmuş olursunuz'' diye konuştu. 
     
     AB'DE TÜRKİYE NASIL ALGILANIYOR 
     AB içinde Türkiye'nin nasıl algılandığı, Türkiye'nin üyeliği konusunda dini, kültürel, nüfus ve coğrafi boyutların mı engel olarak görüldüğü sorusuna, Dick Roche şöyle yanıt verdi 
     ''Türkiye büyük bir ülke. Bu belki bir sorun olarak görülebilir. Ancak dini farklılık çok büyük bir sorun değil. Ben Avrupa Birliği içinde meslektaşlarımla konuştuğumda, genelde Türkiye konusunda büyük bir açık görüşlülük, eşit olma istekliliği gördüm. Belki Türkiye'de insanlar bunun pek farkında değiller. Bazen Birlik içindeki tartışmalarda AB'nin coğrafi sınırlarının nerede sona ermesi gerektiğine ilişkin görüşler dile getiriliyor. İnsanların önyargıya dayalı olmadıkça kendi görüşlerine sahip olmaları normal. Bununla birlikte, ben Birlik içinde asıl başka bir kaygının varlığını biliyorum. Türkiye konusunda olumsuz bir karar verilirse, bunun ne gibi etkiler doğuracağı kaygısı var. 
     Türkiye'nin AB içinde çok iyi müttefikleri var. Tarihi nedenlerle bizden daha yakınlar Türkiye'ye. İrlanda ile Türkiye arasında coğrafi uzaklık var. Ancak bununla birlikte İrlanda'da Türkler hakkında hiçbir kötü önyargı yok. Benim seçim bölgemde bir Türk şirketi faaliyet gösteriyor ve son derece iyi bir itibarı var. İnşaat sektöründe otoyol işleri üstlenen bir Türk firması var ve son derece saygın bir şirket.'' 
     
     KIBRIS VE İRLANDA'DAKİ DURUM FARKLI 
     Dick Roche, yüzyıllardır süren ayrılık deneyimine sahip ve bu sorunun zorluklarını bilen bir ada ülkesi olduklarını ve bu yüzden Kıbrıs'ta çözüme ulaşmanın zorluğunu çok iyi anladıklarını kaydetti. 
     ''Kuzey İrlandalı Protestan milletvekili John Taylor'ın değerlendirmesine göre, İrlanda Cumhuriyeti, Kıbrıs'ta kendisini Rumlarla aynı konumda görüyor. İkisi de adanın kuzeyini ele geçirmeye çalışıyor. Bu doğru bir değerlendirme mi'' sorusuna Dick Roche şu karşılığı verdi 
     ''Bizce bu hiç de geçerli bir değerlendirme değil. Tarihi açıdan bakıldığında da hiçbir geçerliliği yok. Bizim Türkiye'ye yönelik tavrımızın, Kuzey İrlanda'ya bakış açımızdan etkilendiğini ileri sürmek hiç de doğru değil. Biz birkaç yıl önce anayasamızda değişiklik yaptık ve birleşme konusunda halkın rıza göstermesinin önemli olduğunu kabul ettik. Ben bir Cumhuriyetçi olarak, İrlanda adasında halkın kuzeyde ve güneyde birleşeceği günü dört gözle bekliyorum. Ancak bu kararı halkın kendisinin vermesi gerekiyor. Değişik dini ve kültürel geleneklere sahip insanların öncelikle kendilerinin birleşmeyi istemesi gerekiyor. İnsanları istemedikleri bir şeye zorlayamazsınız. Kıbrıs'taki ayrılığın da kendi tarihi var. Ama oradaki durum değişik. Zaten bizim Avrupa Birliği'ne dört elle sarılışımızın nedenlerinden biri de bu tür ayrılıkları çözmeyi daha kolay hale getirmesi. Halklar ve uluslar arasında barış ve uyum havası yaratması.'' Kuzey Kıbrıs'ta seçimler yapıldığını, yeni bir hükümetin kurulmakta olduğunu, halkın da çözüm konusunda istekli olduğunu kaydeden Roche, ''AB, Kıbrıs sorununun Türkiye'nin aktif desteğiyle 1 Mayıs'a dek çözüme kavuşturulmasını arzuluyor. Zaman daralmakla birlikte, adada çözüm için hala fırsat var. Çözüme ulaşılması, Türkiye'nin tam üyeliği konusunda da çok daha uygun ve elverişli bir siyasi havanın doğmasına neden olacaktır'' dedi. 
     Roche, çözüm olmaz ve Rumlar tek yanlı olarak AB'ye girerse, Türkiye ile AB ilişkilerini olumsuz etkilemeye çalışacaklarını sanmadığını kaydederek, ''Avrupa Birliği'nin en temel felsefesi halkları birleştirmektir. Kimi üye ülkeler belli konularda çok katı görüşlere sahip olabilirler, ancak AB'nin kendi temel görüşüne uymak zorundadırlar. Birliğe kendi konumunuzu negatif biçimde kullanmak amacıyla üye olursanız, çok çabuk sizinle aynı görüşte olmayan başka üyeler olduğunu fark edersiniz'' diye konuştu. 
     
     EN İYİ KARARI TÜRK HÜKÜMETİ VERİR 
     Roche, ''Türkiye, Kıbrıs'ta büyük tavizler verir, ancak 2004 sonunda tam üyelik müzakereleri için olumlu bir karar çıkmazsa hükümet çok zor durumda kalmaz mı'' sorusunu yanıtlarken şunları söyledi 
     ''Siyaset mümkün olan şeyleri gerçekleştirme sanatıdır. Bunu söylerken aklımdan geçen senaryo da tam bu idi. Türkiye'de yönetim Türk hükümetinin elinde ve hükümet de halkın verdiği yetkiyle yönetimde duruyor. Türk hükümetinin içinde bulunduğu durum çok zor ve bunu anlayışla karşılıyoruz. Bir ülkenin iç dinamiklerini, kendi gerçeklerini en iyi o ülkenin hükümeti bilir. Bu yüzden Kıbrıs konusunda da hangi hızda ilerlemek istediğine Türkiye kendisi karar verecektir. Bu yüzden Kıbrıs konusunda müdahale etmek istemiyoruz. Kıbrıs'ta bir çözüm bulunması çok sevindirici bir gelişme olur. Ben çok uzun değil, kısa bir sürede çözüme ulaşılacağına inanıyorum.'' Roche, Avrupa Birliği'nin Türkiye'yi dize getirmeye, büyük tavizler koparmaya çalışan bir varlık olarak görülmesinin yanlış olduğunu, bu algılamanın gerçeği yansıtmadığını kaydetti. Roche, ''Türkiye'de Avrupa Birliği'ne kuşkuyla bakan insanların bulunması normal. Yıllardır AB'den büyük cömertlik ve destek görmemize rağmen, İrlanda'da bile hala AB'ye kuşkuyla bakanlar var. Bazı İrlandalılar, hala Avrupa Birliği'ni İrlanda'ya karşı 30 yıllık bir komplo olarak değerlendiriyor. Biz onların görüşlerine de saygılıyız'' dedi. 
     
</TEXT>
</DOC>
