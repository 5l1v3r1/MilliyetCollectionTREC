<DOC>
<DOCNO> 247338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun24.html </URL>
<DATE> 2004/06/12/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İran'da evde hazırlanan alkollü içkiden içen 13 kişi öldü... 
</HEADLINE>
<TEXT>

     İran'da, evde yapılan alkollü içkiden içen 13 kişi hayatını kaybetti. 
     İran resmi haber ajansı İRNA'nın haberine göre, Yargı Erki Halkla İlişkiler Bölümü Müdürü Seyid Nasır Hüseyni, yaptığı açıklamada, başkent Tahran'ın güneyindeki Şiraz kentinde ev yapımı alkollü içki tüketen 13 kişinin öldüğünü, 5 kişinin kör olduğunu ve 55 kişinin hastaneye kaldırıldığını söyledi. 
     Hüseyni, dün ve önceki gün meydana gelen olayda alkollü içkiden zehirlenen kişilerin 18 ila 40 yaşında olduğunu, 20 kişinin sağlık durumunun ciddiyetini koruduğunu kaydetti. 
     Bu arada olayla ilgili olarak alkollü içki dağıtımı yapan 13 kişinin tutuklandığı belirtildi. 
     İran'da 1979 yılındaki İran İslam Devrimi'nden sonra alkollü içki üretimi ve tüketimi yasaklanırken, ülkede alkollü içki yasadışı olarak evlerde üretiliyor ya da kaçak olarak ülkeye sokuluyor. 
     Alkollü içki büyük oranda Irak üzerinden İran'a sokulurken, Irak savaşı sırasında ülkeye kaçak olarak sokulan alkollü içkilerin fiyatı yüzde 50 oranında arttı. 
     İran'da kaçak olarak satılan alkollü içkilerden bir kutu bira 3 dolara, bir şişe viski ise 25 dolar ila 60 dolara alıcı buluyor. Alkollü içki kullanan kişiler hapis, para ya da kırbaç cezasına çarptırılıyor. 
     
</TEXT>
</DOC>
