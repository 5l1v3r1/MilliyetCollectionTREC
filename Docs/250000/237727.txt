<DOC>
<DOCNO> 237727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun10.html </URL>
<DATE> 2004/05/06/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Abaşidze Moskova'ya vardı 
</HEADLINE>
<TEXT>

     Acaristan Özerk Cumhuriyeti lideri Aslan Abaşidze'nin Rusya'nın başkenti Moskova'ya vardığı bildirildi. 
     Rus ITAR-Tass haber ajansı, Abaşidze'nin, Rusya Güvenlik Konseyi Başkanı İgor İvanov'un uçağıyla sabaha karşı Moskova'ya ulaştığını duyurdu. 
     Abaşidze'nin, dün akşam saatlerinde bölgenin başkenti Batum'a gelen İvanov ile birlikte ülkeden ayrıldığı açıklanmıştı. 
     Aslan Abaşidze'nin istifa ederek, ülkeyi terk etmesinden sonra bölgenin başkenti Batum'a gelen Gürcistan Cumhurbaşkanı Mihail Saakaşvili, dün, Abaşidze'nin Acaristan'ı terk etmesi ve yurtdışına gitmesi halinde, Abaşidze ile aile üyelerine tam güvenlik garantisi vermeye hazır olduğunu açıklamış, Abaşidze ise ayrılmayacağını söylemişti. 
     Öte yandan ITAR-Tass, Abaşidze ayrılmadan önce Batum'a gelen Gürcistan Başbakanı Zurab Jvaniya'nın, yaptığı açıklamada, sükunet ve silahların teslimi çağrısının yanı sıra bölgenin geçici yönetimi için Gürcistan ve Acaristan yetkililerinden oluşacak bir komisyon oluşturulacağını söylediğini duyurdu. 
     
</TEXT>
</DOC>
