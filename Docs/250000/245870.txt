<DOC>
<DOCNO> 245870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/siyaset/axsiy02.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İlçede DYP, beldede AKP 
</HEADLINE>
<TEXT>


Yerel seçimlerin iptal edildiği 13 belde ve 3 ilçede seçim dün yenilendi. Ilgın ve Uğurludağ'da DYP, Ceylanpınar'da SHP kazandı. Beldelerin 5'inde ise AKP galip 

HABER MERKEZİ 


Çeşitli nedenlerle yerel seçimlerin iptal edildiği üç ilçeyle 13 beldede dün yeniden seçimler yapıldı. DYP, Konya'nın Ilgın ilçesinde ve Çorum'un Uğurludağ ilçesinde belediye başkanlıklarını kazanırken, Şanlıurfa'nın Ceylanpınar ilçesinde ise SHP adayı başkanlık koltuğuna oturdu. Beldelerde başkanlıkları kazanan partiler de şöyle 
n Erzurum Dadaşköy AKP, n Aksaray Acıpınar AKP, n Konya Dinek AKP, n Kırşehir Çağırkan AKP, n İzmir Zeytindağı AKP, n Aydın Atburgazı CHP, n Antalya Abdurrahmanlar CHP, n Hatay Koyunlu CHP, n Antalya Kadriye DYP, n Adana Yunusoğlu ANAP, n Şanlıurfa Uğurlu MHP, n Malatya Kurşunlu BBP, n Diyarbakır Bayrambaşı SHP. 
Seçimlere, 28 Mart'ta yapılan seçimlerde yarışan siyasi partiler katıldı. Buna göre yenilenen seçimlerde EMEP, DSP, ANAP, BTP, AKP, BBP, İP, ÖDP, LDP, TKP, DYP, ATP, MP, CHP, GP, YTP, SHP, SP, DP ve MHP yarıştı. 
Şanlıurfa Ceylanpınar'da yinelenen seçimlerde sandıkta görevli olarak türbanlılar da yer aldı. Bir kadın görevlinin, türban üzerine peruk takarak görev yapması dikkati çekti. 

Gıyabi tutuklu aday 
Adana Yüreğir'e bağlı Yunusoğlu beldesinde yinelenen seçime, seçimin iptaline neden olduğu iddia edilen ve hakkında DGM'de "çete kurmak" suçlamasıyla dava açılan AKP'nin adayı Ramazan Kurt gıyabi tutuklu olarak katıldı. Yunusoğlu Damar Arıkoğlu - Suat Güçlü İlköğretim Okulu'nda yapılan seçimler için oy kullanmaya gelen şüpheli seçmenlere, üzerleri arandıktan sonra izin verildi. 

Yüzünü açmadan oy verdi 

Erzurum merkeze bağlı Dadaşköy'de 28 Mart'ta seçimi kazanan adayın ruhsatsız silah taşımaktan sabıkalı olduğunun ortaya çıkmasıyla iptal edilen seçim yenilendi. Bazı kadın seçmenler "ihram" adı verilen yerel kıyafet ve çarşafla sandık başına geldi, görevlilere yüzlerini göstermeden oylarını kullandı. Sandık başkanları "Kimliklerine bakıyoruz fakat yüzlerini açmıyorlar. Görevliler tanıdıklarını, kimliğin sahipleri olduğunu söyleyince bir şey yapamıyoruz" dedi. 


</TEXT>
</DOC>
