<DOC>
<DOCNO> 223719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun52.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Meclisi, Pazartesi referandumu görüşecek 
</HEADLINE>
<TEXT>

     KKTC Cumhuriyet Meclisi, Pazartesi günü olağanüstü toplanarak ''Kıbrıs Sorununun Çözümüne İlişkin Halkoylaması Yasa Tasarısı''nı görüşecek. 
     Cumhuriyet Meclis'nin bugün yapılan toplantısında, meclisin Pazartesi günü saat 14.30'da olağanüstü toplanması oybirliğiyle kabul edildi. 
     Meclis toplantısında, Barış ve Demokrasi Hareketi BDH milletvekili İzzet İzcan'ın, KKTC Ankara Büyükelçisi Ahmet Zeki Bulunç ve New York Temsilcisi Osman Ertuğ'un, ''Annan planı konusunda ortaya koyduğu politikaların KKTC politikalarını yansıtıp yansıtmadığı, yansıtmıyorsa ne önlem alınacağı ve araştırmaların ne aşamada olduğu'' yönünde sorduğu soruya, İçişleri Bakanı Özkan Murat yanıt verdi. 
     ''Bu soruların çok yerinde olduğunu'' belirten Murat, konuyu Bakanlar Kurulu'nun gündemine getirdiklerini ve ilgili bakandan bu temsilcilerin görevden alınmasını istediklerini açıkladı. 
     KKTC New York Temsilcisi Osman Ertuğ, Kıbrıs müzakerelerini yürüten heyette yer aldığı için adada bulunuyor. 
     Kıbrıs müzakerelerine de değinen Özkan Murat, ''Kıbrıs Türkünün kara kaşına kara gözüne sorunun çözülmediğini, bunu bildiklerini'' ifade ederek, çözümün Kıbrıs Türkünün de çıkarına olduğunu söyledi. 
     Çözümün maliyetinin karşılanmasının uluslararası toplumun sorumluluğunda olduğunu belirten Murat, çözümün maliyetine Türkiye'nin katkısının, temaslarda ciddi olarak tartışıldığını kaydetti. 
     ''Yeni bir Kıbrıs yeni bir düzen ve Avrupa Birliği'ne entegre bir devlet yaratılıyor'' diyen Murat, yer değiştirecek olanlara kesin olarak ev yapılacağını, bahçe ve dükkan gibi mülklerin ise tazmin edileceğini söyledi. 
     
</TEXT>
</DOC>
