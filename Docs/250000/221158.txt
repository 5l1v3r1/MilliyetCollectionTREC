<DOC>
<DOCNO> 221158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yasam/yas02.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alacaklısı canlı yayında yakaladı 
</HEADLINE>
<TEXT>

   Trabzon'da bir yerel kanaldaki müzik programına bağlanan bir kişi, 'Ben tüpçü Rıfat' diyerek programı sunan İsa İlhan'dan evine getirdiği tüpün parasını istedi 
      ALİ KORAY UZUN DHA 
   
   Trabzon'da çeşitli yerel televizyon kanallarında yaklaşık 10 yıldır müzik programları yapan ve halen Akça Televizyonu'nda haftada bir yayımlanan "Müzik Ziyafeti" programını hazırlayan İsa İlhan, geçen haftaki programında Temel fıkralarını aratmayan bir sürprizle karşılaştı. Programa telefonla bağlanan tüpçü, "İstediğin tüpü eve götürdük. Patron parasını ne zaman alacağımızı soruyor. Veresiye olmuyormuş" dedi. 
   
   'Veresiye olmaz' 
   Geçen programında bir süre bağlama çalıp Türk Halk Müziği parçaları seslendiren İlhan, daha sonra her programında olduğu gibi canlı telefon bağlantısıyla izleyicilerin isteklerini almaya başladı. Bu sırada programa telefonla katılan bir kişi, "İsa Ağabey, ben mahallenizdeki tüpçü Rıfat. İstediğin tüpü eve götürdük fakat patron, 'veresiye olmaz, parasını alın' dedi. Şimdi dükk ndayız. Televizyonda seni görünce söylemek için aradım" dedi. 
   Şaşıran İlhan, hiçbir şey olmamış gibi davranarak, "İstediğiniz bir parça var mı " diye sordu. Ancak çırak veresiye tüp verilmeyeceğini tekrarladı. Bu duruma daha fazla tahammül edemeyen İlhan, telefonu kapattıktan sonra 5 dakika reklam arası verdi. 
   
   Şoke oldu 
   Bugüne kadar ilk kez böyle olay yaşadığını belirten İlhan, "Programa 15 dakika kala eşim arayarak evdeki tüpün bittiğini söyledi. Mahalledeki tüpçüyü arayarak eve tüp götürmesini istedim. Canlı yayında gelen o telefonla bir anda şoke oldum. Durumu belli etmemeye çalıştım fakat olan oldu bir kere" dedi. İlhan, "Programdan sonra tüpçüyle görüştünüz mü " sorusunu "Orayı karıştırmayın" diye yanıtladı. 
   
   
</TEXT>
</DOC>
