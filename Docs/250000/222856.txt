<DOC>
<DOCNO> 222856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo34.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Oktay Spor Kompleksi, Galatasaray'a tahsis edildi... 
</HEADLINE>
<TEXT>

     Tarabya'daki Metin Oktay Spor Kompleksi, İstanbul Büyükşehir Belediye Başkanı Ali Müfit Gürtuna ve Galatasaray Kulübü Başkanı Özhan Canaydın arasında imzalanan protokolle, sarı-kırmızılı kulübün kullanımına verildi. 
     Özhan Canaydın, eski yöneticilerden Ergün Gürsoy ile birlikte İstanbul Büyükşehir Belediyesi'nin Merter'deki binasına giderek, burada Gürtuna ile bir süre görüştü. Daha sonra tesislerin ortak kullanımıyla ilgili protokol imzalandı. 
     İstanbul Büyükşehir Belediye Başkanı Ali Müfit Gürtuna, imza töreni sonrası yaptığı açıklamada, kentte birçok alandaki gelişmelerin yanı sıra İstanbul'un spor alanında dünyanın merkezi olabilmesi için çaba gösterdiklerini, olimpiyatları alabilmek için ciddi çalışmalar yaptıklarını ifade ederek, profesyonel ve amatör kulüplere de çeşitli yardımlarda bulunduklarını söyledi. 
     Samandıra Tesisleri'nin bulunduğu yeri ortak kullanım için Fenerbahçe'ye, Akatlar'daki tesisleri Beşiktaş'a verdiklerini hatırlatan Gürtuna, Metin Oktay Spor Kompleksi'nin ortak kullanımı için de Galatasaray ile mutabakata vardıklarını bildirdi. 
     İmzalanan protokolün, yöre halkının tesislerden yararlanmasını engellemeyeceğini, bu arada sarı-kırmızılı kulübün tesislerde iyileştirme yapacağını da kaydeden Gürtuna, ''Tesislerin Galatasaray ve Türk sporu için önemli bir gelişme sağlamasını, Galatasaray'ın başarılarının devamına destek olmasını temenni ediyorum'' dedi. 
     Gürtuna'ya katkıları için teşekkür eden Galatasaray Kulübü Başkanı Özhan Canaydın da unutulmaz golcü Metin Oktay'ın adına yapılan tesislerin, uzun görüşmeler sonunda Galatasaray'a verildiğini belirterek, ''Tesisleri onaracağız, modern hale getireceğiz. Burada açacağımız spor okullarıyla büyük hizmetler vereceğiz'' diye konuştu. 
     
</TEXT>
</DOC>
