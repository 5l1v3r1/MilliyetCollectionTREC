<DOC>
<DOCNO> 205363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun40.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi "ABD'nin yardımı iki ülke ilişkilerini değiştirmez" 
</HEADLINE>
<TEXT>

     İran Cumhurbaşkanı Muhammed Hatemi, ABD'nin deprem nedeniyle ülkesine gönderdiği yardımın, iki ülke arasındaki ilişkileri değiştirmeyeceğini söyledi. 
     Hatemi, Kerman eyaletinde yaptığı basın toplantısında, ABD yardımını memnuniyetle karşıladıklarını belirterek, ''Bu olayın, ABD ile ilişkilerimizi değiştireceğini sanmıyorum'' dedi. 
     Bu tür felaketlerde ülkelerin farklılıklarını gözetmediklerini ifade eden Hatemi, ''Bunun yardımın , siyasi konularla ilgisi yok. İran ile ABD arasındaki sorunlar, tarihe dayanıyor'' diye konuştu. 
     Hatemi, farklı bakış açılarına rağmen depremden sonra kendilerine yardım eden tüm ülkelere teşekkür ederken, ABD ile İran arasındaki ilişkilerin düzelmesi için yöntemlerin değişmesi ve en azından ''güvensizlik duvarında bir delik açılması'' gerektiğini söyledi. 
     Muhammed Hatemi, ABD'deki özel kuruluşlardan İran'a gönderilen insani yardımların, İran ile Amerikan halkları arasında düşmanlık olmadığını ortaya koyduğunu da belirtti. 
     Öte yandan, Hatemi, depremde ölenlerin sayısının yaklaşık 40 bin olduğunu söyleyerek, ''240 bin kişinin yaşadığı bölgede, depremden 120 bin kişi etkilenmiştir. Bu nüfusun üçte birlik bölümü de hayatını kaybetmiştir'' dedi. 
     Depremde ölenlerin sayısının 50 bini bulabileceği şeklindeki açıklamalarla ilgili olarak da Hatemi, ''kesinlikle'' bu sayının doğru olmayacağını söyledi. 
     ABD, İranlı öğrencilerin 4 Kasım 1979 tarihinde Tahran'daki büyükelçiliğine baskın düzenleyerek 52 Amerikalı'yı 444 gün süreyle rehin alması sonucu, bu ülkeyle diplomatik ilişkilerini koparmıştı. 
     
</TEXT>
</DOC>
