<DOC>
<DOCNO> 235070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/ekonomi/aeko.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet, Çağlar ve Bilgin'e 12 yıl hapis istemi 
</HEADLINE>
<TEXT>


Mehmet Emin Karamehmet, Cavit Çağlar ve Dinç Bilgin'in de aralarında bulunduğu beş kişi zimmete para geçirme iddiasıyla 12 yıla kadar hapis istemiyle yargılanacak 

LUBE AYAR İstanbul 

Soruşturması sonucu verilen takipsizlik kararı Yargıtay'dan dönen Pamukbank davası açıldı. Aralarında Mehmet Emin Karamehmet, Cavit Çağlar ve Dinç Bilgin'in de bulunduğu beş sanık, 'karşılıklı kredilerle 50 milyon doları zimmete geçirdikleri' idddiasıyla 12 yıla kadar hapis cezası istemiyle yargılanacak. 
Şişli Cumhuriyet Başsavcılığı, geçtiğimiz yıl beş sanık hakkında, Bankacılık Düzenleme ve Denetleme Kurumu'nun BDDK suç duyurusu üzerine 'dolandırıcılık' soruşturması sonunda takipsizlik kararı verdi. Karara itiraz eden BDDK'nın talebini Beyoğlu 2. Ağır Ceza Mahkemesi reddetti. Bunun üzerine Adalet Bakanlığı, yerel mahkeme kararının bozulması istemiyle Yargıtay'a başvurdu. Başvuruda, bankalar yeminli murakıplarınca hazırlanan raporlara atıfta bulunularak, şöyle denildi 
"Çukurova Grubu'nun sahip olduğu Pamukbank'ın yöneticileri olan zanlılar tarafından Bilgin ve Çağlar grubu firmalarına 17 Ağustos 1998 - 10 Eylül 1998 tarihleri arasında kullandırılan kredilerle söz konusu grupların o dönemde sahip oldukları Etibank A.Ş. tarafından Çukurova firmalarına kullandırılan kredilerin tarih, tutar, vade ve faiz oranları açısından birebir örtüştüğü, 'back to back' karşılıklı yöntemiyle geriye ödenmeyen krediler yüzünden Pamukbank'ın zarara uğratıldığına ilişkin tespitler ve dayanağı olan deliller, kamu davası açılmasına yeterli olduğundan yerel mahkemenin kararı bozulmalıdır." 

Ret kararı bozuldu 
Başvuruyu inceleyen Yargıtay 11. Ceza Dairesi, mahkemenin ret kararını oybirliğiyle bozdu. 
Yargıtay, bozma kararında, karşılıklı kredi verme yöntemiyle bilançoları, mal varlıkları, alınan krediyi ödeyip ödeyemeyecekleri araştırılmadan birbirlerinin şirketlerine verdiklerini, Pamukbank'ın Bahreyn Etibank'ın Karaköy şubesi tarafından kredi açıldığını ve bu tarihte yürürlükteki Bankalar Yasası'nda öngörüldüğü şekilde iştirak halinde kredi görünümünde banka parasının zimmete geçirildiğine ilişkin dosyada mevcut deliller bulunduğunu belirterek, mahkeme kararını bozdu. 

50 milyon dolarlık zimmet 
Şişli Cumhuriyet Savcısı Mecit Ceylan tarafından tekrar açılan soruşturmada, beş sanık hakkında banka mevduatındaki yaklaşık 50 milyon doları zimmetlerine geçirdikleri iddiasıyla 6 yıldan 12 yıla kadar hapis cezası istemiyle dava açıldı. Dava, önümüzdeki günlerde Şişli Asliye Ceza Mahkemesi'ndeki görülmeye başlanacak. 


</TEXT>
</DOC>
