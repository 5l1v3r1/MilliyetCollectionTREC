<DOC>
<DOCNO> 218351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo44.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İspanya'dan üzgün döndü 
</HEADLINE>
<TEXT>

     UEFA Kupası 3. tur ilk maçında deplasmanda Valencia'ya 3-2 yenilen Beşiktaş, özel uçakla İspanya'dan döndü. 
     Beşiktaş Kulübü İkinci Başkanı Hüsnü Güreli, Atatürk Havalimanı'nda yaptığı açıklamada, çok iyi bir taktik anlayışla sahada çok iyi bir futbol ortaya koyduklarını, ancak son dakikada şansız bir gol yediklerini söyledi. 
     Güreli, ''UEFA'da yolumuza devam etmek istiyorsak, Valencia'yı yenmemiz şart. Beraberlik ile bir farklı yenilgi arasında çok büyük bir fark yok. İnşallah ikinci maça tam kadro ile çıktığımızda kendi saha ve seyirci avantajımızla Valencia'yı yenip, turu geçeriz. Buna inanıyorum'' diye konuştu. 
     Siyah-beyazlı takımın kaptanı Tayfur Havutçu ise Valencia'da ikinci yarıda ortaya koydukları futbolu İstanbul'da da tekrarlamaları halinde turu geçeceklerini söyledi. Tayfur, deplasmanda şansız bir şekilde uzatma dakikalarında gol yediklerini hatırlatarak, ''Her şeye rağmen İstanbul'da galip geleceğimize inanıyoruz. Taraftarlarımız merak etmesin, rövanşta iyi bir futbol ortaya koyarak, turu geçmek için elimizden geleni yapacağız'' dedi. 
     Bu arada Beşiktaşlı futbolcuların, alınan yenilgi nedeniyle moralsiz olduğu gözlendi. 
     Öte yandan Beşiktaşlı futbolcular, havalimanından BJK Nevzat Demir Tesisleri'ne geçti. Futbolcular, bu akşam tesislerde yapacakları hafif idmanla İstanbulspor maçının hazırlıklarına başlayacak. 
     
</TEXT>
</DOC>
