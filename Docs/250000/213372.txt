<DOC>
<DOCNO> 213372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sontur03.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöken binada el öpmeye gittiler, yarım saat farkla kurtuldular 
</HEADLINE>
<TEXT>

     Konya'da çöken binadan 175 metrekarelik arsasına karşılık aldığı daireyi yaklaşık 6 ay önce kızına veren Mehmet Kalem, enkaz altında olan kızı ve 2 torununun çıkarılmasını umutla bekliyor. 
     AA muhabirinin aldığı bilgiye göre, Sermet Yapı Kooperatifi'ni kurmak için Mehmet Kalem'e ait 175 metrekarelik arsaya talip olan kooperatif yöneticileri, arsa karşılığında Mehmet Kalem'e 2 daire verdiler. 
     Uzun süredir dairelerini kirada tutan Kalem, yaklaşık 6 ay önce yeğeni Ahmet Kalem ile evlenen kızına dairelerinden birini verdi. 
     Ahmet Perihan Demirok İlköğretim Okulu'nda öğretmen olan damat Ahmet Kalem, yeni yapılan Zümrüt Sitesi'nin dışardan çok lüks göründüğünü, bunun için de ilk oturmaya başladıklarında binayı çok sevdiklerini söyledi. 
     Binanın ilk başlarda 8 kat olarak planlandığını ve daha sonra 11 kata çıkarıldığını duyduklarını vurgulayan Ahmet Kalem, ''Bina yıkılmadan 3 gün önce keskin yanık kokusu aldık. Kapıcıya sorduk, bina içinde oturan herkesin aynı kokudan rahatsız olduğunu söyledi. Çürüyen ince demirlerin birbirine sürtmesinden bu kokunun ortaya çıktığını tahmin ediyorum'' dedi. 
     
     ÇOCUKLARINI DOYURMAK İÇİN KALMIŞTI 
     Binanın çöktüğü gün saat 19.40'da amcası ve kayınpederi olan Mehmet Kalem'e bayramlaşmak için gitmeye karar verdiklerini ifade eden Ahmet Kalem, şunları söyledi 
     ''Kızım Nazife Tuğba dedesini çok sever. O sırada çocuklarım Hasan 17 ve Muhammet 15 arkadaşlarıyla birlikte dışarıdaydı. Eşim Havva ise bana Siz babama gidin, çocuklar geldiklerinde aç olurlar. Karınlarını doyurduktan sonra ben de gelirim dedi. Biz de kızımla kayınpederimin evine gittik. Eşimle çocuklarımın gelmesini beklerken, binanın çöktüğünü duyduk. Eşim ve çocuklarım enkazın altında kaldı.'' Lise son sınıfta olan büyük oğlu Hasan'ın teşekkür belgesi aldığını ve üniversite okumayı istediğini ifade eden baba Kalem gözyaşlarını tutamadı. 
     Karnesinde 3 zayıf getiren lise 1 sınıf öğrencisi küçük oğlu Muhammet'in ise ikinci dönem kendisine derslerinde başarılı olma sözü verdiğini vurgulayan Kalem, ''Hayatta en zor şeyin çaresiz bir şekilde beklemenin olduğunu öğrendik. Kızımla birlikte ellerim ve kollarım bağlı eşim ve çocuklarımın enkaz altından çıkarılmalarını bekliyorum'' dedi. 
     
     YARIM SAAT FARKLA KURTULDULAR 
     Mehmet Kalem ise bayram için elini öpemeye gelen damadı ve kız torununun kurtulmasına sevinirken, 2 erkek torunu ve kızının acısıyla yüreğinin yandığını belirterek, şöyle devam etti 
     ''Olaydan yaklaşık yarım saat önce binadan ayrılan damadım ve Nazife Tuğba'nın kurtulması büyük şans. Aynı anda 2 farklı duyguyu yaşadık. Tek yapabildiğimiz televizyondan arama-kurtarma ekiplerinin çalışmalarını izleyerek dua etmek. Allah'tan umut kesilmez. Kızım ve 2 torunumun canlı çıkacağını umut ediyorum.'' Mehmet Kalem, müteahhit Vedat Kaya'nın cezalandırılmasını istediğini ifade ederek, ''Acımızı dindirmez ama Kaya'ya verilecek ceza bu şekilde ortaya çıkacak ölümleri azaltabilir. Cinayete neden olan kişiler hak ettiği cezayı almalıdır'' diye konuştu. 
     
</TEXT>
</DOC>
