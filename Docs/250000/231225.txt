<DOC>
<DOCNO> 231225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun16.html </URL>
<DATE> 2004/04/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Hikmet Çetin Afganistan'da terör beklentisi yok 
</HEADLINE>
<TEXT>

     NATO'nun Afganistan'daki Kıdemli Yüksek Sivil Temsilcisi Hikmet Çetin, Afganistan ve Irak'ta son günlerde yaşanan gelişmelere ilişkin değerlendirmelerde bulundu. 
     Çetin, Özbek ve Türkmenlerin yoğunlukta yaşadığı Afganistan'ın kuzey bölgelerindeki çatışmaları ve olayları Özbeklerin iç mücadelesi olarak nitelendirdi. 
     Afganistan'da merkezi yönetimden ayrı hiçbir bölgenin kendi başına süreklilik gösteremeyeceğini söyleyen Çetin, şöyle konuştu 
     ''Bu olaylar üzücü. Merkezi yönetim bölgeye 700 kadar ulusal ordu askeri ve subayını gönderdi. Ulusal ordu bölgede güvenliği sağlıyor. Çatışmalara taraf olan Raşit Dostum, Haşim Habibi ve İnayetullah İnayet, Özbek kökenli insanlar. Biz olayları başlangıcından beri takip ediyoruz.'' 
     
     BERLİN KONFERANSI 
     Almanya'nın başkenti Berlin'de 31 Mart-1 Nisan'da düzenlenen Afganistan ile ilgili üçüncü konferans hakkında da bilgi veren Çetin, ''Afganistan bu toplantı ve diğer görüşmelerden birçok kazanım elde etmiştir'' dedi. 
     Afganistan'ın uluslararası toplumda yer alması için yoğun çaba harcandığını kaydeden Çetin, konferansta Afgan halkının beklentilerini dile getirdiğini, incelemeleri ve temaslarından elde ettiği tüm izlenimleri yansıttığını söyledi. 
     Hikmet Çetin, Berlin konferansının Afganistan'a getirilerini şöyle sıraladı 
     ''3 yıl içerisinde 8.2 milyar dolarlık yardım sağlanması, Afganistan'ın terörden arındırılmış bir ülke haline getirilmesi, toprak bütünlüğü içerisinde demokratik bir ortamın sağlanması için gerekli yükümlülüklerin paylaşılması, 2004 Eylül sonunda yapılacağı açıklanan başkanlık ve parlamento seçimleri için her türlü desteğin verilmesi ve taahhüt edilen reformların gerçekleşmesi.'' 
     
     NATO'YA YENİ KATILIMLAR 
     NATO'ya yeni katılımlar konusuna da değinen Çetin, şunları söyledi 
     ''NATO'da kendisini çağın gerektirdiği şekilde değiştiriyor. Kendisini yeniliyor. Varşova Paktı'nın dağılmasından sonra NATO'nun karşısında silahlı bir tehdit kalmadı. Bu kez NATO'nun yeni hedefi küresel terör oldu. 11 Eylül saldırılarının ardından Afganistan'a müdahalesi de zaten bu kapsamda oldu. 5. madde yürürlüğe konularak ABD'ye yapılan saldırı tüm NATO üyelerine yapılmış kabul edildi. NATO askeri yapısını koruyarak geleceğe devam edecektir.'' Yeni üyelerin NATO ile uyum sorunu yaşamayacağını da söyleyen Çetin, ''NATO'ya katılan yeni üyeler birçok konuda daha önceden NATO ile zaten işbirliği yapıyordu'' diye konuştu. 
     
     IRAK 
     Irak'ta yaşanan şiddet olaylarının ve ABD'ye yönelik direnişin Afganistan'da yaşanmayacağını ifade eden Çetin, ''Irak'ta işgal görüntüsü olduğunu'' belirterek, Afganistan'ın tüm yöneticilerinin Afgan olduğunu, Irak'ta yaşananların Afganistan'ı önemli ölçüde etkileyemeyeceğini belirtti. 
     Çetin, teröre karşı Afganistan'da yapılacak mücadelenin tüm dünya ülkelerini etkilediğini anlattı. 
     Türkiye ve İspanya'daki terör saldırılarına işaret eden Çetin, NATO'nun ve ABD'nin terör konusunda Afganistan'da başarılı olma zorunlulukları bulunduğunu kaydetti. 
     
</TEXT>
</DOC>
