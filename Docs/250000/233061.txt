<DOC>
<DOCNO> 233061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/yazar/uras.html </URL>
<DATE> 2004/04/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Her ekmek "ekmek değil" 
</HEADLINE>
<TEXT>

   
   Halkımızın temel gıda maddesi ekmek. Prof. Dr. Filiz Açkurt'un verdiği bilgiye göre, halkımız günde 100 gr. ile 800 gr. arasında ortalama kişi başı 350 - 400 gr. ekmek tüketiyor. Türk Silahlı Kuvvetleri'nde kişi başı günlük ekmek tüketimi 900 gr.'a kadar çıkıyor. 
   Halkımız günlük enerji ihtiyacının yüzde 40'ını ekmekten sağlıyor. 
   Son yıllarda yayılan ve "fast - food" denilen "ayaküstü" beslenme alışkanlığı nedeniyle ekmeğin önemi daha da arttı. 
   Halkın "beyaz ekmek merakı" nedeniyle kentte ve kırsal kesimde ekmekler beyaz undan yapılıyor. Beyaz un üretmek için değirmende, buğday tanesinin içinden 1 Buğday özü ruşeym ile 2 Kaba ve ince kepek ayrılıyor. Ayrılarak bir yana konulan bu buğday özü ile kaba ve ince kepekte, 1 E vitamini, 2 Omega 3 ve 6, 3 Protein, 4 Karbonhidrat, 5 Zengin vitamin ve mineraller ve 6 Lif var. 
   Bu vitamin ve minerallere sahip olmayan beyaz undan yapılan "sünger ekmek", halkımızın açlık duygusunu bastırıyor ama, beslemiyor. 
   Halkımız temel gıda maddesi olan ekmekten "alması gereken enerjiyi - vitaminleri ve mineralleri" alamıyor. 
   Bunun kötü sonuçları çocuklarda, gençlerde ve yetişkinlerde değişik biçimlerde ortaya çıkıyor. Prof. Dr. Sevinç Yücecan'ın verdiği bilgilere göre, annelerin yetersiz beslenmesi sonucu doğan bebeklerde ve çocuklarda ölüm oranları artıyor. Her beş çocuğumuzdan birinin boyu yaşına göre kısa. Çocuklarımızda demir yetersizliği anemisi var. Yetişkinler demir yetersizliği anemisi sonucu çabuk yoruluyor. İyot yetersizliğinden tiroid sorunu ortaya çıkıyor. Guatr, kemik çarpıklığı hastalıkları artıyor. Vitamin ve çinko yetersizliği vücut dengesini bozuyor. Diyete bağlı kalp hastalıkları, damar hastalıkları, yüksek tansiyon sorunu önem kazanıyor. Kolesterol artıyor. Kanser, şeker hastalığı, ostropoz, kemik kırılmaları halk arasında giderek yayılıyor. 
   Sağlıklı beslenme denilen şey "var olan ve yaşam kalitesini bozan beslenme alışkanlıklarının" düzeltilmesi ve böylece "protein - enerji yetersizliği, demir yetersizliği, anemisi, iyot yetersizliği hastalıkları, raşitizm, diş çürükleri, şişmanlık gibi sorunların en aza indirilmesi ve de koroner kalp hastalıkları, hipertansiyon, kanser, diyabet, ostropoz gibi hastalıkların önlenmesi en aza indirilmesi" demek. 
   Türk halkı için beslenmenin temeli ekmek. Ekmek demek un demek. Buğday un haline getirilirken buğdayın içindeki ana besin maddeleri, vitaminler ve mineraller çıkarılıp atılınca, halkın sağlıklı beslenmesine imkan kalmıyor. 
   Tam buğday unundan yapılan ekmek bile insanın sağlıklı beslenmesi için gerekli enerjinin yüzde 40'ını sağlayabilirken, buğdayın en önemli bölümleri çıkarılarak üretilen beyaz undan yapılmış beyaz ekmek yiyenler açlıklarını bastırıyor ama beslenemiyor. Enerji alamıyor. Sağlıkları bozuluyor. 
   Halkı bu kadar yakından ilgilendiren bu konuda, halka bilgi verilmediğinden, halkımız neyin ne olduğunun farkına varamıyor. Beyazın da beyazı "sünger ekmek" yiyerek hem sağlığını hem enerjisini kaybediyor. 
   Suçlu aramıyoruz. Gerçeği anlatıyoruz. Bilgisizlik nedeniyle halkın yanlış beslenmesini önlemeye çalışıyoruz. 
   
      
   
</TEXT>
</DOC>
