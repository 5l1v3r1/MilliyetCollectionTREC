<DOC>
<DOCNO> 236424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun17.html </URL>
<DATE> 2004/05/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
AB'nin genişlemesi pek de toz pembe görünmüyor... 
</HEADLINE>
<TEXT>

     AB'nin gerçekleştirdiği tarihi genişlemenin ardından, Birlik içinde zaten var olan uzlaşmazlık konularının, gelir dengesizliklerinin de etkisiyle artacabileceği ifade edildi. 
     
     WP "İŞ GÜVENCESİ ÖNEMLİ SORUN OLACAK" 

     ABD basınının etkili gazetelerinden Washington Post'ta Keith B. Richburg imzasıyla yer alan yazıda, AB'nin genişlemesinin büyük sorunlar ve riskleri de beraberinde getireceğini savunuldu. Gazeteye göre, hem yeni üye olan 10 ülkede, hem de eski üye ülkelerde yaşayanlar, serbest dolaşımın hayata geçmesinin ardından işlerini kaybetmekten korkuyorlar. AB'de kararlar oy birliğiyle alınıyor ve bu konuda yeni bir düzenleme yapılmazsa Birlik "hantallaşabilir". Yeni katılanlar şimdiden kendilerini "ikinci sınıf" üyeler olarak görüyorlar, ekonomik ve sosyal seviye farklılıkları devasa boyutlarda bulunuyor. Yeni katılanlar, eskilerden çok daha yoksul ve tümünün üretimi, eski AB üyelerinden Hollanda ile ancak kıyaslanabiliyor. Bir Macar, Çek ya da Slovak daha çok sigara ve içki tüketmeye eğilimli ve akciğer kanserinden ölmeye, bir İskandinavyalı, Fransız ya da İtalyan'dan daha fazla yakın. Pek çok uzmana göre AB, bu eşitsizlikleri gidermek ve doğu ülkelerinin yaşam standartlarını yükseltmek için çaba göstereceği için, iç ekonomik konulara, ortak dış politika konularından daha fazla yoğunlaşacak. 

     
</TEXT>
</DOC>
