<DOC>
<DOCNO> 242626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun36.html </URL>
<DATE> 2004/05/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Raporda Irak Savaşı İlkesiz ve dünya artık daha tehlikeli 
</HEADLINE>
<TEXT>

     Uluslararası Af Örgütü'nün 2004 yılı raporunda, ABD'ye sert eleştiriler yöneltildi ve ABD'nin teröre karşı açtığı savaşın ''ilkesiz'' bir savaş olduğu öne sürüldü. 
     Raporda, Washington'un kitlesel terör mücadelesinin ''öngörünün iflası'' olduğu savunulurken, ''körlemesine yapılan güvenlik arayışı sırasında, insan haklarının bu savaşa kurban edildiği'' belirtildi. 
     Savaş sırasında ele geçirilen zanlıların adaletten uzak olarak tutulduğunu, politik iltica sistemine zarar verildiğini, politik ve dini muhaliflerin ezildiğini öne süren Af Örgütü Genel Sekreteri Irene Khan, ''insan hakları ihlallerinin ABD içinde de olduğunu, ayrıca ülke dışındaki hak ihlallerine göz yumulduğunu'' bildirdi. 
     Khan, raporun açıklandığı basın toplantısı sırasında, adalet ve özgürlüklerin de zarar gördüğünü belirterek, ''Bütün bunların sonucunda dünya çok daha tehlikeli bir yer haline getirilmiştir'' dedi. 
     Raporda ABD, ''Irak'ta sivillere karşı hukuk dışı cinayetler işlemekle, soru işaretleriyle dolu tutuklamalar yapmakla ve hapishanelerdeki tutsaklara kötü muamele etmekle'' de suçlanırken, Genel Sekreter Khan, ''Bütün dünya, ilkeli bir liderlik için haykırıyor. ABD'nin teröre karşı başlattığı mücadelenin kötü etkileri ise çok geniş bir alana yayılıyor'' uyarısında bulundu. 
     Koalisyon ülkeleri ve onlara destek veren hükümetlerin güvenlik arayışı içinde kitlesel değerleri kurban ettiğini ve ahlaki değerlerini kaybettiğini de savunan Irene Khan, Avrupa'da ve Asya ülkelerinde çıkartılan yeni terörle mücadele yasalarını da eleştirdi. Khan, bu çabalar sırasında mültecilerin korunmasının ihmal edildiğini, ifade özgürlüğünün de çiğnendiğini öne sürdü. 
     
     ARAP ÜLKELERİNE ELEŞTİRİ 
     Af Örgütü raporunda, İngiltere de eleştirilerden payını alırken, 14 yabancı uyruklu terör zanlısının mahkemeye sevk edilmeksizin hapiste tutulması eleştirildi. 
     Aynı şekilde İspanya da Bask yanlısı bir gazetenin kapatılması yüzünden eleştirilerin hedefi oldu. 
     AB'nin de insan hakları ihlallerini görmezden gelmekle suçlandığı raporda, Özbekistan ve Türkmenistan da rejimin baskıları yüzünden eleştirildi. 
     Af Örgütü, Çin, Hindistan, Malezya, Pakistan ve Tayland gibi Asya ülkelerini de aynı sebeplerle eleştirirken, raporda Arap ülkeleri ise hukuk dışı iade süreçleri yüzünden suçlandı. 
     Mısır ve Suriye gibi Arap ülkelerinde adli sistemin hataları sıralanırken, bu ülkelerde hukukun uluslararası standardın çok altında bulunduğu vurgulandı. 
     Fas ve Tunus ise, teröre karşı çıkarılan yeni yasalarla temel insan haklarına yönelik yeni ihlaller yapmakla suçlandı. 
     El Kaide terör örgütünün ''acımasız ve suç teşkil eden'' saldırılarını da kınayan Af Örgütü raportörleri, bir yandan El Kaide saldırıları, diğer yandan da terörle mücadelenin yarattığı ihlallerin, ''dünyayı son yarım yüzyılda en güvensiz, korkulu ve bölünmüş hale getirdiğini'' vurguladı. 
     Meydana gelen bu yeni gelişmelerin dünyanın gözünü eski çatışmalardan uzaklaştırdığına da işaret edilen raporda, Çeçenistan, Kolombiya, Kongo, Sudan, Nepal gibi yerlerin de büyük çatışma potansiyelleriyle baş başa kaldığı belirtildi. 
     
</TEXT>
</DOC>
