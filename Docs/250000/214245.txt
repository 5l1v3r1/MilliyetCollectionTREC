<DOC>
<DOCNO> 214245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun22.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski KKTC'li Bakan ''Gelişmeleri büyük endişeyle izliyoruz'' 
</HEADLINE>
<TEXT>

     Eski KKTC Dışişleri ve Savunma Bakanı, Ulusal Birlik Partisi UBP milletvekili Tahsin Ertuğruloğlu, Kıbrıs konusundaki son gelişmeleri büyük endişeyle izlediklerini belirterek, ''Kıbrıs Türk halkının çok rahatsız, çok huzursuz olduğu gayet açık'' dedi. 
     Ertuğruloğlu, A.A muhabirine yaptığı açıklamada, ''Kıbrıs Türk halkının rahatsız ve huzursuz olmakta çok haklı olduğunu'' ifade ederek, ''Çünkü öyle bir hava esiyor ki sanki Kıbrıs Türkü, KKTC satılığa çıkarılmış gibi, yalnızlığa itilmiş gibi, Rumun insafına terk ediliyormuş gibi bir ortam içerisinde hissediyor kendisini. Bu gerçekten üzücü'' diye konuştu. 
     Türkiye'de yapılan son genel seçimlerden sonra ''Kıbrıs Türkünün rahat bir gün geçirdiğini sanmadığını'' kaydeden Ertuğruloğlu, ''çözüm, barış, Avrupa Birliği söylemleri ile adanın çözümsüzlüğe, varolan çözüm ortamının çatışma ortamına, barışın ortadan kaldırılacağı bir ortama götürüldüğünü'' belirtti. 
     ''Çözüm diye dayatılmaya çalışılanın KKTC'nin ortadan kaldırılması ve Kıbrıs Türkünün anavatansız bırakılmasından başka bir şey olmadığını'' ifade eden Ertuğruloğlu, ''AB ve uluslararası camianın Türkiye'ye 'Kıbrıs'ı çöz' derken 'Kıbrıs'tan vazgeç, Kıbrıs'ı elden çıkar' dediğini, maalesef bu sanki böyle değilmiş gibi ve Kıbrıs'ta bir anlaşma sağlanamamasının sorumlusu Türk tarafıymış gibi birilerinin çıkıp, 'biz falan tarihe kadar, Mayıs 2004'e kadar Kıbrıs'ı çözeceğiz, biz bütün iyi niyetimizi ortaya koyacağız. Rumdan bir adım önde olacağız' diyerek kendi kendilerini Kıbrıs'ta bir uzlaşma sağlanamamasının sorumluları pozisyonuna soktuklarını'' söyledi. 
     
     ''AB ÜYELİĞİNDE TÜRKİYE'NİN GARANTÖRLÜĞÜ KALKAR'' 

     ''Annan planı çerçevesinde varılacak bir anlaşma ve Kıbrıslı Türklerin de AB'ye üye olmuş bir Kıbrıs'ta yer alması halinde, Türkiye'nin Kıbrıs üzerinde garantörlük hakkının söz konusu olamayacağını'' ifade eden Ertuğruloğlu, ''AB üyesi bir ülkenin üzerinde başka bir ülkenin garantörlük hakkının olması, AB olayının tamamen dışındadır. Böyle bir olay söz konusu değil, olamaz. Kimse kendi kendini kandırmasın. 'Annan planı ile biz bu işi çözeceğiz' aldatmacası ile bu halkı kandırmaya çalışmasın'' dedi. 
     Ertuğruloğlu, ''Annan planı ile Kıbrıs sorununun çözülmesinin, Kıbrıs Türkünün Türkiyesiz ve devletsiz bırakılması, KKTC'nin ortadan kaldırılması ve Türkiye'nin garantörlük sıfatının da ortadan kaldırılması demek olduğunu'' kaydetti. 
     
     ''ANNAN PLANI BİR YUNAN ÇÖZÜMÜ" 

     Annan planının bir çözüm olduğunu, ancak bunun bir Yunan çözümü olduğunu, Türkiye'nin ve KKTC'nin çözümü olmadığını kaydeden Ertuğruloğlu, ''Annan planıyla çözüm Türkiye'nin ve KKTC'nin çözülmesi demektir. Kıbrıs'ta kaybeden Türkiye kendinden çok şey kaybedecektir'' ifadesini kullandı. 
     Ertuğruloğlu, Türkiye'den bazı kesimlerin kendilerine, ''Türkiye'nin önünü açın, Annan planı ile siz bu işi bitirin'' dediğine işaret ederek, Kıbrıs Türk halkı içinde ''Türkiye'nin önünü tıkamak'' diye bir görüşün söz konusu olmadığını vurguladı. 
     ''Kıbrıs'ı veren bir Türkiye'nin önünü açmayacağının açık seçik olduğunu'' belirten Ertuğruloğlu, şöyle devam etti 
     ''Kıbrıs'ı veren Türkiye bütün konularında artık zemin tutturamama noktasına gelir. Bunu söylediğimizde karşı görüş olarak şu söyleniyor 'Türkiye'de kimse ver-kurtulcu değil'. Olaya nasıl baktığınıza bağlı. Annan planı ile siz Kıbrıs'ta bir yere gideceğinizi sanıyorsanız bu ver-kurtul mentalitesinden başka bir şey değildir.'' ''Şu anda infial içinde olduklarını ve sessiz gibi görünen Kıbrıs Türk halkının için için kaynadığını, Anavatan'dan yardım talep ettiklerini'' kaydeden Ertuğruloğlu, ''Annan planının kabulüyle Türkiye'nin önünün açılmayacağını, ardından Ege, patrikhane, Güneydoğu, Ermeni, ruhban okulları ve yabancı vakıf konularının gündeme geleceğini, Kıbrıs'ta geri adım attırılan Türkiye'nin bu konuların hiçbirinde zemin tutturamayacağını ve AB'den de tarih alamayacağını'' savundu. 
     ''Biz iyi niyetimizi ortaya koyalım, Rumun iyi niyetli olmadığını kanıtlayalım, Rumu masadan kaçıralım'' yönünde yaklaşımlar olduğuna işaret eden Ertuğruloğlu, ''bunun çok hayalperest bir yaklaşım olduğunu ve Rumlarla imaj yarışına girecek durumda olmadıklarını, uluslararası camianın da zaten buna izin vermediğini'' kaydetti. 
     
     ''KIBRIS KONUSUNDA TESLİMİYETÇİ BİR NOKTAYA GELİNDİ'' 

     Ertuğruloğlu, ''ulusal Kıbrıs davasının bugün geldiği noktanın hiç de hakkettiği bir nokta olmadığını'' ifade ederek, ''Teslimiyetçi bir noktaya gelinmiştir, aciz bir noktaya gelinmiştir'' dedi. 
     ''Anavatan'daki hükümetle tam bir uyum içerisinde olmama ilkini yaşıyoruz. Bu gerçekten üzücüdür. Bunu söylerken kahroluyoruz'' diyen Ertuğruloğlu, ''çok yanlış politikaların gündemde olduğunu, Cumhurbaşkanı Rauf Denktaş'ın çok zor koşullar içerisinde New York'ta mücadeleyi sürdürdüğünü'' belirtti. Ertuğruloğlu, şöyle konuştu 
     ''Bizler kendisinden New York'ta KKTC Cumhurbaşkanı olarak hareket etmesini bekliyoruz... Liderliğini yaptığı ulusal Kıbrıs davasının gerektirdiği şekilde hareket etmesidir. Bu şekilde de hareket edeceğine inanıyoruz, güveniyoruz. Şahsiyetli, kişilikli politika ortaya koymalı. Bunun dışındaki her politika teslimiyetçi politika olur.'' Denktaş'ın BM Genel Sekreteri'nin dayatmalarına boyun eğmemesini beklediklerini belirten Ertuğruloğlu, ''AB'nin takviminin kendilerini ilgilendirmediğini, AB'nin hatasını düzelteceği yerde, bu yanlışı Kıbrıs Türk tarafının düzeltmesi yoluna gittiğini, bunun da KKTC'nin ortadan kaldırılması ve AB'ye Annan planı çerçevesinde giriş ile mümkün olduğunu, bunu kabul etmediklerini'' söyledi. 
     BM Genel Sekreteri Kofi Annan'ın kendilerinde hayal kırıklığı yarattığını dile getiren Ertuğruloğlu, Annan'ın BM Güvenlik Konseyi üyesi ülkelerin baskısıyla hareket ettiğini ifade etti. Kıbrıs konusundaki senaryonun ABD ve özellikle İngiltere tarafından hazırlandığını belirten Ertuğruloğlu, dünyada eşi benzeri görülmemiş yöntem ve baskılarla, sırf AB takvimine uyulması için Kıbrıs Türkünün zorla bir noktaya götürülmek istendiğini kaydetti. Alvaro De Soto'nun hala Özel Temsilci olarak görevde tutulmasını eleştiren Ertuğruloğlu, taraflardan birinin güvenini yitiren De Soto'yu görevde tutanın Annan değil İngiltere olduğunu savundu. 
     
     ''HER TÜRLÜ BEDELİ ÖDEMEYE HAZIRIZ'' 

     ''Çok çirkin ve karmaşık bir ortam içinde bulunduklarını, işin şakasının kalmadığını'' dile getiren Tahsin Ertuğruloğlu, şunları söyledi 
     ''Artık ayaklanma, direnme, şahsiyetli durma aşamasındayız. Bizler Kıbrıs'ta önümüzdeki dönemde bu faaliyetler içerisine gireceğiz. Kime karşı olursa olsun, hiç önemli değil. Kime karşı olursa olsun bu mücadeleyi vereceğiz. Biz bu devleti yıktırtmayız. Bu devleti ortadan kaldırtmayız. Kimin canı sıkılırsa sıkılsın, kim bizi engellemeye çalışırsa çalışsın bizim için farkeden bir şey değil. Her türlü bedeli ödemeye hazırız. Ölümü dahi göze alarak bu mücadeleyi vereceğiz. Çünkü bizleri Annan planı ile bir yere götürmek bizler için zaten ölümdür, hiç olmazsa şerefimizle ölelim diyoruz.'' ''New York'ta bir yere varılamamasının sonuçlarını uluslararası camianın düşünmesi gerektiğini, Kıbrıs'ta AB'nin ve uluslararası camianın sıkıştığını, bunun göstergesini de Annan planının katı bir şekilde AB takvimine endekslenmesi olduğunu'' anlatan Ertuğruloğlu, ''çözüm'' adı altında devletin ortadan kaldırılmak istendiğini vurguladı. 
     Ertuğruloğlu, ''Kıbrıs'ın satılık olmadığını'' ifade ederek, ''KKTC'nin kurbanlık kuzu gibi mezbaha götürülecek bir devlet olmadığını'' belirtti. 
     
</TEXT>
</DOC>
