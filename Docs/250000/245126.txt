<DOC>
<DOCNO> 245126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonyas09.html </URL>
<DATE> 2004/06/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Meg Ryan'ın ''Gladyatör'' için terkettiği eski eşi tekrar evleniyor... 
</HEADLINE>
<TEXT>

     Ünlü yıldız Meg Ryan'ın ''Gladyatör'' filminin oyuncusu Russel Crowe uğruna terk ettiği eski eşi Dennis Quaid yeniden evleniyor. 
     Internetteki ''imdb'' sitesinin haberine göre, terk edildikten sonra uzun süre kendini toplayamayan Quaid, yaralarını emlak komisyoncusu Kimberly Buffington sayesinde sardı. 
     Teksaslı güzel ile ''The Sharks'' adlı topluluğunun turnesi sırasında tanışan Quaid, gönlünü Buffington'a kaptırdı. Henüz nikah tarihi duyurulmadı. Çiftin en kısa zamanda nikah masasına oturmayı düşündüğü ifade edildi. 
     
     EVLİLİKLERİNDE MUTLULUĞU BULAMADI 

     Ünlü aktör Dennis Quaid, üçüncü kez evlenecek. İlk evliliğini P.J Soles ile 1978 yılında yapan oyuncu, 1983'te ilk eşiyle yollarını ayırdı. 
     1991'de Meg Ryan ile evlenen 50 yaşındaki Quaid, 10 yıl evli kaldı. ''Proof of Life'' filminin setinde Crowe ile tanışan Meg Ryan, evini terk ederek oyuncuyla Avrupa kentlerini dolaştı. Terk edilen eş Quaid, bunun üzerine 10 yıllık evliliğin ardından 2001'de güzel yıldız ile yollarını ayırdı. Bu olaydan sonra Ryan ve Crowe da ayrıldı, Russel Crowe geçen sene Avustralya'da şarkıcı Danielle Spencer ile dünya evine girdi. 
     Meg Ryan-Dennis Quaid çiftinin Jack adlı 12 yaşında bir oğlu bulunuyor. 
     Kariyerinde de başarılı bir dönem yaşayan Dennis Quaid'in rol aldığı ve küresel ısınmayı konu alan ''Yarından Sonra-The Day After Tomorrow'', tüm dünya sinemalarında gişe rekorları kırıyor. Quaid'in kamera karşısına geçtiği ''The Flight of the Phoenix'', önümüzdeki günlerde seyirciyle buluşacak. 

     
</TEXT>
</DOC>
