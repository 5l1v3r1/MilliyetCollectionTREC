<DOC>
<DOCNO> 201459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/ekonomi/eko02.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telekom'u New York Borsası'na açacağız' 
</HEADLINE>
<TEXT>

   Maliye Bakanı Unakıtan, New York Borsası'nın daveti üzerine Türk Telekom hisselerini ABD'de halka arz etmeyi planladıklarını açıkladı 
      ANKARA Milliyet 
   
   Maliye Bakanı Kemal Unakıtan, Türk Telekom'u New York Borsası'nda halka açmayı istediklerini belirterek, Türk Telekom'un yanı sıra başka şirketlerin de New York Borsası'na kote edilmesini istediğini söyledi. 
   TÜSİAD, Yüksek İstişare Konseyi'nin bugün Ankara'da yapılacak toplantısı nedeniyle bir kokteyl verdi. Kokteyle Unakıtan, Adalet Bakanı Cemil Çiçek, Tarım Bakanı Sami Güçlü, Çalışma Bakanı Murat Başesgioğlu, Devlet Bakanı Beşir Atalay, Devlet Bakanı Mehmet Aydın, Merkez Bankası Başkanı Süreyya Serdengeçti, EPDK Başkanı Yusuf Günay, Kamu İhale Kurulu Başkanı Sener Akkaynak, TOBB Başkanı Rifat Hisarcıklıoğlu ve üst düzey bürokratlar katıldı. 
   Kokteylde TÜSİAD Yönetim Kurulu Üyesi Cem Duna ile sohbet eden Unakıtan, New York Borsası'ndan gelen davet üzerine Türk Telekom hisselerini ABD'de halka arzetmeyi planladıklarını ifade ederek, TÜSİAD'cılara davete beraber katılma teklifinde bulundu. Bazı Türk şirketlerinin de hisselerini New York Borsası'na kote ettirmek istediklerini söyleyen Unakıtan, "Özellikle Telekom" dedi. 
   
   'AB'ye varacağız' 
   TÜİSAD'ın Kıbrıs seçimlerinde muhalefetten yana tavrını açıkça koymasına karşın Koç Holding Onursal Başkanı Rahmi Koç, fikir beyan etmenin doğru olmadığını söyledi. Koç, "Kıbrıs'ta inşallah demokratik bir seçim olacaktır" dedi. AB'ye üyelikle ilgili soruları da yanıtlayan Koç, "Avrupa'nın bizden vazgeçeceğini sanmıyorum. Eninde sonunda oraya varacağız ama vardığımız zaman herkes üye olursa bizim de üye olmamızın bir esprisi olmayacak" dedi. 
   
   'İmar parası ekonomiyi etkilemez'    Merkez Bankası Başkanı Süreyya Serdengeçti, İmar Bankası mudilerine yapılacak ödemelerin ekonomiyi olumsuz etkilememesi için her türlü planın hazır olduğunu söyledi. TÜSİAD'ın kokteylinde soruları yanıtlayan Serdengeçti, "Biz önceden her boyutuyla konuyu planladık" dedi. Serdengeçti, İmarzedelerin paralarını aldıktan sonra gösterecekleri muhtemel davranışların bile incelendiğini kaydetti. Adalet Bakanı Cemil Çiçek de ABD'nin Kemal ve Yavuz Uzan'ın Türkiye'ye iade edileceği taahhüdünde bulunduğunu söylerken, Uzanlar'ın akıbetiyle ilgili detay vermedi. 
   
   
</TEXT>
</DOC>
