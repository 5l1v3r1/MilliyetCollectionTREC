<DOC>
<DOCNO> 228680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonsiy03.html </URL>
<DATE> 2004/04/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Cumhurbaşkanlığı'ndan Derviş haberlerine yalanlama... 
</HEADLINE>
<TEXT>

     Cumhurbaşkanı Ahmet Necdet Sezer'in, Kemal Derviş'e, siyasal seçimiyle ilgili telkinde bulunduğu savının gerçekle hiçbir ilgisinin bulunmadığı bildirildi. 
     Cumhurbaşkanlığı Basın Merkezi'nden, dün bir gazetede yayımlanan 'Köşk de CHP dedi' başlıklı haberle ilgili yazılı bir açıklama yapıldı. 
     Açıklamada, şunlar kaydedildi 
     ''Bilindiği gibi, 2002 Temmuz ayında Ekonomiden Sorumlu Devlet Bakanlığı görevini yürüten Sayın Kemal Derviş, görevinden ayrılmak istemiş, Sayın Cumhurbaşkanımız, Başbakan Sayın Bülent Ecevit'le de görüşerek, Derviş'in görevde kalmasını rica etmişlerdir. 
     Sayın Cumhurbaşkanımız Devlet'in başı olarak, siyasal belirsizliklerin ekonomi üzerinde yaratabileceği olumsuz etkilerin en aza indirilmesi, ekonomik programın uygulanmasında öngörülmeyen aksamalar yaşanmaması amacıyla böyle bir girişimde bulunmuşlardır. 
     Konunun bu boyutu gerek Sayın Derviş'in 11 Temmuz 2002 günkü açıklamalarında, gerek basında yer alan haberlerde, gerek Cumhurbaşkanlığı Özel Kalem Müdürü ve Dışişleri Başdanışmanı Tacan İldem'in 19 Temmuz 2002 günü düzenlediği bilgilendirme toplantısında tüm yönleriyle kamuoyuna açıklanmıştır. 
     Bunun ötesinde, Sayın Cumhurbaşkanımızın Sayın Derviş'e siyasal seçimiyle ilgili telkinde bulunduğu savının gerçekle hiçbir ilgisi bulunmamaktadır. Böyle bir savın doğruluğu araştırılıp sorgulanmadan manşete taşınması, basın meslek ilkeleriyle bağdaşmamaktadır. 
     Sayın Cumhurbaşkanı göreve başladığı günden itibaren, kendisine tanınan yetkileri kullanırken Anayasa'nın çizdiği çerçeveye, yeminine ve tarafsızlık ilkesine bağlı kalmaya özen göstermiştir.'' 

     
</TEXT>
</DOC>
