<DOC>
<DOCNO> 224018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/soneko08.html </URL>
<DATE> 2004/03/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kapıkule'de tırlar 6 km uzunluğunda kuyruk oluşturdu... 
</HEADLINE>
<TEXT>

     Kapıkule Sınır Kapısı'nda, yurtdışına çıkış yapacak TIR'lar 6 kilometre uzunluğunda kuyruk oluşturdu. 
     AA muhabirinin Kapıkule gümrük yetkililerinden aldığı bilgiye göre, geçen yıla oranla ihracat yükü taşıyan TIR sayısının artması ve Bulgar gümrüğünün kapasitesinin küçük olması sebebiyle Türk tarafında TIR yoğunluğu yaşanıyor. 
     Kapıkule gümrük sahasında işlemi bitmiş 50'nin üzerinde TIR'ın, Bulgarlar gümrüğüne girmek için sıranın kendisine gelmesini beklediğini ifade eden yetkililer, ''Bulgar gümrük sahasının dar olması nedeniyle, Bulgar gümrükçüler işlemleri yavaş yapıyor. Bu nedenle Türk tarafında yığılma yaşanıyor. Gerek gümrük sahasında, gerek saha dışında TIR'ların işlemleri aksatmayacak şekilde park etmeleri için gümrük görevlileri kontrollerini sürdürüyor'' dedi. 
     Kapıkule'den son 24 saat içinde 673 TIR çıkış yaparken 6 TIR'da giriş yaptı. 
     Kapıkule'de halen 240 civarında TIR çıkış için bekliyor. 
     
</TEXT>
</DOC>
