<DOC>
<DOCNO> 224497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko29.html </URL>
<DATE> 2004/03/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Unakıtan İpotek kredileri ile ilgili olarak çalışıyoruz 
</HEADLINE>
<TEXT>

     Maliye Bakanı Kemal Unakıtan, enflasyonun düşmesiyle beraber ipotek kredilerinin mortgage geleceğini belirterek, Bakanlık olarak bununla ilgili çalışmalara başladıklarını açıkladı. 
     Unakıtan, Ankara Sanayi Odası ASO Başkanı Zafer Çağlayan ve Yönetim Kurulu üyelerini kabul ederek yaklaşık 1 saat görüştü. 
     Görüşmenin ardından açıklamalarda bulunan Unakıtan, enflasyonun düşmesi ile birlikte piyasaya yeni enstrümanlar geleceğini belirterek, bunlardan birinin de mortgage olduğunu bildirdi. 
     Bununla ilgili çalışmalara başladıklarını anlatan Bakan Unakıtan, artık Türkiye'de de herkesi 10-20 yıl gibi vadeler ile konut sahibi olabileceğini ifade etti. 
     Büyümekte olan bireysel emeklilik fonlarının da uzun vadeli ve sabit getirili kağıtlara ihtiyacı olacağını hatırlatan Unakıtan, mortgagenin bunlar için güzel bir araç olacağını vurguladı. 
     Düşen enflasyon ortamında sermaye araçlarının da artacağını söyleyen Maliye Bakanı, arkadan yeni yatırım enstrümanlarının geleceğini, dolayısıyla sermaye piyasalarında derinliğin artacağını söyledi. 
     
     SORULAR 

     ASO Başkanı Çağlayan'ın vergi reformu isteğinin hatırlatılması üzerine Maliye Bakanı, vergi idaresinin yeniden yapılandırılmakta olduğunu hatırlattı ve çalışmalar sonucunda politikaların Maliye Bakanlığı'nca, uygulamanın ise vergi idaresince gerçekleştirileceğini kaydetti. 
     Bunun altyapısı olan Vergi Dairelerinin Otomasyonu Projesi VEDOP 2 Projesi üzerinde çalışmalara başlandığını ifade eden Unakıtan, böylelikle 2005 yılının başında otomasyona dahil olmayan vergi dairesi kalmayacağını belirtti. 
     Bu dönemde veri tabanı çalışmalarının da biteceğini anlatan Unakıtan, ''Bütün bunların sonucunda vergi kanunlarımızı alacağız ve diyeceğiz ki Arkadaş bunların hepsi mülga '' diye konuştu. 
     Bunun ardından yeni baştan basit, anlaşılabilir ve artık ikide bir değişmeyen bir kanun meydana getirileceğine işaret eden Unakıtan, ''Tahmin ediyorum 2005 içinde bu çalışmalarımız başlar'' dedi. 
     
     ENFLASYON MUHASEBESİ 

     ASO Başkanının enflasyon muhasebesinin yeniden gözden geçirilmesi yönündeki isteğinin hatırlatılması üzerine de Unakıtan, ''Bakın Allahın işine'' diye esprili bir karşılık verdi. 
     Unakıtan, Maliye Bakanı olduğunda enflasyon muhasebesini getirelim dediklerini, sivil toplum örgütlerinin, örneğin TOBB'un da enflasyon muhasebesi şart olduğunu söylediğini hatırlattı. 
     1 Ocak 2004 tarihinde enflasyon muhasebesinin yürürlüğe girdiğini, şimdi ise aynı sivil toplum örgütlerinin bunun gözden geçirilmesini istediğini belirten Maliye Bakanı, bu konuda sivil toplum örgütlerinin yeniden görüşünü alarak yeni bir karar vereceklerini, ancak bu kararın ne yönde olacağının henüz kesinleşmediğini vurguladı. 
     Bu arada, Zafer Çağlayan'ın ''Yanlış hesap Bağdat'tan döner'' atasözünü hatırlatarak, ''Yanlış hesap Maliye Bakanlığı'ndan döner'' demesi üzerine de Bakan Unakıtan, ''Biz her şeyin hesabını yeniden yaparız. Yanlış hesap yaptığımızı pek hatırlamıyoruz, ama yine de bakarız'' karşılığını verdi. 
     Bütçe sonuçlarının ne zaman açıklanacağına ilişkin olarak da Unakıtan, analitik bütçeden dolayı çalışmalarının biraz geciktiğini, 1 hafta 10 güne kadar sonuçların açıklanacağını sözlerine ekledi. 

     
</TEXT>
</DOC>
