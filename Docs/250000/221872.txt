<DOC>
<DOCNO> 221872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur27.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'daki patmalayla ilgili 9 kişi gözaltına alındı 
</HEADLINE>
<TEXT>

     İstanbul Emniyet Müdürü Celalettin Cerrah, Kartal'daki bombalı saldırı olayına ilişkin soruşturma çerçevesinde 9 kişinin gözaltında olduğunu bildirdi. 
     Emniyet Müdürü Cerrah, konuya ilişkin AA muhabirine yaptığı açıklamada, Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne düzenlenen bombalı saldırının ardından başlatılan soruşturma çerçevesinde aranan kişiler olduğunu kaydetti. 
     Cerrah, teröristlerin aile ve yakınlarından 9 kişinin de gözaltında bulunduğunu söyledi. 
     Teröristlerin daha önce Afganistan'a gitmek istediklerinin de belirlendiğini ifade eden Cerrah, ''Olayın uluslararası terör örgütü El Kaide ile bağlantısı olup olmadığına'' ilişkin soruya, ''şu ana kadar belirlenmiş bir şey olmadığı ve çalışmaların sürdüğü'' yanıtını verdi. 
     
     BASINA SİTEM... 
     İstanbul Emniyet Müdürü Cerrah, bombalı saldırının ardından, basından 48 saat konuyla ilgili bilgilerin açıklanmamasını istediklerini, ancak bu talebin bazı kuruluşlarca yerine getirilmediğini söyledi. 
     Teröristlerin kimliklerinin, resimlerinin basında yer aldığını vurgulayan Cerrah, bombalı saldırıya ilişkin yakalanması gereken bazı kişilerin yakalanamadığını, aranan bazı kişilerin basında yer alan haberlerin ardından kayıplara karıştığını söyledi. 
     İspanya'da da terör olayı meydana geldiğini vurgulayan Cerrah, ''Bu ülkenin de medyası, basını var. Ama bir bütün olarak çok duyarlılar'' dedi. 
     Bu tür konularda basının duyarlı olması gerektiğini ifade eden Cerrah, ''Biz, yazmayın demiyoruz. Mutlaka ki yazılacaktır. Ama soruşturmanın da sağlıklı şekilde yapılması gerekir diyoruz. Basından 48 saat konuyla ilgili duyarlı olunmasını isterken, tersini yaşıyoruz'' şeklinde konuştu. 
     
</TEXT>
</DOC>
