<DOC>
<DOCNO> 214575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur30.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da enkaz kaldırma çalışmaları tamamlandı 
</HEADLINE>
<TEXT>

     Konya Valisi Ahmet Kayhan, enkazda arama-kurtarma çalışmalarının tamamlandığını söyledi. 
     Kayhan, enkaz alanında yaptığı açıklamada, arama-kurtarma faaliyetlerine son verildiğini, Ankara ve Afyon sivil savunma ekiplerinin de bölgeden ayrıldığını ifade etti. 
     Konya Sivil Savunma İl Müdürlüğü ekiplerinin çalışmalarını sona erdirdiğini belirten Kayhan, şöyle konuştu 
     ''Enkazda arama-kurtarma çalışmaları tamamlandı. Üzücü olayda 92 vatandaşımızı kaybettik. Bunlardan bir kadın ve bir de erkek cesedi morgda teşhis edilmediği için bekletiliyor. Olayın başlangıcından itibaren 24 saat çalışmalarını sürdüren ekiplerimize sonsuz teşekkür ediyoruz. Bu konuda üzerlerine düşen görevi en iyi şekilde yerine getirdiler.'' Kayhan, bir gazetecinin ''Kayıp 2 kişi olduğu söyleniyor. Bulundu mu '' sorusunu, ''Kayıp 2 kişi var, hastanede de 2 kişi var. Kayıp olanlar büyük ihtimalle hastanede kimliği belirlenemeyen 2 kişidir'' diye cevaplandırdı. 
     Bilirkişi raporlarının henüz netleşmediğini belirten Kayhan, raporun bitirilmesinin ardından binanın çökmesiyle ilgili açıklama yapacaklarını kaydetti. 
     
</TEXT>
</DOC>
