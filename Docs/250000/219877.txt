<DOC>
<DOCNO> 219877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur42.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaldığı ziynet eşyalarını satarken suç üstü yakalandı 
</HEADLINE>
<TEXT>

     Kadıköy'de çaldığı yabancı uyruklu kadının çantasındaki 50 bin dolarlık ziynet eşyasını satmaya çalışan hırsız, suçüstü yakalandı. 
     Alınan bilgiye göre, Bağdat Caddesi'ndeki bir restoranda oturan Alman uyruklu Birge Steigerwald adlı kadının içinde ziynet eşyası bulunan çantasının çalınması üzerine polis harekete geçti. 
     Hırsızın ziynet eşyasını satmaya çalışacağı düşüncesiyle Kapalıçarşı'da kontrol yapan polis, Steigerwald'ın çalınan 50 bin dolarlık ziynet eşyasını satmaya çalışan bir kişiyi suçüstü yakalayarak gözaltına aldı. 
     İncelemede, bu kişinin üzerinden çıkan ''Fethi Uluç'' adına düzenlenmiş kimliğin sahte olduğu anlaşıldı. 
     Daha önce hırsızlık suçundan 9 sabıkası bulunduğu tespit edilen bu kişinin, her yakalanışında üzerinden farklı isimler adına düzenlenmiş kimlik çıktığı öğrenildi. 
     Bu kişinin 1963 yılında emniyetteki ilk kaydının ''Aydın Çubukçuoğlu'' kimliğiyle alındığının belirlendiğini kaydeden yetkililer, şahsın kimlik bilgileri konusunda nüfus müdürlüklerine yazı yazılacağını bildirdi. 
     
</TEXT>
</DOC>
