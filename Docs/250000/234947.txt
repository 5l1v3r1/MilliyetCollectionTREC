<DOC>
<DOCNO> 234947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy28.html </URL>
<DATE> 2004/04/26/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
Talat "Hedefimiz ambargoların kaldırılması değil, sorunun çözümüdür" 
</HEADLINE>
<TEXT>

     KKTC Başbakanı Mehmet Ali Talat, ''Esas hedefimiz bazı ambargoların kaldırılması değil, Kıbrıs sorununun çözümüdür. Çözüm vizyonumuzu kaybetmiş değiliz'' dedi. Talat, KKTC'den İstanbul'a gelişinde Atatürk Havalimanı'nda yaptığı açıklamada, yarın, Avrupa Parlamentosu Dış İlişkiler Komisyonu'nun düzenlediği ''referandum sonuçlarını değerlendirme'' toplantısına katılmak üzere Brüksel'e gideceğini hatırlattı. 
     Brüksel'de Avrupa Parlamentosu gruplarıyla toplantılar yapacağını belirten Talat, ''Kıbrıs'ta başlatılan AB ile uyum sürecini nasıl sürdüreceğimizle ilgili, referandumlardan birinden hayır yanıtının çıkmasıyla oluşan bu yeni durumu nasıl ele alacağımızı değerlendireceğiz. BM şemsiyesi altında bir uyum süreci yaşıyorduk. Şimdi bu yeni durumda bunu nasıl yürüteceğimiz, bir yeni değerlendirmeyi gerekli kılıyor'' dedi. 
     Talat, Brüksel'deki temaslarının ardından Ankara'ya geçeceğini belirterek, şunları kaydetti 
     ''Serdar Denktaş da bana katılacak. Perşembe günü Ankara'da sayın Türkiye Dışişleri Bakanı Gül ve Dışişleri yetkilileriyle çalışmamız olacak. Çabamız, ortak bir politika belirlemek. Daha doğrusu, politikalarımızı uyumlaştırmak yönünde olacak. Bu yeni durumda, elbette ki yeni politikalara ihtiyacımız var. Görüşme sürecinde olduğu gibi, bu yeni dönemde de bunu oluşturmak ve birlikte hareket etmek, başarımız için son derece gereklidir.'' Kıbrıs Türk halkının, Kıbrıs Rum halkının kararıyla bir ''izolasyon süreci'' daha yaşamaması gerektiğini vurgulayan Talat, sözlerini şöyle sürdürdü 
     ''Kıbrıs Türk halkı bir haksızlıkla daha karşılaşmamalıdır. Her halk kendi kaderiyle ilgili karar verebilir. Kıbrıslı Rumların, Kıbrıslı Türklerin geleceğiyle ilgili karar vermesi dünya tarafından da makbul karşılanmamalıdır. Dünyadan ve AB'den anlayış göreceğimize inanıyorum. Çünkü bir yandan AB'nin büyük bir güçle desteklediği planı kabul eden bir halk ve bu halk dünyadan tecrit edilmiş, soyutlanmış, AB'den soyutlanmış, diğer yandan AB'nin kuvvetle desteklediği bir anlaşmayı reddederek AB'ye giren bir başka halk. Bu olabilecek bir şey değil. Mantıklı olay değil. Bu yüzden bununla ilgili tedbirler alınmalıdır.'' 
     
     İKİ AYRI BAŞVURU 
     Mehmet Ali Talat, bugün, Avrupa Birliği Genel İşler Konseyi'ne başvuruda bulunduklarını kaydederek, ''Malların serbest dolaşımıyla ilgili yönetmelik konusunda Genel İşler Konseyi üyelerine birer mektup göndererek, Kıbrıs Türk halkı adına, Kıbrıs Rum Yönetimi'nin konuşamayacağını, karar veremeyeceğini, öneride bulunamayacağını ilettik. Kıbrıs Türk halkının selfdeterminasyon hakkını kullanarak referandumda evet dediğini, bunun değerlendirilmesi gerektiğini ve Kıbrıs Türk halkının kendi yöneticileri tarafından temsil edilebileceğinin bilinmesini istedik'' diye konuştu. 
     AB Dönem Başkanı İrlanda Başbakanı'na da bir mektup gönderdiklerini bildiren Talat, şöyle konuştu 
     ''Kıbrıs'ın bölünmüş olması nedeniyle müktesebatın kuzeyde askıya alınmasının, aynı şekilde güneye de uygulanmasını talep ettik. Bunun haklı bir talep olduğunu, çünkü bölünmüş Ada'nın kuzeyinde müktesebatın geçerli olmamasının ve askıda olmasının sorumlusunun Kıbrıslı Türkler olmadığını, Kıbrıslı Rumlar olduğunu, dolayısıyla Ada yeniden bütünleşene kadar bu askının güneyde de geçerli olmasının doğru bir davranış olduğunu vurguladık. 
     Diplomatik bir süreç başlatıyoruz. Bu diplomatik atak, Kıbrıs Türk'ünün uzun yıllardır elde ettiği büyük bir avantaj kullanılarak yapılacaktır. Bu avantaj da dünya dili konuşan, dünyayla ile uyumlu bir yaklaşım sergileyen Kıbrıs Türklerinin artık cezalandırılmaması gerektiğine dayalı bir atak olacak. Bunu başlattık. Bundan sonra sürdüreceğiz. Umuyoruz ki başarılı olacağız.'' 
     
     ''ESAS HEDEF ÇÖZÜM'' 
     ''Esas hedefimiz bazı ambargoların kaldırılması değil, Kıbrıs sorununun çözümüdür. Çözüm vizyonumuzu kaybetmiş değiliz'' diyen Talat, ''Ancak bu konuda öneri yapma sırası, uluslararası toplum ve Rum tarafınındır. Önerileri görmemiz lazım. Hangi noktaya gelebileceğimizi görmemiz lazım. Bizden Peki ne istiyorsunuz diye sormalarını değil, bizim onlara sormamızı gerekli kılacak ciddi gelişmeler yaşadık'' dedi. 
     Talat, çalışmalara devam edeceklerini belirterek, ''Başarıya ulaşacağımıza inanıyorum. Kıbrıs Türk tarafı dünya dili konuşan bir halk olarak hakkını alacaktır. Bunun mücadelesini hep birlikte vereceğiz. Bu konuda Türkiye'nin bize katkı yapmaya devam ettiğini, Türkiye ile yaptığımız temaslarda da defalarca teyit ettik. Gerek referandum öncesi, gerek sonrası Türkiye yetkilileriyle yaptığımız görüşmelerde uyumlaştırma çalışmalarımızı yaptık ama, bunu daha geniş boyutlarda yapabilmek için perşembe günü Ankara'ya gideceğiz'' diye konuştu. 
     
</TEXT>
</DOC>
