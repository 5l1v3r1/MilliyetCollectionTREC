<DOC>
<DOCNO> 234777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/spo11.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlar konuştu 
</HEADLINE>
<TEXT>



ÜÇÜNCÜ Lig 1. Grup'taki Batman Belediye-Muş maçından sonra olay çıktı. Ev sahibinin son üç dakikada yediği gollerle karşılaşma 2-2 sona ererken, bitiş düdüğüyle birlikte Şeref Tribünü'nde yöneticiler, sahada da oyuncular kavgaya tutuştu. Sahaya giren bazı taraftarlar da Muşspor futbolcularına saldırmak isteyince kavga büyüdü. Olaylar stadın dışına da taşındı, otomobiller hasar gördü. Taşlar fırlatılması üzerine polis havaya ateş açtı. 
POLİS cadde ve sokakların bir bölümünü boşalttı, bazı işyerleri kapatıldı. Muş stattan 1.5 saat sonra ayrılabildi. Olaylar çevik kuvvetle özel harekat timlerinin müdahalesiyle yatıştırıldı. Yaralılılar tedavi edildi. Öte yandan 3. Lig'de Karagümrük-İnegöl maçı, orta hakem Hüseyin Kalafatoğlu'nun yan binadan atılan yabancı cisimle yaralanması sonucu yarıda kaldı. Hakemin başına üç dikiş atılırken, polis bir kişiyi gözaltına aldı. 


</TEXT>
</DOC>
