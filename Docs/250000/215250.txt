<DOC>
<DOCNO> 215250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/spor/spo02.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yok öyle bedava 
</HEADLINE>
<TEXT>

   Fenerbahçe, Galatasaray ile oynanacak olan voleybol maçının naklen yayını için şok bir taleple karşılaştı. Sarı-Kırmızılılar, ezeli rakibin TV'sinden 20 bin dolar istedi 
   
   Sorun çıkardılar 
   YAYIN hayatına başladığı ilk günden beri çeşitli girişimler sonucunda birçok branştan naklen yayın yapma şansı yakalayan Fenerbahçe TV, Galatasaray engeline takıldı. Sarı - Lacivertliler'in, Erkekler Voleybol Ligi'nde oynanacak olan derbi maçını yayınlama isteği Cim - Bom'dan döndü. Galatasaray, Fenerbahçe'den maç yayın geliri olan 20 bin dolar talep etti. 
   
   'Parasız olmaz' 
   GALATASARAY'IN "Parasız olmaz" yanıtı vermesi ve ufak miktarda olsa bir rakam istemesi Fenerbahçe'yi kızdırdı. Sarı - Lacivertliler, bu istek üzerine geri adım atarak karşılaşmanın naklen yayınlanmasından vazgeçti. Fenerbahçe yönetiminin, bundan sonra Galatasaray ile oynanacak olan maçların yayınlamasına sıcak bakmadığı da iddia edildi. 
   
   Yabancılara hisse yok 
   HALKA açıldıktan sonra, Deniz Yatırım tarafından hisse satışına başlayan Fenerbahçe A.Ş, yabancı yatırımcılara yüz vermedi. Sarı - Lacivertli yönetimin, Japon, İngiliz, Avusturya ve Alman firmalarının hisse taleplerine "Hayır" yanıtı verdiği öğrenildi. Yöneticiler, hisselerin salı gününden itibaren yerli yatırımcılara satılacağını duyurdu. 
   
   Daum yol gözledi    Diyarbakır maçının ertelenmesini istemeyen Alman hoca, gün boyunca rakip takımın yol programını takip etti 
      
   Sürekli bilgi aldı 
   FENERBAHÇE Teknik Direktörü Daum, bugün karşılaşacakları Diyarbakırspor'u yakın takibe aldı. Maçın ertelenmesini istemeyen Alman hoca, gün boyunca Diyarbakır kafilesinin İstanbul'a hareket edip edemediğini araştırdı. Yöneticiler aracılığıyla havaalanından sık sık bilgi alan Daum, Diyarbakır'ın akşam 21.00'de İstanbul'a gelmesiyle rahat bir nefes aldı. 
   
   Dereağzı'nı istedi 
   LİG yarışında yara almamak için yoğun çaba harcayan Fenerbahçe, Gaziantep deplasmanına da Dereağzı'nda hazırlanma kararı aldı. Sarı - Lacivertliler'in, kritik deplasmana hava koşullarının düzelmemesi durumunda erken gideceği ifade edildi. Alman hoca Daum, "Kritik bir dönemeçteyiz. Olumsuz şartlar bizi etkilememeli" diye konuştu. 
   
   Tomas'ın yerine Rebrov'a şans    
   Zorunlu değişim 
   ŞÜKRÜ Saracoğlu'nda bugün Diyarbakırspor'u ağırlayacak olan Fenerbahçe'de kritik 90 dakikanın on biri şekillenmeye başladı. Teknik Direktör Daum'un, bugün sahaya farklı bir kadro sürmeyi planladığı öğrenildi. Alman teknik adamın, hastalanan Tomas'ın son durumuna göre, bazı değişimler içine gideceği belirtildi. 
   
   Mahmut gündemde 
   TOMAS'IN bugünkü maça yetişememesi durumunda Daum'un ilk on birde form düzeyi giderek yükselen Rebrov'a şans vermeyi düşündüğü bildirildi. Bu arada sol kanatta da İsmail Güldüren'in yerine Mahmut Hanefi'nin forma bulacağı iddia edildi. Daum'un yeni transferlerden Petkov'u bu karşılaşmada da sahaya sürmeyeceği ifade edildi. 
   
   
   
</TEXT>
</DOC>
