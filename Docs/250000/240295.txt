<DOC>
<DOCNO> 240295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo05.html </URL>
<DATE> 2004/05/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Futbol Federasyonu, gazeteyi "bulamadı"... 
</HEADLINE>
<TEXT>

     Futbol Federasyonu, Milli Takımlar Teknik Direktörü Ersun Yanal'ın ''Liglerde hukuksuz bazı uygulamaların yaşandığı'' sözleriyle ilgili soru önergesini, röportajın yayınlandığı gazeteyi ''Bütün araştırmalara rağmen bulamadıkları'' gerekçesiyle yanıtsız bıraktı. 
     AK Parti Trabzon Milletvekili Asım Aykan, Yanal'ın, liglerde bazı ''Hukuksuz ve haksız'' uygulamalar yaşandığı şeklinde iddiaların yer aldığı açıklamaya ilişkin bir soru önergesini Devlet Bakanı ve Başbakan Yardımcısı Mehmet Ali Şahin tarafından yanıtlanması istemiyle TBMM Başkanlığı'na sundu. 
     Futbol Federasyonu Genel Sekreteri Aydın Torunoğlu tarafından önerge ile ilgili olarak Bakan Şahin'e gönderilen yazıda, Yanal'ın 22 Aralık 2003 tarihinde bir gazetede yayınlanan röportajı aradan geçen zaman nedeni ile hatırlayamadığını, tüm beyanatlarında teknik konular dışında açıklamalar yapmadığını ifade ettiği kaydedildi. Genel Sekreter Torunoğlu ayrıca ''22 Aralık 2003 tarihli Yeni Şafak Gazetesi de bütün araştırmalara rağmen bulunamadığından geniş açıklama yapma olanağımız olamamıştır'' dedi. 
     ''Ersun Yanal hatırlamadığı, federasyon da gazeteyi bulamadığı'' için Aykan'ın soru önergesi, yanıtsız kaldı. 
     
</TEXT>
</DOC>
