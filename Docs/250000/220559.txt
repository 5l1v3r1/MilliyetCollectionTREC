<DOC>
<DOCNO> 220559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur09.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ardahan... Nehirde kaybolan üç kişiyi arama çalışmaları sürüyor 
</HEADLINE>
<TEXT>

     Ardahan'da, yıkılan Altaş Köprüsü'nden araçla nehire düşen ve kaybolan üç kişinin arama çalışmalarına yeniden başlandı. 
     Ardahan Sivil Savunma Arama ve Kurtarma Müdürü İsmail Dilaver, AA muhabirine yaptığı açıklamada, buz kütlelerinin çarpması sonucu yıkılan Altaş Köprüsü'nden dün ticari araçla Kura Nehri'ne düşerek kaybolan üç kişinin arama ve kurtarma çalışmalarına olumsuz hava koşulları nedeniyle ara verildiğini, bugün ise çalışmalara yeniden başlandığını söyledi. 
     Gece kar yağışı nedeniyle havanın soğumasının ardından karların erimesinin durduğunu anlatan Dilaver, ''Kura Nehri'nin debisi azaldı. Su oldukça durgun akıyor. Arama ve kurtarma çalışmaları için hava oldukça elverişli'' diye konuştu. 
     Dilaver, Erzurum Sivil Savunma Arama ve Kurtarma Müdürlüğü'nden 6 kişilik ekiple birlikte toplam 9 kişilik bir ekibin arama ve kurtarma çalışmalarını sürdürdüğünü kaydetti. 
     
</TEXT>
</DOC>
