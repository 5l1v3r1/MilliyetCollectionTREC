<DOC>
<DOCNO> 213752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo24.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de divan başkanlık seçimini Yüksel Günay kazandı... 
</HEADLINE>
<TEXT>

     Fenerbahçe Kulübü Yüksek Divan Kurulu toplantısında başkanlık seçimini Yüksel Günay kazandı. 
     Kulüp Başkanı Aziz Yıldırım'ın da destek verdiği Günay ile Orhan Keçeli'nin yarıştığı başkanlık için yapılan oylamada, Günay 484, Keçeli ise 196 oy aldı. 
     2004 yılı üyelik aidatını yatıran 1069 kişinin oy kullanma hakkının bulunduğu seçim için 760 üye toplantı salonuna geldi. 4 sandıkta yapılan oylama sonucunda 680 geçerli oy çıkarken, Yüksel Günay, Orhan Keçeli'ye fark atarak, seçimi kazandı. 
     Seçim sonuncunun gayri resmi olarak Yüksek Divan Kurulu eski başkanı Adnan Alptekin tarafından açıklanmasının ardından kürsüye gelen yeni başkan Günay, Fenerbahçe'ye yakışan bir seçim olduğunu, ancak takdir edilmeyecek olayların da yaşandığını söyledi. 
     Günay, ''Seçim platformunda yaşanan olayları kınadığımı belirtmek isterim. Fenerbahçe'nin özüne ve adetlerine yakışan muhalefet elbette olacaktır. Ama şahısları rencide etmek, olmayacak şeyleri söylemek takdir edilecek bir husus değildir. Bundan sonra bu tip şeylere rastlanmayacağını tahmin ediyorum'' diye konuştu. 

     
</TEXT>
</DOC>
