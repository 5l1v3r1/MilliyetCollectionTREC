<DOC>
<DOCNO> 242602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun12.html </URL>
<DATE> 2004/05/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bush'un Kasım'da yeniden seçilmesi zor gözüküyor... 
</HEADLINE>
<TEXT>

     Deniz Arslan 

ABD'de son yapılan anketler, Başkan George Bush'un, göreve geldiğinden bu yana en düşük destek oranına sahip olduğunu ortaya koyarken, bu anketler bazılarına göre, 2 Kasım'daki başkanlık seçimlerinde Bush'un kazanamayabileceğine işaret ediyor. 
     ABC-Washington Post tarafından 20-23 Mayıs tarihleri arasında yapılan ankete göre, halkın yüzde 46'sı Bush'a destek veriyor. Başkana desteğin, özellikle Ebu Garib hapishanesindeki işkence skandalının ardından düştüğü yönünde yorumlar yapılıyor. Ancak bu durumun, Bush'un Demokrat Partili rakibi Senatör John Kerry'nin işine de çok yaramadığı görülüyor. Aynı ankette Kerry'ye destek de yüzde 46'da kaldı. Yüzde 4, Yeşiller Partisi'nin eski başkanı Ralph Nader'a destek verirken, yüzde 4 ise kararsız olduğunu belirtti. 
     CBS News'un yine aynı tarihlerde yaptırdığı bir başka ankete göreyse Bush'a destek yüzde 41'de kaldı. Kerry, bu ankette yüzde 47, Nader yüzde 5 destek alırken, kararsızların oranı yüzde 6 oldu. CBS anketinde, Bush'u desteklemeyenlerin oranı yüzde 52 oldu. İki hafta önce aynı ankette Bush'u onaylamayanların oranı sadece yüzde 44'tü. Bir yıl önceyse CBS anketine göre, her 3 kişiden 2'si Bush'a destek veriyordu. 
     CNN-USA Today ve Gallup tarafından 21-23 Mayıs tarihleri arasında yapılan bir ankete göre de, Bush'a destek yüzde 46, Kerry'e destek yüzde 47, Nader'a destek yüzde 4 olurken, kararsızların oranı yüzde 3'te kaldı. 
     Washington'daki gözlemciler, ABD'de hiçbir başkan, Kasım ayındaki seçimlere bu derece yaklaşıldığı bir tarihte, anketlerde Bush gibi yüzde 50'nin altında kalarak yeniden seçim kazanamadığına dikkati çekiyorlar. 
     
</TEXT>
</DOC>
