<DOC>
<DOCNO> 226112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/soneko04.html </URL>
<DATE> 2004/03/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türkiye'nin ilk asfaltit elektirik santrali... 
</HEADLINE>
<TEXT>

     Şırnak ve Silopi bölgesinde çıkarılan asfaltitle, 2006 yılından itibaren elektrik enerjisi üretilmesi planlanıyor. 
     A.A muhabirinin edindiği bilgiye göre, Park Holding'e ait Silopi Elektrik Üretim A.Ş., bölgedeki asfaltiti kullanarak 20 yıl süreyle elektrik enerjisi üretmek için, 110 megavat MW kurulu güçte yeni bir santral kurmak üzere, Enerji Piyasası Düzenleme Kurumu'ndan EPDK üretim lisansı aldı. 
     Akışkan yatak teknolojisi ile çalışacak santralın, 23 Eylül 2006 tarihinde işletmeye geçmesi ve yıllık 750 milyon kilovatsaat kWh elektrik enerjisi üretmesi planlanıyor. 
     Silopi'deki santralla birlikte Park Grubu, son 2 ayda EPDK'dan toplam 430 MW kurulu gücünde yeni enerji santralı yatırımı için lisans aldı. 
     Grubun Tufanbeyli Elektrik Üretim A.Ş. adlı şirketi de Adana-Ceyhan'da yılda 2.3 milyar kWh elektrik enerjisi üretecek 320 MW kurulu gücünde bir santral için Şubat ayında EPDK'dan üretim lisansı almıştı. 2008 yılında faaliyete geçecek santralda yerli kömür kullanılarak 30 yıl süreyle elektrik üretilmesi planlanıyor. 
     Akışkan yatak teknolojisi kaliteli kömürlerin yanı sıra, başka şekilde değerlendirilmesi mümkün olmayan, kükürt ve külce zengin, düşük kaliteli ucuz yakıtları da temiz ve verimli yakabilen bir teknoloji olarak biliniyor. 
     Bir çeşit kömür olan petrol kökenli asfaltit madeni, ekonomik olarak Türkiye'nin Güneydoğu Anadolu Bölgesi'nde çıkarılıyor. Boya, vernik, kablo gibi maddelerin üretiminde kullanılan asfaltitin Türkiye'nin görünür rezervinin 80 milyon ton olduğu hesaplanıyor. 
     
</TEXT>
</DOC>
