<DOC>
<DOCNO> 240447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun07.html </URL>
<DATE> 2004/05/16/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Blair, Irak'ta seçim yapılıncaya kadar görevinin başında 
</HEADLINE>
<TEXT>

     Dilek Kocabaş bildiriyor 
İngiltere Başbakanı Tony Blair'in, Irak'ta seçim yapılıncaya kadar başbakanlık görevinden ayrılmayacağını söylediği belirtildi. 
     İngiltere'de yayımlanan The Observer gazetesi, Blair'in yakın bir arkadaşına dayandırdığı haberinde, Blair'in, Irak'ta istikrarlı bir demokrasi kuruluncaya kadar görevinden ayrılmayı kesinlikle düşünmediğini yazdı. 
     Gazeteye göre Blair, ''Bu işe ülkemi sokan benim, halen bu olayın tam orta yerindeyken de, görevimi bırakıp bir yere gitmem. Önümüzde çok önemli kilometre taşları var. Bunların en önemlilerinden biri de gelecek yılın Ocak ayında yapılacak Irak seçimleri'' dedi. 
     Başta Muhafazakar Parti olmak üzere geçen haftalarda muhalefetin Başbakan'a ''Görevi bırak'' çağrıları yaptığını hatırlatan gazete, haberinin kaynağı olan kişinin, ''Irak'ta durum çok daha kötü hale gelse bile, Başbakan'ın görevinden ayrılması gibi bir ihtimal görmüyorum'' dediğini bildirdi. Bu arada, Sunday Times gazetesi için YouGov araştırma kuruluşu tarafından yapılan bir anket, İngiliz halkının yüzde 46'sının Başbakan Blair'in 2005 baharında yapılacak genel seçimlerden önce görevi bırakması gerektiğine inandığını ortaya koydu. 
     Ankete katılanların yüzde 22'si Blair'in seçimlerden sonra gitmesi, yüzde 20'si ise İşçi Partisi'nin seçimleri kazanması halinde Blair'in başbakan olarak görevini sürdürmesi yönünde görüş belirtti. 
     Öte yandan, İskoçya'da yayınlanan Sunday Herald gazetesi, Başbakan Yardımcısı John Prescott ve Maliye Bakanı Gordon Brown'ın, Londra'da biraraya gelerek partinin geleceğini tartıştıklarını öne sürdü. 
     
</TEXT>
</DOC>
