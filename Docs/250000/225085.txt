<DOC>
<DOCNO> 225085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun08.html </URL>
<DATE> 2004/03/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ankete göre Bush, Kerry'nin biraz önünde... Nader yine oyları bölüyor 
</HEADLINE>
<TEXT>

     ABD'de Associated Press AP ajansının düzenlediği ankette, Kasım'da yapılacak başkanlık seçimi öncesinde Cumhuriyetçi aday şimdiki Başkan George Walker Bush'un, Demokrat rakibi Senatör John Kerry'nin üç puan önünde olduğu görüldü. 
     19-21 Mart tarihleri arasında 784 kayıtlı seçmenin katılımıyla yapılan kamuoyu yoklamasında Bush'a yüzde 46, Kerry'ye ise yüzde 43 oranında destek verildi. Adaylığını yeni açıklayan bağımsız Ralph Nader ise, yaklaşık yüzde 5 oranında destek topladı. Anketin yanılma payı yüzde 3.5 olarak verildiğinden, Bush ile Kerry arasındaki farkın oldukça küçük olduğuna işaret edildi. 
     Ancak kamuoyu yoklamasının en dikkat çekici yönünü, Demokrat Parti'nin ''oy bölünmesi korkusunun'' gerçekleşmekte olması oluşturdu. 2000 yılında 7 Kasım'da yapılan ve Demokrat Al Gore'a karşı Bush'un kılpayı farkla kazandığı başkanlık seçimine Yeşiller Partisi adına katılan Nader, sol oyların bir kısmını alarak Gore yerine Bush'un seçilmesine yol açmıştı. 
     Demokrat çevreler, son ankette de Nader'in topladığı görülen desteğin Kerry'nin oylarının bölünmesi anlamına geldiğini savundular. 
     Bu defa Yeşiller Partisi adına değil bağımsız olarak seçime katılacağını açıklayan Ralph Nader, Bush ile Kerry arasında kendisi açısından bir fark bulunmadığını ve Bush yerine Kerry'nin seçilmesi için çaba göstermenin kendisine düşmediğini belirtiyor. 

     
</TEXT>
</DOC>
