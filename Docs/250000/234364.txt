<DOC>
<DOCNO> 234364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun17.html </URL>
<DATE> 2004/04/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kıbrıs'taki referandumlar İngiliz basınında... 
</HEADLINE>
<TEXT>

     KKTC ve Kıbrıs Rum kesiminde halkın Kıbrıs sorununun çözümünü öngören Annan planı için referandumda oy kullandığı bugün İngiliz gazeteleri, Rumları ''evet'' demeleri yolunda uyardı. 
     The Daily Telegraph gazetesi, ''evet'' oyunun Rum kesimine bugüne kadar ellerine geçirebilecekleri en büyük umudu sunduğunu belirterek, adanın kuzeyinde ise ''hayır'' oyu için kampanya yapan Cumhurbaşkanı Rauf Denktaş'ın ''yıldızının sönük olduğunu'' öne sürdü. 
     KKTC'deki iktidar değişikliği ve Başbakan Recep Tayyip Erdoğan'ın çözümü destekleyen tavrının sonucunda bugün kuzeydeki tablonun değiştiğini ifade eden Telegraph başyazarı, ''Bu faktörlerin birleşmesi sonucunda Kıbrıslı Türklerin büyük bölümünün bugün evet demesi bekleniyor'' diye yazdı. 
     Güneyde ise Tasos Papadopoulos'un ''hayır'' kampanyası yaptığını ve bu konuda AKEL'den de destek aldığını hatırlatan gazete, Yunanistan hükümetinin de beklenen çabayı gösteremediğini belirtti. Bu nedenle de adanın güneyinden ''hayır'' çıkmasının muhtemel olduğunu kaydeden gazete başyazarı, bu durumda başta ABD olmak üzere uluslararası toplumun, ''evet'' demesi beklenen Kuzey Kıbrıs'ı ''zorda bırakmama'' yönündeki ilk eğilimlerini ortaya koyduklarına işaret etti. 
     Makalede, Rumların bugün ''hayır'' diyerek, başta ABD olmak üzere AB ve BM'yi de kızdıracağı belirtilerek, ''Kuzey ise 'evet' diyerek, Ankara'ya büyük bir rahatlık sağlamış olacak. Bu, Kıbrıs'ın da, Yunanistan'ın da çıkarına olmayacak'' ifadesine yer verildi. 
     
     THE INDEPENDENT 
     The Independent başyazarı ise Kıbrıs halkına son dakika çağrısı yaparak, ''Evet demek, bütün Kıbrıs'ın çıkarına hizmet edecektir'' diye yazdı. 
     Rum kesiminin, başta AB Komisyonu'nun genişlemeden sorumlu üyesi Günter Verheugen olmak üzere, çok sayıda kişi tarafından sert dille eleştirildiğine dikkat çekilen makalede, Rumların ''hayır'' demesi halinde, haklarında yapılan eleştirilere çok sayıda kişinin sempatiyle bakacağı belirtildi. 
     Rumların ''hayır'' diyerek, bugüne kadar ellerine geçen en büyük umudu öldürmüş olacakları ifade edilen makalede, Rumlara, ''Bu son noktada bile hala düşünecek ve yeniden kararınızı gözden geçirecek vaktiniz var'' uyarısında bulunuldu. 
     Makalede, güneyden ''hayır'', kuzeyden ''evet'' çıkması halinde AB için, KKTC'ye uygulanan ambargoları kaldırma hakkının doğacağı vurgulandı. 
     The Guardian gazetesi de Kıbrıslı Rumların ''hayır'' demeye ve adanın birleşme umutlarına son vermeye hazırlandıklarını duyururken, Rum kesiminde ''evet'' diyenlerin ''hain'' ilan edilmesinin söz konusu olduğuna dikkat çekti. 
     The Times da referandumda KKTC'den ''evet'' çıkmasının, Ankara'nın AB'den müzakere tarihi almasını garantileyeceğini yazdı. Times, her iki taraftan da ''evet'' çıkmasının AB'nin işini kolaylaştıracağına dikkat çekti. 
     Financial Times gazetesi de Kıbrıslı Rumların ''hayır'' diyerek, AB'nin ''gazabına uğrayabileceklerini'' belirten bir başlıkla yayımlandı. Gazete, Rumların AB üyesi ülkeler tarafından cezalandırılması ihtimalinin ortaya çıktığını belirterek, ''Ancak Rumların hangi bedeli ve nasıl ödeyecekleri ise henüz bilinmiyor'' diye yazdı. 
     
</TEXT>
</DOC>
