<DOC>
<DOCNO> 229678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo13.html </URL>
<DATE> 2004/04/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Bursaspor, Trabzon'a bileniyor 
</HEADLINE>
<TEXT>

     Bursaspor Kulübü Teknik Asbaşkanı Erkan Körüstan, hafta sonu Trabzonspor ile yapacakları zorlu maçtan mutlak 3 puan beklediklerini belirterek, ''Trabzonspor'u yenemezsek, Adanaspor galibiyetinin anlamı kalmaz'' dedi. 
     Körüstan, ligde kalan 6 maçın telafisinin olmadığını, kendileri için final niteliği taşıyan bu karşılaşmalardan en az kayıpla ayrılmayı hedeflediklerini söyledi. 
     Trabzonspor'un güçlü bir takım olduğunu ve özellikle ligin ikinci yarısında çok iyi bir çıkış yakaladığını kaydeden Körüstan, ''Rakip güçlü ama, bizim de iyi bir kadromuz var. Galibiyetten başka sonuç düşünmüyoruz. Trabzonspor'u yenemezsek, Adanaspor galibiyetinin anlamı kalmaz'' diye konuştu. 
     Körüstan, Bursaspor'un iki yıldır deplasmanda galip gelemediğini ve üst üste iki maçtan 3 puanla ayrılamadığını anımsatarak, şunları söyledi 
     ''Adanaspor'u yenerek deplasman fobisini üzerimizden attık. Şimdi sıra üst üste ikinci galibiyetimizi almakta. Trabzonspor maçı çok önemli. 3 puandan başka sonuç işimize yaramaz. Futbolcu kardeşlerimizin hırsı, maç öncesi bizi umutlandırıyor. Taraftarlarımıza da bir çağrı yapmak istiyorum. Bu dönemde tribün desteği çok önemli. Atatürk Stadı'nı hınca hınç doldurmalarını istiyorum. Sabırla takımı desteklesinler. Onların desteğiyle maçı kazanacağımıza inanıyorum.'' 
     
</TEXT>
</DOC>
