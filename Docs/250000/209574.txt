<DOC>
<DOCNO> 209574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/yasam/yas03.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
40'ını aşmış kadın oyuncular birleşin 
</HEADLINE>
<TEXT>

   Yaşlandıkları için iş bulamayan Hollywood'un ünlü kadın oyuncuları isyanlarını bir belgeselle dile getiriyor... 
      DIŞ HABERLER SERVİSİ 
   
   Hollywood'un önde gelen 30 kadın yıldızı, oyuncu Rosanna Arquette'in başını çektiği bir belgesel film için birleşti ve 40 yaşına gelmiş aktrislere iş vermeyen Hollywood yapımcılarına isyan etti. 
   Aralarında Meg Ryan, Holly Hunter, Sharon Stone, Whoopi Goldberg gibi yıldızların bulunduğu oyuncular belgeselde, film stüdyolarının yönetimindeki erkek egemen anlayışı eleştirdi ve kadın oyuncuların 40 yaşından sonra aşağılandığını anlattı. 
   
   'Tuhaf' kriterler 
   Aktris Julianna Marguiles, "Yönetim toplantılarında kadın oyuncuya karar verirken, odadaki tüm erkeklere, 'Tamam o iyi bir oyuncu ama onunla yatar mıydın' sorusu sorularak nabız yoklanıyor" dedi. "Searching Debra Winger" Debra Winger'ı Aramak isimli belgeseli çeken 44 yaşındaki Arquette'e göre yaşlanmak, kariyerde 'ölüm' anlamına geliyor. Arquette belgeseli, 1996'da 40 yaşına geldiğinde artık film çekmeyeceğini açıklayan Debra Winger'ın yaşam öyküsünden esinlenerek çekmeye karar vermişti. 
   
   
</TEXT>
</DOC>
