<DOC>
<DOCNO> 244025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur12.html </URL>
<DATE> 2004/05/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Mustafa Bumin'in görev süresi doluyor... 
</HEADLINE>
<TEXT>

     Anayasa Mahkemesi başkanı Mustafa Bumin'in görev süresi doluyor. Mustafa Bumin, 31 Mayıs 2000 tarihinde Anayasa Mahkemesi başkanlığına seçilmişti. 
     Bumin'in 4 yıllık görev süresi yarın sona erecek. Anayasa Mahkemesi Başkanları, Yüksek Mahkeme'nin asıl üyelerinin oyu ile seçiliyor. Anayasa'ya uyarınca Bumin yeniden aday olabilecek. 26 Haziran 1940 doğumlu olan Bumin, 2005 yılında emekliye ayrılacak. Anayasa Mahkemesi'nde şimdiye kadar yapılan seçimlerde, başkanlar son dönemlerinde aday olduklarında yeniden seçilmişlerdi. Bumin'in bu nedenle, emekli olana dek yeniden başkanlığa seçilebileceği belirtiliyor. Bumin, yeniden başkan seçilmemesi durumunda ise Anayasa Mahkemesi üyesi olarak görevini sürdürecek. 
     
     TARTIŞMALI BAŞKAN 
     Anayasa Mahkemesi'nin 15'inci Başkanı olan Mustafa Bumin, Ahmet Necdet Sezer'in Cumhurbaşkanı olması üzerine, boşalan Anayasa Mahkemesi Başkanlığı'na seçilmişti. Bumin, son dönemde, Anayasa değişikliği paketi kapsamında, Anayasa Mahkemesi'nin kuruluş ve görevlerine yönelik önerileriyle yüksek yargı kurumlarının tepkisine neden olmuştu. Yüksek Mahkeme üyelerinin bazılarının TBMM tarafından seçilmesi önerisinde bulunan Bumin, "yargının siyasallaşması" eleştirilerine hedef olmuştu. 1963 yılında Ankara Hukuk Fakültesi'nden mezun olan Bumin, bir süre Ankara Belediyesi Encümen ve TRT Genel Müdürlüğü Disiplin Komisyonu Raportörlükleri görevlerinde bulundu. 1967 yılında Danıştay'da Raportör olarak göreve başlayan Bumin, 1982 yılında Danıştay Savcısı, 1985 yılında Danıştay Üyesi, 1989 - 1992 yılları arasında da Hakimler ve Savcılar Yüksek Kurulu Asıl üyesi olarak görev yaptı. Bumin 1992 yılında Anayasa Mahkemesi Asıl Üyeliği, 1993 yılında Uyuşmazlık Mahkemesi Başkanvekilliği, 1998 yılında Uyuşmazlık Mahkemesi Başkanlığı yaptı. 31 Mayıs 2000 yılında da Anayasa Mahkemesi Başkanlığına seçildi. 

ANKA 
     
</TEXT>
</DOC>
