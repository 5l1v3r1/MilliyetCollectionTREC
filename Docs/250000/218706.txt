<DOC>
<DOCNO> 218706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun11.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz generaller Irak'taki savaşın yasallığı konusunda kuşkulu... 
</HEADLINE>
<TEXT>

     İngiltere'de yayımlanan The Observer gazetesi, silahlı kuvvetlerin komuta kademesinin, Irak'ta savaşın başlamasına bir-iki gün kala, bu savaşın yasallığı konusunda hala kuşkulu olduklarını öne sürdü. 
     Komutanların savaşın yasallığı konusunda duydukları bu kuşku yüzünden adeta ''savaşmayı reddetme'' noktasına geldiklerini belirten gazete, ''Bu ve buna benzeyen bazı çok hassas detaylar, casus Katherina Gun yargılansaydı, o yargılama sırasında ortaya çıkacaktı'' iddiasında bulundu. 
     Gazete, BM Genel Sekreteri Kofi Annan'ın İngiliz casuslar tarafından dinlendiğini ilk iddia eden kadın casus Gun hakkındaki davanın düşmesinin ardında da bu durumun bulunduğunu ima ederken, komutanların son ana kadar askeri cepheye göndermek için Başsavcı Lord Goldsmith'ten gelecek yasal görüşü beklemekte ısrar olduklarını kaydetti. 
     The Observer, Başsavcı Goldsmith'in de son ana kadar Blair'e ikinci bir Birleşmiş Milletler kararı alınmadan savaşın başlatılmasının yasal olmayacağına dair görüş bildirdiğini öne sürdü. 
     İngiliz kamuoyu son günlerde Irak savaşını yeniden tartışmaya başlamış ve Lord Goldsmith'in kendilerine yazdığı resmi görüşü kamuoyuna açıklaması için çağrıda bulunulan Başbakan Tony Blair, ''bunu yapamayacağını'' söylemişti. 
     İngiltere Savunma Bakanlığı ise silahlı kuvvetlerin komutanlarının Irak'ta savaşa karşı çıktıklarına dair iddiaları yalanladı. 
     ''Generallerin, hükümetin kendilerine Irak'ta savaşın yasal olacağı güvencesini verinceye kadar savaşmayı reddettikleri'' yolundaki iddiaları yalanlayan Savunma Bakanlığı sözcüsü, ''Dönemin Genelkurmay Başkanı Sir Michael Boyce'a askeri bir operasyonun yasal olacağı yolunda bilgi iletilmiştir, ama bu kendisini ikna etmek için yapılmamıştır. Bu rutin bir uygulamadır'' dedi. 
     Sir Boyce'un hükümetten operasyonun yasallığına dair bilgi gelmeden önce de harekat hazırlıkları yapmakta olduğunu belirten sözcü, bu yöndeki tartışmaların gerçeği yansıtmadığını savundu. 
     
</TEXT>
</DOC>
