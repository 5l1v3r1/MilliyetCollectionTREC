<DOC>
<DOCNO> 208912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur37.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya Belediyesi, ''Nazım Müzesi'' açacak 
</HEADLINE>
<TEXT>

     Çankaya Belediyesi, Nazım Hikmet adına Dikmen'de oluşturulan parkta ''Nazım Müzesi'' açacak. 
     Çankaya Belediyesi Basın ve Halkla İlişkiler Müdürlüğü'nden yapılan yazılı açıklamada, doğumunun 102. yılında ünlü şair Nazım Hikmet adına Nazım Hikmet Parkı içinde müze oluşturulacağı bildirildi. 
     Müze için büyükelçilikler aracılığıyla 107 ülkeden kendi dillerine çevrilmiş Nazım Hikmet kitaplarından veya Nazım Hikmet üzerine yapılmış araştırmalardan örnek istendi. 
     Hikmet'in öldüğü gün olan 3 Haziran'da açılması planlanan müzede Hikmet'in her dile çevrilmiş eserleri, Türkçe'de yayınlanmış eserleri, hakkında yapılmış yerli ve yabancı araştırmalar, incelemeler ve makaleler toplanacak. 
     Açıklamaya göre, Çankaya Belediye Başkan Yardımcısı Yüksel Işık'ın önerisi doğrultusunda İrlanda'da bulunan James Joyce Müzesi'nden etkilenerek oluşturulan Nazım Müzesi'ne ilk kitap, İtalya'nın Ankara Büyükelçiliği tarafından gönderildi. 
     
</TEXT>
</DOC>
