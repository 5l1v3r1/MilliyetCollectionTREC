<DOC>
<DOCNO> 219617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/dunya/dun01.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan ABD'ye Kıbrıs mesajı 
</HEADLINE>
<TEXT>
   'Siyasi irade masaya otursun' 
   UTKU ÇAKIRÖZER, ELÇİN ERGÜN Ankara 

   
   Kıbrıs'ta Türk ve Rum tarafları arasında yapılan görüşmelerin bitmesine 16 gün kala Ankara ileri bir adım daha attı. Türkiye, ABD'den, tarafların uzlaşamaması durumunda 22 - 29 Mart tarihleri arasında BM Genel Sekreteri Annan'ın gözetiminde yapılacak 4'lü zirvenin, Ankara ile Atina'nın siyasi iradelerinin gösterilmesi için başbakan ya da dışişleri bakanı seviyesinde yapılmasını istedi. 
   Kıbrıs'ta başladığı bölge turunu Atina'dan sonra geldiği Ankara'da tamamlayan ABD Dışişleri Bakanlığı'nın Kıbrıs Özel Koordinatörü Thomas Weston, Dışişleri Bakanı Abdullah Gül ve Başbakan Recep Tayyip Erdoğan'ın dış politika danışmanı Prof. Ahmet Davutoğlu'yla yaptığı toplantılardan, Türkiye'nin çözüm yönündeki kararlılığı ve çabalarının samimiyetinden emin biçimde ayrıldı. 
   Weston, gazetecilere de, "1 Mayıs'a kadar kalıcı ve adil bir çözüm bulunacağı konusunda özellikle Ankara'daki temaslarımdan çok cesaretlenerek bu turumu tamamladım" dedi. 
   
   Weston'a mesajlar 
   Kıbrıs Türk tarafı ve Türkiye 1 Mayıs'a kadar çözüm yönünde istekli ve kararlıdır. Türk tarafı 21 Mart'a kadar masada iyi niyetli biçimde yapıcı öneriler getirmeye devam edecek. 
   İkili müzakerelerde 21 Mart'a kadar çözüm olmazsa Türkiye ve Yunanistan'ın da katılımıyla yapılacak 4'lü toplantıların sonuç vermesi için de görüşmelerin siyasi irade sahibi olan başbakan ya da dışişleri bakanları seviyesinde yapılmasını istiyoruz. Bunu BM ve Yunanistan'a da ileteceğiz. 
   Rum tarafı ise masaya yapıcı önerilerle gelmiyor. Amaçları müzakereleri kilitleyip 1 Mayıs sonrasına bırakmak. Onlara baskı yapın. 
   Müzakerelerin 1 Mayıs'tan sonraya kalmasına kesinlikle karşıyız. Görüşmeler Rumların tutumu yüzünden çökerse kimin çözüm istediği, kimin istemediği mutlaka açıkça ortaya konmalıdır. 
   İyi niyetli olan Türk tarafı bu tavrının karşılığını mutlaka görmelidir. Rumların tavrı nedeniyle çözümsüzlük sürer ve Rumlar AB'ye girerse, Türk tarafı üzerindeki ambargo kalkmalıdır. Bunun için BM ve AB ile görüşün. 
   
   
   
</TEXT>
</DOC>
