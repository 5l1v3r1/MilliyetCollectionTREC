<DOC>
<DOCNO> 222344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/spor/spo04.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşin sırrı mutfakta 
</HEADLINE>
<TEXT>

   Trabzon'un hocası Doğan'ın, göreve gelir gelmez oyuncularını diyete aldığı öğrenildi. Tecrübeli teknik adam, 1 ay gibi kısa bir sürede takımın 45 kiloluk fazlalığını eritti 
      
   Sağlıklı beslenme 
   TRABZONSPOR'UN başında sahaya çıktığı 7 maçta da yenilgi yüzü görmeyen Ziya Doğan'ın sırrı ortaya çıktı. Tecrübeli teknik adamın, göreve gelir gelmez ilk olarak oyuncularının beslenme olayına el attığı öğrenildi. Doğan'ın, yaptığı incelemeler sonrasında takımın 45 kiloluk fazlalığının olduğunu tespit ettiği ve herkesi özel bir diyete aldığı bildirildi. 
   
   Yemek sayısı indi 
   TESİSLERDE çıkan 4 çeşit yemek mönüsünü 2'ye indirten Doğan, özellikle kilo yapan karbonhidratlı yiyecekleri yasakladı. Doğan, yaklaşık 1 aylık süre içinde futbolcularını ideal kilolarına getirerek, gerçek formlarını bulmasını sağladı. Diyetler sonunda Fatih Tekke ve Maxim 4, Emre Aygün 3, Volkan, Alişen, Mehmet Yılmaz ve Gökdeniz Karadeniz ise 2'şer kilo verdiler. 
   
   Final için seferberlik    BERKUK ÜNYAY 

   TÜRKİYE Kupası'nda finali çok isteyen Trabzonspor, İstanbulspor ile oynayacağı karşılaşmaya büyük önem veriyor. Futbolcularla bir toplantı yapan Başkan Atay Aktuğ ve Teknik Direktör Ziya Doğan, kupanın önemini anlatıp, "Rakibinizin ligdeki konumuna aldanmayın. Sahada mücadele etmeden kazanmak mümkün değil" uyarısında bulundu. Florya Metin Oktay Tesisleri'nde dün tek antrenman yapan Bordo - Mavililer'de golcüler ayrı çalışırken, sakatlığı süren Emre Toraman düz koşu yaptı. 
   
   Ziya Doğan'ın kafası karıştı    BORDO - Mavililer'de cezaları nedeniyle oynamayan Maxim ile Volkan Bekiroğlu'nun yerine görev yapan Yattara ile Hasan Üçüncü'nün performansı Teknik Direktör Ziya Doğan'ın kafasını karıştırdı. Doğan, İbrahim Ege'nin de iyileşmesi sonrasında İstanbulspor karşısında nasıl bir kadro kuracağını bilemiyor. Ziya hocanın, "Yıldızları bile oynatamıyorum" diyerek çevresine dert yandığı öğrenildi. 
   
   
</TEXT>
</DOC>
