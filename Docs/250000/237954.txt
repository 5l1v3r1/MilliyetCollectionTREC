<DOC>
<DOCNO> 237954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas05.html </URL>
<DATE> 2004/05/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Cadının mutfağından" tarifler... 
</HEADLINE>
<TEXT>

     Cadıların kullandıklarına inanılan bazı iksir, losyon ve yağ tarifleri, Kate West'in yazdığı ''Cadının Mutfağından'' adlı kitaba konu oldu. 
     Klan Yayınları'ndan piyasaya çıkan kitapta, cadıların ocağından büyüler, tarifler, yağlar, losyonlar ve iksirler yer alıyor. 
     Cadılığın ''Kökleri Hıristiyanlık öncesine dayanan ve Pagan inanışları şemsiyesi altında toplanan bir inanç sistemi olarak'' tanımlandığı kitapta, fal bakma sabunundan haşarat kovucu karışıma, özel çaylardan tütsü yapımına kadar pek çok ilginç tarif yer alıyor. 
     Doğanın şifa verici deposunu kullanmak isteyenlerin yararlanabileceği tarifler verilen kitapta, beslenme biçimini canlandırmak, bedeni sağlıklı hale getirmek, ruhu ve zihni canlandırmak için kullanılabilecek şifalı otlardan örnekler yer alıyor. 
     Kitapta, cadılığın Kuran veya İncil gibi herhangi bir yönerge kitabının bulunmadığına işaret edilerek, ''Her birimiz kendi rahibimiziz ya da rahibemiziz'' deniliyor. 
     Doğaya saygı duyulması gerektiğine işaret edilen kitapta, cadıların çalışmalarında elementler ile kimyasal karışımlardan yararlandığı ifade edilerek, cadıların irade gücüyle değişiklik yapma becerisi olarak tanımlanan ''maji''ye inandıkları ve bunu ''şifa vermek, korumak ve yaşamı geliştirmek'' için uyguladıkları belirtiliyor. 
     Zihinsel ve fiziksel temizlik için banyo karışımları ve sabun tarifleri de verilen kitapta, ''esbat sabunu'', ''sabbat sabunu'', ''fal bakma sabunu'' gibi sabun türlerinin yanı sıra daha güzel görünmek ve kendini daha iyi hissetmek için bazı karışımlar, tütsüler ve büyülerin tarifleri de bulunuyor. 
     
     HUZURLU EV ORTAMI İÇİN BİR CADI TARİFİ 
     Çeşitli amaçlı kullanılabilecek ot keseleri tarifleri de verilen kitapta, huzurlu bir ev ortamı için ''3 ölçü yasemin çiçeği, 1 ölçü gül yaprağı, 3 ölçü biberiye ve 1 ölçü lavantanın'' pembe kumaştan yapılmış keseye yerleştirilip yeşil bir kurdele ile bağlanarak evin girişine asılması tavsiye ediliyor. 
     
</TEXT>
</DOC>
