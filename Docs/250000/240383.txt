<DOC>
<DOCNO> 240383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/guncel/gun04.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ehliyette 'merkezi' skandal 
</HEADLINE>
<TEXT>


Ankara'daki operasyonda, merkezi ehliyet sınavında başarısız olan 700 kişiyi, para karşılığı optik sınav k ğıtlarında oynama yaparak kazandıran 6 MEB'li ile organizasyonu yöneten 1 kişi gözaltına alındı 

TOLGA ŞARDAN Ankara 

Türkiye genelinde sürücü belgesi almak isteyenlere yönelik merkezi sistemli sınav yapan Milli Eğitim Bakanlığı'nda MEB "hileli ehliyet" skandalı ortaya çıkarıldı. MEB'de görevli 6 bilgisayar memuru ile usulsüzlüğü organize eden sürücü kursunun sahibi Ahmet Sürücü, gözaltına alındı. 
Eğitim Teknolojileri Genel Müdürlüğü'nce yapılan sınav sonrasında başarısız puan alan adayların sınav k ğıtlarına para karşılığında Ankara'daki merkezde oynama yapılarak, hileli olarak sınav kazandırıldığını belirleyen MEB yetkilileri, İçişleri Bakanlığı'ndan yardım istedi. Savcılık kanalıyla yapılan soruşturma sonrasında Ankara Emniyeti'ne bağlı ekipler önceki gün bir operasyon gerçekleştirdi. 
Organize Suçlar Bürosu'nun ekipleri, MEB'de sınav k ğıtlarını bilgisayarda optik okuyucudan geçirip onaylayan birimde görevli 6 memuru gözaltına aldı. Ayrıca, organizasyonu yöneten ve Hatay Kırıkhan'da faaliyet gösteren Özel Kırıkhan Fırat Sürücü Kursu'nun sahibi Sürücü de Hatay'da gözaltına alınarak Ankara'ya getirildi. 

Sorguları sürüyor 
Hatay Milli Eğitim Müdürlüğü de, Sürücü Kurslarından Sorumlu Şube Müdürü Mustafa Toper'i, şebekeye yardım ettiği iddiasıyla açığa aldı. Zanlıların sorgusu sürerken, Sürücü'nün memurlar adına gönderdiği paralara ait banka dekontları da ele geçirildi. Sürücü'nün Kırıkhan'dan başvuran başarısız adaylar için girişimde bulunduğu da belirlendi. 
Yılbaşından bu yana yaklaşık 700 adayın "hileli yolla" ehliyet sahibi olduğunun saptandığını ve bu sayının daha da artabileceğini belirten MEB yetkilileri, yurt genelinde aynı yöntemi kullanan başka sürücü kurslarının da bulunduğunu vurguladı. Yetkililer, yılbaşından bu yana yapılan sınavların da mercek altına alındığını bildirdi. 



</TEXT>
</DOC>
