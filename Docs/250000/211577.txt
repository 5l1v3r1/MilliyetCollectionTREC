<DOC>
<DOCNO> 211577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/guncel/gun03.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet'e 3 ödül 
</HEADLINE>
<TEXT>

   Nezih Gürol ekonomi, Elçin Ergün ve Yıldız Yazıcıoğlu magazin, Ercan Akyol da karikatür dalında "Türkiye Gazetecilik Başarı Ödülleri" kazandı 
   İSTANBUL Milliyet 
   
   Türkiye Gazeteciler Cemiyeti'nin TGC düzenlediği "2003 Türkiye Gazetecilik Başarı Ödülleri" verildi. Milliyet, ekonomi, magazin haber ve karikatür dalında 3 ödül birden kazandı. 
   TGC Başkanı Orhan Erinç, Prof. Dr. Nilüfer Narlı, Prof. Dr. Özden Çankaya, Orhan Ertanhan, Turan Yavuz, Cafer Yarkent, Aydın Candabak, Onur Belge, Yalçın Çınar, Vahap Munyar ve Turgay Olcayto'dan oluşan Büyük Seçici Kurul, gazetecilerin çalışmalarını değerlendirdi. 
   Değerlendirme sonucu Milliyet gazetesinden Nezih Gürol "Fatura Çaycıya" başlıklı haberiyle 'ekonomi haber' dalında, Elçin Ergün ve Yıldız Yazıcıoğlu "Hey Gidi Ankara Palas" başlıklı haberle "magazin" dalında, Ercan Akyol da karikatür dalında birincilik ödüllerine layık görüldü. 
   TV haber dalında "Bağdat'a İlk Bomba" haberiyle Doğan Haber Ajansı'ndan DHA Faruk Zabcı ödül kazandı. 
   Diğer ödüller, "Köşe Yazısı", "Araştırma", "Röportaj", "Spor", "Sayfa Düzeni", "Fotoğraf", "Televizyon", "Radyo" ve "İnternet" dallarında verildi. "2003 Nezih Demirkent Özel Ödülü"nün de TRT'de yayımlanan "Gezelim Görelim" adlı programın yapımcısı Nuray Yılmaz'a verilmesi kararlaştırıldı. Ödüller, 16 Şubat'ta Atatürk Kültür Merkezi'nde düzenlenecek törenle sahiplerine dağıtılacak. 
   
   
</TEXT>
</DOC>
