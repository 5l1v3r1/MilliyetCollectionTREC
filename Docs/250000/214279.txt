<DOC>
<DOCNO> 214279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko23.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank, net karını yüzde 84 artırdı... 
</HEADLINE>
<TEXT>

     Dışbank, faizlerdeki düşüşe bağlı olarak "gerçek bankacılık" işlemlerinin öne çıktığı 2003 yılında, bireysel bankacılık faaliyetlerine ağırlık vererek faaliyet karını bir önceki yıla göre yüzde 106, aynı dönemde net karını da yüzde 84 artırdı. 
     Dışbank'ın enflasyon muhasebesine göre düzenlenmiş 2003 yılı mali tablolarına göre, bankanın 2002 yılında 93.4 trilyon lira seviyesindeki net karı 2003 yılında 171.6 trilyon liraya ulaştı. Bankanın 2002 yılında 648 trilyon lira olan özkaynakları 2003'te yüzde 35 artarak 876 trilyon liraya yükseldi. 
     Dışbank'ın 2003 sonuçlarının açıklandığı basın toplantısında konuşan Dışbank Yönetim Kurulu ve İcra Başkanı Tayfun Bayazıt, geçen yıl faiz gelirlerinin yüzde 13 azaldığına dikkat çekerek, "gerçek bankacılık faaliyetleriyle faiz gelirlerindeki düşüşü ne kadar hızlı kompanse edebiliyorsak karımız o kadar artacak" diye konuştu. 
     Yaklaşık 2 katrilyon lira düzeyine yükselen kredilerdeki reel büyümenin yüzde 44 olarak gerçekleştiğini söyleyen Bayazıt, kredilerin toplam aktifler içindeki payının yüzde 39'a çıktığını ve bunun da Dışbank'ın sektöre daha fazla kaynak aktardığının bir göstergesi olduğunu belirtti. 
     Faiz dışı gelirlerin operasyonel giderleri karşılama oranının 2003 yılında yüzde 35 olduğunu söyleyen Bayazıt, gerçek bankacılık işlemlerinin bir göstergesi olan bu oranın henüz istenilen düzeyde olmadığını ve 2004 yılında bunu artırmayı hedeflediklerini söyledi. 
     Yaklaşık 633 milyon dolar düzeyindeki özkaynaklarının ve 325 milyon dolar civarındaki serbest sermayelerinin organik bir genişlemeye imkan veren bir mali yapı ortaya koyduğunu belirten Bayazıt, mali iştirak alımlarına açık olduklarını, gelecek dönemde önlerine çıkacak fırsatları değerlendireceklerini ancak şu an için somut bir gelişme olmadığını söyledi. 
     
</TEXT>
</DOC>
