<DOC>
<DOCNO> 238382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy06.html </URL>
<DATE> 2004/05/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bahçeli AKP, Türkiye'nin tüm değerlerini AB ile pazarlık konusu yapıyor 
</HEADLINE>
<TEXT>

     MHP Genel Başkanı Devlet Bahçeli, ''AKP iktidarının Türkiye'nin bütün değerlerini AB ile pazarlık konusu yapacak gaflet yolunda pervasızca yürüdüğünü'' öne sürerek, ''Önümüzdeki aralık ayı, AKP zihniyeti ile siyasi bir hesaplaşmanın, bu tehlikeli zihniyeti tasfiye sürecinin başlangıcı olacaktır'' dedi. 
     MHP Merkez Yönetim Kurulu MYK , Genel Başkan Bahçeli'nin başkanlığında Kızılcahamam Patalya Oteli'nde toplandı. 
     Toplantının başlangıcında bir konuşma yapan Bahçeli, AK Parti'nin, büyük iddialarla, hesapsız ve ölçüsüz vaatlerle, siyasi ve ekonomik istikrar sömürüsüyle iktidara geldiğini savundu. 
     AK Parti'nin temel amacının siyasi meşruiyet kazanmak olduğunun artık bütün açıklığı ile ortada olduğunu öne süren Bahçeli, AK Parti'nin, Türkiye'nin sorunlarına çözüm aramak yerine AB eksenindeki politikaları Türkiye için tek kurtuluş yolu olarak gördüğünü söyledi. 
     Bahçeli, AB'nin AK Parti için ''siyasi kıble'' haline geldiğini, üyelik müzakereleri için tarih alınması ümit edilen aralık ayının ise Türkiye için milat haline dönüştürüldüğünü kaydetti. 
     
     ''KAZANAN YİNE RUM TARAFI OLDU'' 
     MHP'nin AB konusundaki değişmeyen tutumunun herkes tarafından bilindiğini dile getiren Bahçeli, AB ümidinin korunması için Kıbrıs gibi milli bir davanın sonu tehlikelerle dolu bir sürece terk edilmesinin neredeyse bir zafer olarak kutlandığını ifade etti. Bahçeli, ''AKP'nin Kıbrıs Türklüğü üzerinde kumar oynaması yetmemiş, kazanan yine Rum tarafı olmuştur'' dedi. 
     Bahçeli, Başbakan Recep Tayyip Erdoğan'ın, ''1 Mayıs'ta KKTC'ye gitmek yerine Kıbrıs Rumları'nın AB üyesi olmasını kutlamak için İrlanda'da yapılan törenlere katılmayı uygun gördüğünü'' söyledi. 
     Başbakan Erdoğan'ın gereksiz bir şekilde Rumlar'ın Türkiye tarafından tanınması konusunu da gündeme getirdiğini anlatan Bahçeli, ''AKP hükümeti, dış politikayı tüccar anlayışıyla yürüterek sonuç alabileceğini düşünüyorsa en azından Kıbrıs konusunda bu yöntemin geçerli olmadığını çok kısa zamanda idrak edecektir'' diye konuştu. 
     Bahçeli, Rumlar'ın ''korsan devlet'' dediği KKTC'nin Türkiye'nin tasarruflarıyla ortadan kalkacağını ve Lefkoşa'nın Türk tarafındaki Türkiye Büyükelçiliği'nin Rum tarafına taşınacağını öne sürerek, ''Kıbrıs Türkleri de sadece bir azınlık toplumu olarak Kıbrıs Rumları'nın devletine yamanacak ve bu yolla Kıbrıs'ın birleşmiş olarak AB üyeliği süreci sonuçlanmış olacaktır'' dedi. 
     Bahçeli, AB sorumlularının eski DEP milletvekillerinin yargılanması sürecinde bağımsız Türk yargısının kararına karşı çıktıklarını ve Türkiye'ye hakaret etme cüretini gösterdiklerini kaydetti. 
     
     ''DIŞ POLİTİKADA TAM BİR ÇÖKÜNTÜ'' 
     AKP yönetiminde Türk dış politikasında tam bir çöküntü yaşandığını iddia eden Bahçeli, sözlerini şöyle tamamladı 
     ''AKP iktidarı, Türkiye'nin bütün değerlerini AB ile pazarlık konusu yapacak gaflet yolunda pervasızca yürümektedir. Bu çıkmaz yolun sonu artık yaklaşmıştır. Önümüzdeki aralık ayı, AKP zihniyeti ile siyasi bir hesaplaşmanın, bu tehlikeli zihniyeti tasfiye sürecinin başlangıcı olacaktır. Türkiye'nin milli birliğinin ve bütünlüğünün teminatı olan milliyetçi hareket, bu hesaplaşmaya şimdiden her yönüyle hazır olmalıdır. Milliyetçi hareket, Türkiye'nin yegane ümit kaynağıdır, aziz milletimizin yegane kurtuluş adresidir.'' 
     
</TEXT>
</DOC>
