<DOC>
<DOCNO> 217707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko13.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
British American Tobacco'nun Türkiye ile ilgili planları var... 
</HEADLINE>
<TEXT>

     Dünyanın en büyük uluslararası tütün şirketlerinden British American Tobacco'nun BAT Kurumsal İlişkiler Departmanı Direktörü David Wilson, Türkiye piyasasında pazar payını artırmak amacıyla 5 yıllık süreçte 250 milyon dolarlık yatırım gerçekleştirmeyi hedeflediklerini bildirdi. 
     Wilson, yaptığı açıklamada, genel merkezlerini İstanbul'da oluşturduklarını ve Türkiye'de 2002 yılının Ekim ayında İzmir Tire'deki fabrikada üretime geçtiklerini ''Kent'', ''Viceroy'' ve ''Pall Mall''ı piyasaya sunduklarını kaydetti. 
     İstanbul, Ankara, İzmir, Antalya, Adana ve Bursa'da ofisler kurduklarını belirten Wilson, Türkiye'nin güçlü ve verimli bir geleceğe doğru ilerlemekte olduğuna inandıkları için faaliyetlerini yoğunlaştırdıklarını, bu kapsamda etkinlikleri artırmak amacıyla Çukurova başta olmak üzere bölgesel bazda toplantılar düzenleyeceklerini belirtti. 
     BAT'ın 300'ü aşkın markası ve dünya çapında yüzde 15'i aşan payı ile 180 pazarda faaliyet gösterdiğini ifade eden Wilson, şunları kaydetti 
     ''Şirketimiz Türkiye'de uzun vadeli yatırımına büyük önem vermektedir. İlk 5 yıllık süreçte, 250 milyon dolarlık yatırım gerçekleştirmeyi hedefliyoruz. 
     BAT, faaliyette bulunduğu ülkelerin önemli bir parçası olmayı ve toplumun farklı kesimleri ile açık ve yapıcı ilişkiler kurmayı temel prensip edinmiştir. Tüketicilere uluslararası kalite standartlarında ürünler sunmayı, ilgili birimlerle iyi ilişkiler kurmayı tüm tarafların kazançlı çıkacağı bir gelecek için olmazsa olmaz koşullar olarak değerlendiriyoruz.'' 
     
</TEXT>
</DOC>
