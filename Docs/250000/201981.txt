<DOC>
<DOCNO> 201981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun09.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC sandık başında... Rauf Denktaş oyunu kullandı... 
</HEADLINE>
<TEXT>

     KKTC Cumhurbaşkanı Rauf Denktaş, KKTC milletvekili seçimi için oyunu kullanarak, seçimler sonucu demokrasi ve barışın kazanmasını umduğunu bildirdi. 
     Denktaş, Lefkoşa Mahkemeler Binası'nda kurulan 122 no'lu sandıkta saat 10.45 dolaylarında eşi Aydın Denktaş ile birlikte oyunu kullandı. 
     Cumhurbaşkanı Denktaş, oyunu kullanmasının ardından yaptığı açıklamada, vatandaşlık hakkını kullanarak ve görevini yerine getirerek oyunu kullandığını belirtti. Denktaş, ''Umarız demokrasi ve barış kazanacak'' diye konuştu. 
     Seçimleri muhalif partilerin kazanması durumunda hükümeti kurma yetkisini bu partilere vermeyeceğine yönelik haberlerin hatırlatılması üzerine Denktaş, kendisinin böyle bir şey söylemediğini, hükümeti kurmaya kimi ehil ya da uygun görürse görevi de ona vereceğini kaydetti. 
     Seçim sonucunda muhalefet partilerinin iktidara gelmesi durumunda Cumhurbaşkanlığı görevinin etkilenip etkilenmeyeceğinin sorulması üzerine de Denktaş, görevinin daha 2 yıl süreceğini ve görevde olduğunu söyledi. 
     Bu arada, Denktaş'ın oy kullanması sırasında basın mensuplarının yoğun ilgisi nedeniyle izdiham yaşandı. Türk ve yabancı medyanın yanı sıra Yunanistan ve Rum kesiminden çok sayıda gazeteci Denktaş'ın oy kullanmasını görüntüledi. 
     Denktaş, basın mensuplarının bu yoğun ilgisi karşısında ''Ne var ki İki ayağı bir başı olan bir adam oy kullanıyor'' diyerek, espri yaptı. 
     Öte yandan, Denktaş'ın oy kullanmasından önce, gözlemci sıfatıyla Türkiye'den gelen CHP milletvekilleri İnal Batu ve Hasan Fehmi Güneş, Denktaş'ın oyunu kullanacağı odaya gelerek seçim düzenini kontrol ettiler. 
     İnal Batu, oyların kullanılmasına başlandığı saat 08.00'den itibaren tüm sandıkları dolaştıklarını belirterek, her şeyin usulüne uygun ve normal olduğunu kaydetti. 
     Batu, başka ülkelerden de gözlemci olup olmadığının sorulması üzerine, sadece sivil toplum kuruluşlarına bağlı gözlemcilerin olduğunu belirtti. 
     KKTC seçimlerini izlemek üzere Türkiye'den 4'ü AK Partili, 2'si CHP'li toplam 6 milletvekili sandıkları dolaşarak, seçimleri takip ediyor. 
     
</TEXT>
</DOC>
