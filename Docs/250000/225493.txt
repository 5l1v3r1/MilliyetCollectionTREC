<DOC>
<DOCNO> 225493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko30.html </URL>
<DATE> 2004/03/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
TÜTSİS'e göre milli gelir göründüğü gibi değil... 
</HEADLINE>
<TEXT>

     Türkiye Tekstil Sanayii İşverenleri Sendikası Danışmanı, eski Maliye Bakanı Prof. Dr. Ekrem Pakdemirli, Türkiye'nin milli gelirinin göründüğü gibi olmadığını söyledi. 
     Pakdemirli, AB standartlarına göre yaptıkları hesaplamalar ile DİE'nin 2002 yılı verileri arasında farklar bulunduğunu belirterek, ''Bu farkların toplamında fert başına düşen 2 bin 605 dolarlık gelir, 4 bin 731 dolara çıkmaktadır. Bu hesaplama ile 2003 yılı fert başına düşen milli gelirin 5 bin doların üzerinde olması beklenmektedir'' dedi Pakdemirli, 2002 yılı milli gelir hesaplama tekniklerini irdelediği çalışmanın geçici sonuçlarını, basın toplantısıyla açıkladı. 
     Türkiye'de yapıla gelmekte olan milli hesapların bugün AB'nin uyguladığı standartlara uygun olmadığını kaydeden Pakdemirli, Devlet İstatistik Enstitüsü DİE tarafından yapılan milli gelir hesaplarının 1987 yılı serilerini kullandığını, bu nedenle ortaya çıkan rakamların gerçek rakamların gerisinde kaldığını ifade etti. 
     Mal ve hizmetlerde toplumun tüketim kalıplarının hızlı gelişmesinin mevcut serilerin yeniden değerlendirilmesi zaruriyetini ortaya çıkardığını aktaran Pakdemirli, Türkiye'de bulunan bir başka zorluğun da derlenen istatistiklerdeki ciro, kar, çalışan sayısı gibi büyüklüklerin güvenilir olmaması olduğunu kaydetti. Pakdemirli, bunun ana sebebini ekonominin yüzde 50'den fazlasının kayıtdışı olması olarak gösterdi. 
     
     MİLLİ GELİR GÖRÜNDÜĞÜ GİBİ DEĞİL 
     Gelişen şartlar altında DİE'nin çok hızlı bir şekilde milli gelir hesaplarını iki binli yılların donelerine dayandırması gerektiğini kaydeden Pakdemirli, Türkiye'nin milli gelirinin göründüğü gibi olmadığını söyledi. 
     Pakdemirli, köy sanayisiyle ilgili hesaplamalarda halen 1961 yılının köy sanayi anket sonuçlarının baz alındığını, konut sahipliği hesaplamalarında ise nüfusu 20 binden fazla olan yerlerin şehir, daha az nüfusa sahip yerlerin ise kır olarak sınıflandırıldığına dikkat çekerek, şöyle devam etti 
     ''Oysa nüfusu 2 binden fazla olan yerlerin bir çoğunda belde belediye teşkilatları kurulmuş ve son 20 yıl içinde bu beldelerin imarı yapılmıştır. Bunlar değiştirilmek zorundadır. Çünkü kırlarda kira hesaplamaları 1973 1974 bazlı kırsal bölgeler tüketici fiyat endeksleri için derlenen kira değerleri artış oranıyla genişletilerek yapılmaktadır. Bunun çarpık neticesi alınarak ortalama kira değerleri kır için ayda 14 dolar, şehir içinse ayda 56 dolar gibi gerçeği yansıtmayan rakamlar ortaya çıkmaktadır.'' 
     
     AB STANDARTLARIYLA HESAPLANMALI 
     Bu olumsuzlukları DİE'nin 2005 yılında kaldırarak AB standartlarını kullanacağını ve bu çerçevede hesaplayacağı milli gelirin daha doğru olacağını kaydeden Pakdemirli, kendi çalışmasının bu standartlara uygun olduğunu söyledi. 
     Kendi çalışmasıyla DİE'nin 2002 yılı GSMH verileri karşılaştırıldığında tarım sektöründe yüzde 4, sanayi sektöründe yüzde 113 ve hizmetler sektöründe de yüzde 45 artı bir fark bulunduğunu anlatan Pakdemirli, sözlerini şöyle tamamladı 
     ''Bu farkların toplamında fert başına düşen 2 bin 605 dolarlık gelir, 4 bin 731 dolara çıkmaktadır. Bu hesaplama ile 2003 yılı fert başına düşen milli gelirin 5 bin doların üzerinde olması beklenmektedir.'' Pakdemirli, hesapların güncellenmesiyle Türkiye'nin İngiltere, Fransa, İtalya ve Almanya'dan sonra AB'de 5. büyük ekonomi olacağını aktardı. 
     
</TEXT>
</DOC>
