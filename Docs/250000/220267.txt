<DOC>
<DOCNO> 220267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko07.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik öğretmenliğinden Toyota Oscarı'na... 
</HEADLINE>
<TEXT>

     Yurt dışında hayata müzik öğretmeni olarak atılan, ardından vatan hasretine dayanamayarak ülkesine dönen Adanalı girişimci, 3 yıl önce girdiği otomotiv sektöründe ''Toyota'nın Oscarı''nı almanın onurunu yaşıyor. 
     Adana Sanayici ve İşadamları Derneği ADSİAD , Çukurova Yetkili Otomotiv Satıcıları Derneği YODER başkanlığını yapan Süleyman Onatça, çocuklarının otomobile olan merakı nedeniyle 2000 yılının Ağustos ayında otomotiv sektörüne ilk adımı attı. 
     ''Şakayla başlayan bir iş gerçeğe döndü'' diyen Onatça, Toyota ile yaptıkları görüşmenin olumlu noktalanması sonucu bu firmadan bayilik aldığını ve Onatça Motorlu Araçlar Ticaret A.Ş'yi kurduğunu bildirdi. 
     Almanya'da 3.5 yıl müzik öğretmenliği yaparak hayata atıldığını, ardından vatan hasretine dayanamayarak ülkesine döndüğünü anlatan Onatça, 1983 yılında civata, 1988 yılında boya satıcılığı ile devam ettirdiği mücadelesinde tüm birikimini otomotiv sektörüne aktardığını söyledi. 
     
     İSTANBUL DIŞINDA İLK KEZ 

     Onatça, 3 yıl önce 1 milyon dolar harcama ile faaliyete başladığı Toyota bayiliğinde, diğer bayilerin önüne geçmeyi başardığını ifade ederek, şunları söyledi 
     ''Müşteri memnuniyetine verdiğimiz önem, başarıya kısa sürede ulaşmamızı sağladı. 2003 yılında 82 kriterin ele alındığı Toyota başarı ödüllerinden satış sonrası hizmette 96 puanla birinciliği, satışta ise aynı puanla ikinciliği elde ettik. Satış sonrası hizmet ödülünü İstanbul dışında ilk kez biz aldık. İki ödülü aldığımız için ayrıca ToyotaSA Genel Müdürlüğü bize Toyota Oscarı olarak adlandırılan ödül verdi. Parolamız Biz ne kadar ilgi bekliyorsak, üç katını sunmalıyız , sloganımız Sadece mükemmelin arayışındayız oldu. Bu tutumumuzda tüm personelle ısrarlı olmamız bizi zirveye taşıdı. Şimdi bu ödüllerin onurunu yaşıyoruz.'' Onatça, Toyota'yı önemli kılan özelliklerden birinin müşteriye verilen sözün tutulması, diğerinin dakiklik olduğunu kaydederek, ''Toyota'nın bizden istemediği unsurları bile kurduğumuz Müşteri Memnuniyeti Departmanı ile sağladık. Gelen her müşteriyi güler yüzle karşıladık, aynı şekilde uğurladık. Hatta kent merkezine uzak bir noktada olan plazamıza sabah erken saatlerde gelenleri düşünerek kahvaltı ikram ettik'' dedi. 
     Onatça, sektördeki diğer firmalara da başarıya ulaşmaları için verilen sözü yerine getirmeleri konusunda uyararak, ''önemli olan çok miktarda satış yapmak değil. Güven bırakmak'' diye konuştu. 
     
</TEXT>
</DOC>
