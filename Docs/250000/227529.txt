<DOC>
<DOCNO> 227529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun33.html </URL>
<DATE> 2004/04/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Stern'in kapağı Türban-terör korkusu arasında Almanya'da İslam 
</HEADLINE>
<TEXT>

     Almanya'nın önde gelen dergilerinden Stern, ülkedeki İslamiyet'i kapak konusu yaptı. 
     Derginin kapağında ''Türban tartışmasıyla terör korkusu arasında Almanya'da İslamiyet'' başlığıyla verilen ve 15 sayfa ayrılan haberde, özellikle Türk Müslüman ailelerin Almanya'daki yaşantılarına yer verildi. 
     Derginin iç sayfalarında ''Şüphe altında bir din'' başlığıyla verilen haberde, ''radikal dinci teröristlerin her saldırısıyla birlikte Almanya'da Müslümanlarla ilgili duyulan endişenin arttığı, buna karşın çoğunluğu Türk olan Müslümanların büyük bölümünün barışsever insanlar olduğu'' belirtildi. 
     ''İslamiyet'in, ülkelerinden uzakta yaşayan Müslümanlar için çoğunlukla sığınılan bir 'yedek yurt' olduğu'' görüşüne yer verilen haberde, ''Almanya'da yaşayan Türklerin buraya alıştığı, genelde memleketlerini ziyaret ettikleri zaman bile belirli bir süre sonra Almanya'daki evlerini özledikleri'' kaydedildi. 
     ''Almanya'da daha özgür olduklarını'' ifade eden bir Türk ailenin Ayşegül adlı kızları, ''Türkiye'deki okullarda türban takılmasının yasak olduğunu hatırlatarak, Almanya'da türbanla istediği her yere girebildiğini'' söyledi. 
     ''Türkiye'deki İslamiyet anlayışının Arap ülkelerindeki İslamiyet anlayışına göre çok daha barışsever olduğuna'' dikkat çekilen haberde, ''Batıya duyulan nefretin Arap ülkelerindeki kadar yaygın olmadığı'' kaydedildi. 
     ''Buna karşın Alman halkı arasında Müslümanlardan ve camilerden duyulan korkunun arttığı, Müslümanların da Federal Anayasayı Koruma Dairesi tarafından sıkı şekilde kontrol edildikleri'' bildirildi. 
     
</TEXT>
</DOC>
