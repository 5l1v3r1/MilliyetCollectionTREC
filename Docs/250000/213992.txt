<DOC>
<DOCNO> 213992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/spor/ysenay.html </URL>
<DATE> 2004/02/09/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Golsüz gece 
</HEADLINE>
<TEXT>

   
   Olimpiyat Stadı'na basın tribününden kuşbakışı bir seyir imkanı olunca, sahada oynanan futbolun zaman zaman ne denli kısır düşüncelerin içinde sıkışıp, kaldığını kolayca görüyorsunuz... 
   Galatasaray da, Bursaspor da, yeşil alan uzunluğunun "üçte birinde yani 36 - 37 metrelik bölümünde arıyorlardı rakibine karşı atak şanslarını... İyi ama, burada dönüp, dolaşan topla, rakibe göbekten veya kanatlardan bindirmeler yapmak için yıldırım hızında çabuk adamlar gerekmez mi Yoksa ortadaki o dar alanda bırakın 90 dakikayı, birkaç saat "al gülüm ver gülüm" pasları yapsanız, yine de gol kapılarını kolayca bulamazsınız.. Tamam, Orhan Ak, Ergün sol kanattan önemli çıkışları yapıyorlar zaman zaman... Ancak sağ kulvarda Sabri ve Prates, hiç de akıcı bir hücum ışıldakları yakamıyorlardı oyunda... Ayhan orta sahadan her topa girip, çıkıyor ve can alıcı bir pozisyonu sürekli kovalıyordu. Ama Bursa'nın çok kalabalık tuttuğu savunma bölgesindeki o karışık trafikten ancak bilimsel verkaçlar veya çizgi yanlarına inmiş rahat adamlarla pozisyon yaratılabilir futbolda... Hakan Şükür, bütün toplarda üstüne yığılan canlı Bursaspor defansı içinde tek başına boğulup, kaldı ilk yarıda... 
   
   Neyse ki, ilk devrede maksat dışına düşmüş boğuşmayı Terim hoca da görmüş olacak ki, Hakan'a en yararlı ikili olacağını düşündüğümüz Necati'yi oyuna alarak girmişti ikinci 45'e... Aslında dün Olimpiyat Stadı'nda 40 yıllık oynama dostluğu varmış gibi rahat ve kolay paslarla işliyordu Bursaspor... Sertan sol kulvarda mükemmel çıkışlar yapıyor, Osterc ve Grozdic tam bir Avrupalı gibi profesyonel hareketlerle tribünlerden takdir topluyor, Okan, Yakup ve ikinci yarıda oyuna giren Junior ile de bayağı pozisyon tuzakları kuruyorlardı Galatasaray'a karşı... Zaten Junior'un 70. dakikadaki enfes topuyla Sertan buluşabilse, Bursaspor'un galibiyeti sanırım tartışılmaz hale gelecekti. Ama Hakan Şükür'ün direkte patlayan vuruşu ve Galatasaray'ın Bursa ceza sahası içerisinde son harekette beceriksiz kaldığı gol pozisyonlarını da beraberce değerlendirirsek, oyunun hakkını "beraberlik" olarak vermek yanlış olmaz düşüncesindeyim. 
   
      
</TEXT>
</DOC>
