<DOC>
<DOCNO> 203308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/ekonomi/eko08.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi iade zarfına kolay çözüm 
</HEADLINE>
<TEXT>

   EKONOMİ SERVİSİ 
   
   Çalışanlar için her yılın başında küçük de olsa bir gelir getiren ancak doldurulması zaman alan vergi iade zarfları artık sorun olmaktan çıkıyor. Hüseyin Şarapçıoğlu adlı bir girişimci, kurduğu sekiz kişilik ekiple vergi iade zarflarının Vergi Usul Kanunları'na uygun olarak doldurulmasına yönelik bir hizmet başlattı. Vergi iade zarfı doldurulacak kişinin fişlerinin adresinden teslim alınacağını söyleyen Şarapçıoğlu, "Ekibimizce fişler incelenerek geçersiz ürünler düşülerek yazılacak. Doldurulan zarf ilgili kişiye teslim edilecek. Yaptığımız bir hata sonucu doğacak yükümlülüklerinin tarafımızdan karşılanacağına dair taahhütname de verilecek" dedi. 
   Şarapçıoğlu, bu hizmetin bedelinin, yazılan toplam fiş tutarının bine altısı olduğunu belirterek, ödemenin üçte birinin zarfın teslimi sırasında peşin, geri kalan üçte ikisinin ise 20 - 30 Mart 2004 tarihinde tahsil edileceğini kaydetti. Başvuruların vergi iadesi ekolay.net ve 0 212 270 74 34 numaralı telefona yapılabileceği bildirildi. 
   
   
</TEXT>
</DOC>
