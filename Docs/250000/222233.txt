<DOC>
<DOCNO> 222233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko19.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İletim hatları yeraltına iniyor... 
</HEADLINE>
<TEXT>

     Enerji ve Tabii Kaynaklar Bakanlığı, bu yıl içinde Ankara ve İstanbul'da bulunan 7 adet merkez arasındaki yaklaşık 45 kilometre uzunluğundaki şehir içi iletim hattını yeraltına alarak daha sağlıklı bir elektrik dağıtımı gerçekleştirecek. 
     Bakanlığın 2004 yılı programına aldığı proje ile her iki büyük ildeki bazı trafolar iptal edilerek enerji iletimi yeraltına döşenecek olan iletim hatları aracılığı ile yapılacak. 
     Türkiye Elektrik İletim A.Ş. TEİAŞ tarafından yürütülen projenin hayata geçirilmesi ile özellikle kış aylarında yaşanan hava şartları ve diğer etkenlerden dolmayı ortaya çıkan elektrik kesintileri de büyük ölçüde ortadan kaldırılmış olacak. 
     İlk etapta Ankara ve İstanbul'da 7 adet merkez arasında toplam 45 kilometre uzunluğundaki hat yeraltına alınacak. Önümüzdeki yıllarda ise İzmir'i de içine alan program kapsamında 140 kilometre uzunluğunda 154 ve 384 kilovatlık şehir içi iletim hatlarının yer üstünden yeraltına alınması öngörülüyor. 
     
     İLK UYGULAMA MERKEZLERİ 
     Projenin ilk ayağını oluşturan İstanbul'da bu yıl içinde İstanbul'da Yıldıztepe-Davutpaşa, İkitelli-Davutpaşa, Topkapı-Davutpaşa, Ankara'da ise Hasköy-Hisar, Balgat-Gölbaşı, Hasköy-Mamak, Hasköy-Akköprü hatları yeraltına inilerek uygulama konusunda ilk adım atılacak. 
     
</TEXT>
</DOC>
