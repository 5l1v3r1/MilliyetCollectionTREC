<DOC>
<DOCNO> 232313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy02.html </URL>
<DATE> 2004/04/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
8. Cumhurbaşkanı Özal anılıyor... 
</HEADLINE>
<TEXT>

     Türkiye Cumhuriyeti'nin 8. Cumhurbaşkanı Turgut Özal, ölümünün 11. yılında, Kurucu Genel Başkanı olduğu ANAP tarafından Topkapı'daki Anıt Mezar'da düzenlenen törenle anıldı. 
     Anıt Mezar'da saat 10.30'da başlayan törende, ANAP Genel Başkanı Nesrin Nas'ın anıta çelenk bırakmasının ardından saygı duruşunda bulunuldu. 
     Daha sonra konuşan eski bakanlardan Cahit Aral, ''Turgut Özal'ın 4 siyasi eğilimi biraraya getiren misyonunun öneminin kavranamadığını'' kaydederek, ''son dönemde 'şaibe ve yolsuzluk söylentileri' nedeniyle ANAP'ın 'şahane' hizmetlerinin gölgelendiğini'' söyledi. 
     Konuşmasında Özal'a da seslenen Aral, ''Bugünkü iktidar, senin yolunda gittiğini söylüyor. Bu millete vizyonun ve misyonunun ne olduğunu öğrettin'' dedi. Aral, ''ANAP'ın şu an olması gereken yerde bulunmadığını ve bugünkü durumu hak etmediğini'' sözlerine ekledi. 
     Anma töreninde daha sonra Kuranıkerim okundu ve dua edildi. 
     
     TORUNLARDAN DEDELERİNE OYUNCAK VE ÇİÇEK 

     8. Cumhurbaşkanı Turgut Özal'ı anma törenine katılan torunu Turgut Özal, kabrine, üzerinde ''Hepimiz seni özlüyoruz. Torunun Turgut Özal'' yazısı olan bir demet çiçek bıraktı. Diğer torun Naz Özal da, ''Sevgili dede, seni çok seviyorum. Her gün seni daha da özlüyorum. Bir gün cennete gelirsem, buluşalım. Bir de geçmişe gidiyorum, ölmeni istemiyorum'' yazısı bulunan oyuncak ve çiçeği dedesinin kabrinin üzerine koydu. 
     Törene eski bakanlardan Mükerrem Taşçıoğlu, Ediz Hun, Lütfullah Kayalar ve Mehmet Keçeciler, AK Parti'li Eminönü Belediye Başkanı Nevzat Er, sanatçı Adnan Şenses, çok sayıda ANAP'lı ile vatandaşlar katıldı. 
     Anmaya katılanların Özal'ın kabri başında dua ettiği görülürken, mezarın duvarlarında ''Seni çok özledik Tonton'', ''Sevgili Tonton, bırakıp gittin bizi, seni unuttuk sanma'' yazılı pankartlar dikkat çekti. 
     Bu arada, eski ANAP Genel Başkanı Mesut Yılmaz, Anıt Mezar'daki törene gelişinde Turgut Özal'ın eşi Semra Özal ile oğulları Ahmet ve Efe Özal'a taziyelerini sundu. Yılmaz, daha sonra ANAP Genel Başkanı Nesrin Nas ile bir süre sohbet etti. 
     

     
</TEXT>
</DOC>
