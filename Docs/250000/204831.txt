<DOC>
<DOCNO> 204831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/dunya/dun04.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
t.A.T.u. Kremlin yolunda 
</HEADLINE>
<TEXT>

   Adaysızlık sıkıntısı çekilen devlet başkanlığı seçimlerinde Putin'in en büyük rakibi lezbiyenliklerini gizlemeyen pop ikilisi olacak. Seçimlere bir de çizgi kahraman katılıyor 
      CENK BAŞLAMIŞ Moskova 

   
   Rusya'da şimdiki Devlet Başkanı Vladimir Putin'in rakipsiz olması nedeniyle sıkıcı geçmesi beklenen seçim kampanyası beklenmedik adayların ortaya çıkmasıyla aniden renklendi. 
   İki genç kızdan oluşan t.A.T.u grubunun mart ayındaki başkanlık seçimlerine aday olması Rusya'da büyük bir sansasyon yarattı. Grubun sözcüsü Aleksander Tityenko, Yelena Katina 19 ve Yulya Volkova'nın 18 hayranlarının dünden itibaren imza toplamaya başladığını açıkladı. Katina ve Volkova'nın grupla özdeşleştiklerini, bu nedenle ikisinin birden başkan adayı olacağını söyleyen Tityenko, genç kızların şimdiden takım elbise ve kravata alışmaya çalıştıklarını belirtti. Grubun sözcüsü, seçilmeleri halinde şarkıcıların başkanlık görevini nasıl paylaşacaklarına açıklık getirmedi. 
   Ağustos ayında Türkiye'de de konser veren t.A.T.u. üyeleri, aralarında ilişki olduğunu ima eden davranışlarıyla 2000 yılından bu yana Rusya'da fırtına gibi esiyor ve hayranlarının sayısı her geçen gün artıyor. Grubun başkan adaylığı gerçeküstü görünse de, alacağı oy şimdiden merak konusu oldu. 
   14 Mart'taki seçimlerde t.A.T.u'nun asıl rakibi, Rusya'da internet dünyasını altüst eden çizgi kahraman Masyana olacak. Sağcı Güçler Birliği St.Petersburg şubesi, kendine özgü tarzıyla milyonlarca hayran edinen Masyana'yı başkan adayı göstermişti. Ancak, t.A.T.u. ve Masyana ile renklenen seçim kampanyası, bu kez en sansasyonel kahramanından yoksun olacak. 1991 yılından bu yana yapılan bütün seçimlere katılan aşırı milliyetçi Vladimir Jirinovski, bu kez aday olmayacağını açıkladı. 
   
   
   
</TEXT>
</DOC>
