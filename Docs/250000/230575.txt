<DOC>
<DOCNO> 230575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun20.html </URL>
<DATE> 2004/04/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İspanya BM'nin Irak'ta zamanı daralıyor 
</HEADLINE>
<TEXT>

     İspanya'da geçen ayki seçimlerin galibi Sosyalist Parti'nin önde gelenlerinden, Parlamento Başkanı Manuel Marin, BM'nin Irak'ta kontrolü alması için zamanın giderek daraldığını söyledi. 
     Telecinco televizyonuna konuşan Marin, uluslararası toplumun, BM'nin inisiyatifi ele almaması durumunda askerlerini çekmeyi planlayan müstakbel Madrid hükümetine anlayış göstereceğini söyledi. 
     Partisinin Irak'ta asker bulundurmayla ilgili tutumunun bilindiğini kaydeden Marin, ''Hiçkimse budala değil. Tüm büyükelçilikler bunu biliyordu, kuzey Amerikalılar da bundan tamamıyla haberdardı'' dedi. 
     Marin, Sosyalistlerin başından beri Irak savaşı ve özellikle savaş sonrasının nefret tohumları ekeceği ve intikam duygularını körükleyeceği konusunda uyarılarda bulunduğunu hatırlattı. Irak'ta tek çözümün BM olduğunu söyleyen Marin, ''Zamanın tükendiğini hissediyorum'' dedi. 
     Irak'ta yaşananların hiçkimse için sürpriz olmadığını söyleyen Marin, son gelen bilgilere göre, savaşı başlatanlar için bile bunun böyle olduğunu kaydetti. 
     Marin, Irak savaşının muhtemel olumlu sonucunun Filistin-İsrail barış sürecini de olumlu etkileyeceği düşüncesinin büyük hata olduğunu belirtti. Amerikalı liderlerin Ortadoğu'yu yeniden şekillendirme planlarını ''fantazi'' olarak niteleyen Marin, bunun gerçeklerle uyuşmadığını kaydetti. 
     İspanya'da 14 Mart'ta yapılan parlamento seçimlerini kazanan Sosyalist Parti, BM'nin kontrolü ele almaması durumunda Irak'taki 1300 İspanyol askerini çekeceğini açıklamıştı. 
     ABD Başkanı George Bush'un terörle mücadelede en büyük destekçilerinden biri olan İspanya Halk Partisi'nin lideri ve ay sonuna kadar Başbakan olarak kalacak Jose Maria Aznar, Irak savaşının bittiğinin bildirilmesinden sonra askerlerini Irak'a göndermişti. 
     
</TEXT>
</DOC>
