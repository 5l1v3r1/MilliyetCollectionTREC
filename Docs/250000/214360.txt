<DOC>
<DOCNO> 214360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/dunya/dun01.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Meclisi türbanı yasakladı 
</HEADLINE>
<TEXT>

   Okullarda türbanı yasaklayan 'Laiklik Yasası', Ulusal Meclis'te 36 'Hayır'a karşılık 494 'Evet' oyuyla kabul edildi 
      MİNE G. KIRIKKANAT Paris 

   
   Fransız Ulusal Meclisi dün yaptığı oylamada, kamu okullarında türban ve Yahudi Kippa'sı takılmasını, ayrıca büyük boyutta Hıristiyan haçı taşınmasını yasaklayan Laiklik Yasası'nı, ezici bir çoğunlukla kabul etti. Yasaya 494 milletvekili "evet", 36 milletvekili "hayır" dedi. "Hayır" oyu verenlerin çoğunlukla Komünist Parti'den oldukları görüldü. 
   İktidardaki merkez sağ UMP Çoğulcu Birlik ve muhalefetteki Sosyalist Parti'nin oylarıyla geçen yasanın metni şöyle 
   "Kamu okulları, kolej ve liselerinde, öğrencilerin dini aidiyetlerini bariz biçimde ortaya koyan açık işaret ve kılıklar yasaktır." 
   Tamamı üç madde olan yasanın diğer iki maddesi yasanın Fransa ile denizaşırı Fransız topraklarında geçerli olacağını hükme bağlayıp yasanın uygulanma koşullarını belirliyor. 
   Yeni Fransız Laiklik Yasası'na göre, okul yönetimleri yasaya aykırı davranan öğrencileri atmadan önce uyaracak ve soruna diyalogla çözüm bulmaya çalışacak. Diyaloga olumlu tepki vermeyen öğrenciler yasa gereği okuldan uzaklaştırılacaklar. 
   Yasa, uygulamada karşılaşılacak duruma göre bir yıl sonra tekrar gözden geçirilmesini ve gerekirse metnin değiştirilmesini de öngörüyor. Sosyalist Parti, yasa metnindeki "bariz" sıfatının daha açık seçik olması açısından, "görünür" olması şeklinde değiştirilmesini savunuyor. Bir yıllık uygulamada sorunlarla karşılaşılırsa "bariz" sözcüğü "görünür" olarak değiştirilecek. Mecliste 21 saat süren tartışmalar sonucu kabul edilen yasa 3 - 4 Mart'ta Senato'da görüşülecek. 
   
   
   
</TEXT>
</DOC>
