<DOC>
<DOCNO> 246456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun27.html </URL>
<DATE> 2004/06/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Fischer Türkiye Kıbrıs'ta çok akıllı bir politika izledi 
</HEADLINE>
<TEXT>

     Almanya Dışişleri Bakanı Joschka Fischer, Türkiye'nin Kıbrıs konusunda çok akıllı bir politika izlediğini söyledi. 
     Bakan Fischer, TRT'ye verdiği özel demeçte, Türkiye'nin reformlar ve Kıbrıs konusundaki tutumunun çok olumlu olduğunu belirterek, ''Benim mümkün görmediğim gelişmeler oldu. Türkiye Kıbrıs konusunda çok akıllı bir politika izledi. Sürekli gerginlik yaratan bir krizin çözülmesi şansının yakalandığını düşünüyorum. Ege ve Akdeniz bölgesinin kalıcı bir barış alanına dönüşmesi imkanı var. Bu Türkiye'nin seçtiği akılcı yolun da bir sonucudur. İnancım bu politikanın Yunan hükümeti tarafından da tam olarak desteklendiği yönünde'' dedi. 
     Fischer, Türkiye ile Almanya arasındaki ilişkilerle ilgili olarak da ''Burada artık 3. nesil Türkler bile yaşıyor. Bu iki ülke arasında güçlü bir bağ oluşturmaktadır. Her yıl milyonlarca Alman turist Türkiye'ye gitmekte. Başbakan Gerhard Schröder ile Başbakan Recep Tayyip Erdoğan da buluşmalarında bu dostluk bağını dile getirdiler. Bu yöndeki çabalar desteklenmeli'' diye konuştu. 
     Türkiye'ye 40 yıldan bu yana AB üyeliği vaat edildiğini hatırlatan Fischer, şunları kaydetti 
     ''Üstelik bu vaat Birlik partilerinin CDU CSU kurdukları eski hükümet tarafından verilmiştir. Bavyera eyaletinin eski Başbakanı Franz-Josef Strauss bu vaadi diğer Avrupalı ülkelerle dile getirmiştir. Bu nedenle Hıristiyan Demokrat Birlik Partisi CDU ile Bavyera eyaletindeki Hıristiyan Sosyal Birlik Partisi'nin CSU bu konudaki fikirlerini dar görüşlülük olarak görüyorum'' dedi. 
     Atatürk'ten bu yana Türkiye'de sürdürülen modernleşme çabalarını Avrupa'ya açılım olarak gördüğünü ifade eden Fischer, ''Bu temel yönlenmenin ne kadar önemli olduğunu sadece hükümetle yapılan değil, profesörler ve gazetecilerle yapılan görüşmelerde de görüyoruz. Özellikle şimdi uluslararası terörizme karşı mücadelede İslamiyetin modernleşme, demokrasi ve serbest pazar ekonomisiyle bağdaşabildiğinin gösterilmesi gerekiyor. Farklı kültürel ve tarihi geleneklere, ancak aynı temel değerlere ve prensiplere sahip olduğumuzu göstermemiz lazım'' diye konuştu. 
     Fischer, ortak güvenlik açısından Türkiye'yi ''geri itmeye'' yönelik bir politikanın dar görüşlülük olacağını kaydederek, şunları söyledi 
     ''Türkiye'nin AB üyeliği uzun zaman alacaktır. Bunu Türk hükümeti de biliyor. Üyelik kararı Türkiye'nin batısındaki gelişmelere göre verilmeyecek. Bu, ülke içindeki yapısal sorunların giderilmesi sonucunda karara bağlanacak. Bu, ulusal çıkarlarından dolayı ve 21. yüzyıldaki konumunu güçlendirmek için Türkiye'nin çözmesi gereken bir sorun. İleriye baktığımızda 10 ila 15 yıla kadar Türkiye Avrupa'ya tümüyle uyum sağladığı takdirde, bu, terörizme karşı mücadele, Ortadoğu'daki gelişmeler ve tüm Akdeniz bölgesi açısından çok büyük bir öneme sahip olacaktır. Bu nedenle Başbakan Schröder ve ben Türkiye'nin AB'ye yakınlaşmasına yönelik bir politika izliyoruz. AB Komisyonu'nun raporunu da bekleyip görmemiz lazım.'' 
     
     ''TÜRK EKONOMİSİ GÜÇLÜ BİR EKONOMİ'' 
     Bakan Fischer demecinde, ''Türkiye'nin AB üyeliği zor bir süreç. Büyük nüfuslu bir ülkenin bakanı olarak bunu söyleyebilirim. Bunu AB'nin doğuya doğru genişleme sürecinde de gördüm. 20 milyon nüfuslu bir ülkeyle Türkiye gibi büyük bir ülkenin üye olması arasında fark var. Bu nedenle reform çabalarının sürdürülmesi çok önemli. Aynı zamanda Türk ekonomisi güçlü bir ekonomidir. Türkiye'de demokrasi, hukuk devleti ve altyapı konularındaki reformlar ekonominin gücüne bağlı olarak sürdürülebilirse bu, AB'nin 21. yüzyılındaki gelişimine büyük katkı sağlayacaktır'' diye konuştu. 
     Fischer, İstanbul'da yapılacak NATO zirvesiyle ilgili olarak da şunları söyledi 
     ''Bu zirvede NATO'nun stratejik yönlenmesi önemli rol oynayacaktır. İstanbul, sinagoglara yönelik vahim terör saldırılarının hedefi olmuştur. Teröre karşı koalisyon oluşturmamızın ne kadar önemli olduğunu her fırsatta söyledik. Bu nedenle Afganistan'da da yoğun çaba harcıyoruz. Bu çerçevede NATO'nun genişlemesiyle Ortadoğu'da 'ortaklığın güvenliği' konuları da ele alınacaktır. NATO'nun görevlerini yeniden tanımlama yolundayız. Afganistan, NATO'nun Kabil'deki görevinden dolayı 20 yıllık iç savaştan sonra yeniden kalkınma şansını yakaladı. NATO'nun rolü değişiyor. Bu olumlu yönde olduğu takdirde hiç bir mahsuru yok.'' 
     
     TÜRKİYE'NİN JEOSTRATEJİK ÖNEMİ 
     Bakan Fischer, Türkiye'nin jeostratejik önemiyle ilgili olarak da şunları kaydetti 
     ''Türkiye geçmişten bu yana jeostratejik öneme sahip bir konumdadır. Türkiye, kendi geleneklerini unutmadan demokrasi, modern bir ekonomi ve modern bir toplum yaratma konusunda en hızlı şekilde gelişen ülke. Bence küreselleşen bir dünyada yapılması gereken en önemli şey de bu. Temel değerler küreselleşiyor, ancak bu nedenle gelenek, dil, tarih ve dini unutmuyoruz. Bunlar farklı. Bu farklılıklardan düşmanlıklar yaratılmaz ve bunlar her toplumun kendi kimliklerinin bir parçası olarak görülürse bu çok verimli olabilir. İnsanlık bugüne kadar tek bir kültüre sahip olmadığı için bu kadar gelişti. Ancak her insan eşittir ve aynı haklara sahiptir. Türkiye gibi ağırlıklı olarak İslamiyet geleneğine dayalı bir ülke bunu modernleşmeyle bağdaştırabilirse bu çok büyük bir adım ve tüm bölgede örnek olur. Bu da 21. yüzyılın en önemli güvenlik konusu.'' Türkiye'nin Avrupa'ya çok sıkı şekilde bağlanması gerektiğini ifade eden Fischer, ''Avrupa'da Türkiye'nin AB üyeliğiyle ilgili olarak hala bazı endişeler var ve bunların çoğu giderilebilir. Yeni bir araştırmaya göre, Alman halkının yaklaşık yarısı Türkiye'nin AB üyeliğini destekliyor. Biz bu desteğin daha da artması için çaba harcayacağız. Alman vatandaşlığına geçen Türkler de bu konuda kendi katkılarını sağlayabilirler. Bu konuda daha tartışmalar sürebilir, ancak biz Avrupa'da kök salmış modern bir Türkiye istiyoruz. Bu her iki ülkenin de çıkarına, özellikle Türkiye'de yaşayan insanların ve tüm bölgenin yararına. Türkiye'nin politikasını bu yönde sürdürmesinden büyük mutluluk duyuyorum'' dedi. 
     Fischer, Alman toplumuyla yabancılar arasındaki ''ideal uyumun'' nasıl olabileceği şeklindeki bir soruya karşılık da ''İdeal uyum yoktur. Biz hepimiz farklıyız. Ancak uyum konusunda önemli gelişmeler var. Okul sınıflarına baktığımda bunu görüyorum. Tabii ki sorunlar da var. Bu sorunlar her zaman vardı. Gelecekte de olacak. Ancak Türkiye'den ülkemize yönelik göçün en yaratıcı göç olduğunun da unutulmaması gerekir. Gegen die Wand Duvara Karşı filmi Altın Ayı ödülünü kazandı. Kültürel alanda da önemli gelişmeler olduğu görülüyor. Türk oyuncular, yazarlar ve avukatlar var. Başarılı, çok başarılı işadamları var. Bunu Türk esnaflarda bile görmek mümkün. 1950'li yıllarda bile saat 22.00'lere kadar çalışırlardı. Başarılı iş yapma iradeleri her zaman vardı'' şeklinde konuştu. 
     
</TEXT>
</DOC>
