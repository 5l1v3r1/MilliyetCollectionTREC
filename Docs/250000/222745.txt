<DOC>
<DOCNO> 222745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun54.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da terör paranoya oldu, 4 kentteki ihbarlar asılsız çıktı 
</HEADLINE>
<TEXT>

     İspanya'nın başkenti Madrid'deki son terör saldırıları, İtalya'da paronayaya yol açtı. 
     İtalyan yetkililer, olası terör saldırılarına karşı güvenlik önlemlerinin artırıldığını açıklarken, gün içinde çeşitli kentlerde kuşkucu vatandaşlardan gelen ihbarlar ulaşımın kısmen aksamasına yol açtı. 
     Cenova tren istasyonunun 17'inci peronunda görülen iki valiz önce heyecanlı anlar yaşanmasına neden oldu, ancak bomba imha ekiplerinin çalışması sonucunda herhangi bir tehlike bulunmadığı anlaşıldı. 
     Torino kentinde Adliye Sarayı'na üç bomba yerleştirildiği yönündeki ihbar da asılsız çıktı. İhbar üzerine Adliye Sarayı boşaltılırken, çevre yollar da trafiğe kapatıldı. 
     Perugia kentinde de sanayiciler derneği ''Assoindustriali'' binası yakınlarındaki bir paket paniğe yol açtı. Binanın bulunduğu Palermo caddesi yaklaşık bir saat trafiğe kapatıldı, pakette patlayıcı olmadığı anlaşıldı. 
     Öğle saatlerinde de benzer bir panik başkent Roma'da yaşandı. Metronun Vittorio Emanuele durağında görülen kuşkulu bir valiz, İtalyan güvenlik birimlerinin müdahalesini zorunlu kıldı. Bomba imha ekipleri çantada bomba bulunmadığını saptayana kadar, metronun Vittorio Emanuele durağı ulaşıma kapalı tutuldu. 
     Bu arada, İtalyan makamları, Madrid'deki saldırılardan sonra hassas hedefler çevresinde güvenlik önlemlerinin artırıldığını açıkladı. 
     Hava limanları ve metroların yanı sıra özellikle trenler ve istasyonlardaki denetimlerin yoğunlaştırılacağı belirtildi. 
     Olası bombalı eylemlere karşı, trenlerin, kalkış ve varış istasyonlarında güvenlik güçleri tarafından aranması öngörülüyor. 
     Statlar, ayrıca kilise ve sinagog gibi ibadet yerleri etrafında da güvenliğin artırılması planlanıyor. İslam kültür merkezi ve mescitler üzerindeki denetimin ise yoğunlaştırılacağı belirtiliyor. 
     
</TEXT>
</DOC>
