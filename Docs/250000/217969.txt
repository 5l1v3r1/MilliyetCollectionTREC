<DOC>
<DOCNO> 217969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun40.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk baba, Almanya'yı mahkum ettirdi 
</HEADLINE>
<TEXT>

     Avrupa İnsan Hakları Mahkemesi AİHM , bir Türkün, bir Alman kadından evlilik dışı doğan oğlunun izni olmadan evlatlık verilmesiyle ilgili açtığı davada, Almanya'yı mahkum etti. 
     Almanya'nın Krostitz kasabasında yaşayan 35 yaşındaki Kazım Görgülü, AİHM'ye 2001 yılında yaptığı başvuruda, Christofer adlı oğlunun velayetini alması ve oğluyla görüşmesinin Alman mahkemeleri tarafından engellendiğini savundu. 
     AİHM'den bugün yapılan açıklamada, Görgülü'nün başvurusuyla ilgili olarak Almanya'nın, Avrupa İnsan Hakları Sözleşmesi'nin AİHS aile ve özel yaşama saygı ilkesiyle ilgili 8. maddesini ihlal ettiği belirtildi. 
     Açıklamada, Alman mahkemelerinin adil yargılanma hakkını ihlal ettiği yolundaki başvuru sahibinin iddiasının ise kabul edilmediği bildirildi. 
     Strasbourg mahkemesinin kararı gereği Almanya, Görgülü'ye, mahkeme masrafları dahil 16 bin 500 euro maddi tazminat ödeyecek. 
     
</TEXT>
</DOC>
