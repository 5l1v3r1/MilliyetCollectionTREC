<DOC>
<DOCNO> 225360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/siyaset/siy20.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Tülün Sarıyer'in tüm sorunları bitecek 
   AKP Sarıyer Belediye Başkan adayı Yusuf Tülün, ilçedeki mülkiyet sorununu bitireceklerini söyledi. Mülkiyet sorununu 1994-1999 dönemindeki başkanlığı sırasında çözmek için var gücüyle çalıştığını anlatan Tülün, o zamanki merkezi hükümetin kendisini engellediğini savundu. Tülün, "Bizimle birlikte tüm sorunlarınız bitecek. Tapularınızı da biz vereceğiz" diye konuştu. Bölgede 400 yataklı hastane için ön inceleme yapıldığını, yeri belirlenen hastanenin temelini seçimden sonra atacaklarını kaydeden Tülün, şöyle dedi "Elimden tutar mısın projesiyle zor durumdaki aileler nefes alacak, sokak çocukları ile kimsesizler için bakım ve rehabilitasyon merkezleri kuracağız." 
   
   CHP'li adaydan 'özürlü taksi' projesi 
   CHP'nin Bahçelievler Belediye Başkan adayı Musa Çulha, seçildiği takdirde özürlülerin kent içinde sosyal yaşamlarını sürdürebilmeleri ve ekonomik yaşama katılabilmelerini sağlama yönünde çaba göstereceğini belirtti. Çulha, bu konuda özel ulaşım projeleri geliştirerek, özürlüler için taksi projesini hayata geçirecek. "21. yüzyıla yakışan belediye" sloganıyla yola çıkan Çulha'nın projeleri arasında dispanser, kreş ve yönetim ofisinin yer alacağı, mahalle hizmet merkezi kurulması da bulunuyor. Kadınların ekonomik, sosyal ve siyasal yaşama katılımının temel hedefi olduğunu ifade eden Çulha, "Kadın Dayanışma Merkezi" de kurmak istiyor. 
   
   'Eminönü'nde büyük sağlık sorunları var' 
   SHP Eminönü Belediye Başkan adayı Kiraz Biçici, farklı bir yönetim anlayışı getireceklerini söyledi. Eminönü'nde en büyük sorunun yoksulluk ve buna bağlı sağlık problemleri olduğunu belirten Biçici, "Eminönü'nde salgın sarılık ve yoğun verem var. İnanması güç bir durum var karşımızda" dedi. İlçenin turizm açısından değerlendirilemediğini savunan Biçici, şunları söyledi "Belediyeyi şirket, vatandaşları da müşteri olarak görmüyoruz. Biz vatandaşa vermek istiyoruz. Turizm girdisini artırarak işsizlik ve yoksulluk sorununu çözmeyi hedefliyoruz. Eminönü'nün tarihi zenginlikleriyle turizmi geliştirmeyi hedefliyoruz." 
   
   'Bakırköy, mutluluk başkenti olacak' 
   ANAP Bakırköy Belediye Başkan adayı Doç. Dr. Ahmet Çetinsaya, "Seçildiğim takdirde Bakırköy'ü Avrupa kenti yapacağım. Burası mutluluğun başkenti olacak" dedi. Bakırköy'de çağdaş Avrupa kentinde ne varsa onların olacağını kaydeden Çetinsaya, Eminönü Belediye başkanlığı sırasında yaptığı uygulamaların bazılarını Bakırköy'e taşıyacağını belirtti. "Bakırköy'ün sınırlarından içeri girdiğinizde bunu hissedeceksiniz" diyen Çetinsaya, Bakırköy'de 400'e yakın dernek olduğunu, ilçeyi derneklerle yöneteceklerini ifade etti. Çetinsaya, Bakırköy'de otopark anarşisi, trafik sorunu, büfe işgalleri, Florya ve Yeşilköy'de kaçak yapılaşma gibi sorunların sona erdileceğini ifade etti. 
   
   AKP'den Adalar'a '1 yılda doğalgaz' sözü 
   AKP'nin Adalar Belediye Başkan adayı Can Esen, göreve gelmeleri halinde bir yıl içinde Adalar'a doğalgazı getireceklerini söyledi. 1994 - 1999 arasında ANAP'tan Adalar Belediye Başkanı olan Esen, bu kez iktidarın desteğiyle, büyük projeleri hayata geçireceklerini belirterek şöyle konuştu "Adalar'a suyu da Başbakanımız getirmişti, doğalgazı da yine onunla hayata geçireceğiz. Helikopter ambulans ve çevre hastanelerle sağlanacak koordinasyon sayesinde sağlık sorunu çözülecek. 
   Üç saatte bir yapılan vapur ve deniz otobüsü ring seferlerinin saatte bir yapılmasını sağlayacağız. Parasızlıktan gerçekleştiremediğimiz 550 yatlık marina projesini Adalar'a kazandıracağız." 
   
   Fatih Erbakan CHP, AKP'den iyi 
   Necmettin Erbakan'ın oğlu Fatih Erbakan, "AKP'liler 'Biz gelemezsek CHP gelir' diye propaganda yapıyor. CHP senden daha iyi. Hiç olmazsa Heybeliada Ruhban Okulu'nu açmaya niyet etmiyor" dedi. Karaman'a gelen Erbakan, düğün salonundaki toplantıda marş ve sloganlarla karşılandı. Aralarında fark olmasa da CHP'nin AKP'den daha iyi olduğunu söyleyen Erbakan, şöyle konuştu "Halk ekonomik bunalımda olduğu için, AKP'yi çölde buldukları bir vaha zannederek oy verdi. Fakat iktidarın bir serap olduğu yeni yeni ortaya çıktı." 
   
   CHP ile SHP'nin 'kıyak kavgası' 
   Yerel seçimler öncesi CHP ile SHP arasında bu kez "kıyak kavgası" yaşanıyor. ODTÜ'lü öğrencilerle bir araya gelen SHP Genel Başkanı ve Ankara Büyükşehir Belediye Başkan adayı Murat Karayalçın, kendisinden önce öğrencilere, "Biz Karayalçın'a kıyak yaptık, o da şimdi CHP'ye yapsın" diyen CHP Ankara Milletvekili Bayram Meral'e tepki gösterdi. Karayalçın, Meral'in atamayla milletvekili yapıldığını söyleyerek, "Bir kıyak yapıldıysa kendisine yapılmıştır" dedi. Salonun girişine TKP'li öğrenciler, "Karayalçın solcu değil" afişleri astı. 
   
   Baykal Erdoğan son günlerde havalarda 
   CHP lideri Deniz Baykal, Başbakan Erdoğan'ın son günlerde havaya girdiğini öne sürerek, "Ona çatıyor, buna çatıyor. Sonunda dayanamadı, CHP'ye çattı" dedi. Baykal, hükümetin söz vermesine rağmen dokunulmazlıkları kaldırmadığını söyledi. 
   
   Ağar DYP gelecek, çiftçilerin yüzü gülecek 
   DYP Genel Başkanı Mehmet Ağar, çiftçinin ve çalışan kesimin halinin perişan olduğunu söyledi. Kırklareli Cumhuriyet Meydanı'nda düzenlenen mitingde konuşan Ağar, "İnsanlar ne ekeceğini, ne biçeceğini bilemez halde. Bütün tarım ürünleri pahalılaştı. Ama herkes müsterih olmalıdır. DYP gelecek, çiftçi gülecek" dedi. Hükümetin kimseyi düşünmediğini savunan Ağar, "Reform adı altında insanları ekmeklerinden ediyorsunuz. Türkiye'de elbette devlet verimli çalışacaktır. Bir yandan yaparken, öbür yandan yıkan bir anlayışa 'evet' diyebilmemiz mümkün değil" diye konuştu. 
   
   Derviş Kadınsız sosyal demokrat parti olmaz 
   Partisinin Beşiktaş Belediye Başkan adayı İsmail Ünal'ın "Üç Bayrak Projesi"nin tanıtımına katılan CHP Genel Başkan Yardımcısı Kemal Derviş, "Kadınsız bir sosyal demokrat parti mümkün değildir. Kadınları, belediyede, partide, her yerde çoğaltalım" dedi. 
   
   Kutan'dan Erbakan'ın asker çağrısına destek 
   Saadet Partisi Genel Başkan Vekili Recai Kutan, partisinin Ankara Büyükşehir Belediye Başkan adayı Arif Ersoy ve bazı partililer ile birlikte Ulus Çıkrıkçı Yokuşu'nda esnaf ziyaretinde bulundu. Kutan, bir esnafın, "Necmettin Erbakan, Kıbrıs ile ilgili askerleri göreve çağırdı. Bunu siviller yapamıyor mu " eleştirisine, "MGK'da sivil olarak AKP'liler var. Ancak Kıbrıs adım adım elden gidiyor. Erbakan, onları Kıbrıs'a sahip çıkmaları için ikaz ediyor" yanıtını verdi. Kutan, Hamas lideri Şeyh Ahmed Yasin'in öldürülmesiyle ilgili bir soru üzerine "Üçüncü dünya savaşı fiilen başlamış durumda. Büyük Ortadoğu Projesi, böyle bir savaşın başladığını ifade ediyor. Yasin'in insafsızca öldürülmesi, barış istemediklerini gösteriyor" dedi. 
   
   Bahçeli Kıbrıs milli dava, yük kabul edilemez 
   MHP Genel Başkanı Devlet Bahçeli, Kıbrıs'ın milli bir dava olduğunu ve yük kabul edilemeyeceğini vurgulayarak, "Kıbrıs, yeryüzü cenneti diye bizi aldatmaya çalıştıkları Brüksel yolculuğunda, uçaktan atılması gereken bir fazla bagaj değildir" dedi. 
   
   Başbakan'ın kravatı açık artırmaya çıktı 
   Avukat Ayşegül Karaca Dedeoğlu, Başbakan Recep Tayyip Erdoğan'ın, oğlu Talha'ya hediye ettiği kravat ve rozeti lösemili çocuklar yararına açık artırmayla satma kararı aldı. Dedeoğlu, "Kravata 5 milyar lira bile lira veren çıktı. Biz de kravatı açık artırmayla satıp elde edeceğimiz geliri lösemili çocuklara bağışlama kararı aldık" dedi. 
   
   
   
   
   
   
</TEXT>
</DOC>
