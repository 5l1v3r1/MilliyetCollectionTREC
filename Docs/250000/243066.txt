<DOC>
<DOCNO> 243066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur33.html </URL>
<DATE> 2004/05/26/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Horoz dövüşü yaptıranlar serbest 
</HEADLINE>
<TEXT>

     Muğla'nın Yatağan İlçesi'nde bir dernek binasında horoz dövüşü yaptırdıkları belirlenen ve gözaltına alınan 20 kişi, savcılıkça serbest bırakıldı. 
     Yatağan Emniyet Müdürlüğü'nden alınan bilgiye göre, bir ihbar üzerine ''Kümes Hayvanlarını Sevenler ve Yaşatma Derneği''ne polis ve jandarma tarafından düzenlenen ortak operasyonda, horoz dövüştürdükleri gerekçesiyle yakalanan dernek yöneticilerinin de aralarında bulunduğu 20 kişi, ifadeleri alındıktan sonra, Cumhuriyet Savcılığı'nca serbest bırakıldı. 
     Dernek Başkanı İsmail Alper, dernekte horoz dövüşü yapılmadığını, komployla karşı karşıya olduklarını savundu. 
     İlçe Emniyet Müdürü Veli Soyalp de gözaltına alınanların suçüstü yakalandığını belirterek, ''Yakalananlar, Cumhuriyet Savcılığı'na sevk edildi. İfadeleri alınan bu kişiler serbest bırakıldı. Bu konu hakkında soruşturma açılması için Kaymakamlığa bilgi sunduk'' diye konuştu. 
     Muğla Valisi Hüseyin Aksoy, AA muhabirine yaptığı açıklamada, horoz dövüştürdükleri ileri sürülen 20 kişinin gözaltına alındığını ve evde yapılan aramada 13 horozun bulunduğunu ifade etti. Aksoy, ''Bu kişiler, ifadeleri alındıktan sonra serbest bırakıldı. Ancak derneğin yöneticileri hakkında soruşturma açıldı'' dedi. 
     
</TEXT>
</DOC>
