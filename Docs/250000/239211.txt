<DOC>
<DOCNO> 239211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/ekonomi/eko08.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cep'te sabit ücrete onay 
</HEADLINE>
<TEXT>


ANKARA Milliyet 

Cep telefonlarından sabit ücret alınabilmesine ilişkin yasa hükmünün iptali istemini reddeden Anayasa Mahkemesi, bu ücretin işletme maliyeti karşılığında, abonelik sözleşmesine dayanılarak alındığını ve bunun Anayasa'ya aykırı olmadığını kaydetti. 
Anayasa Mahkemesi'nin, red kararına ilişkin gerekçesi, Resmi Gazete'nin dünkü sayısında yayımlandı. Kararda, sabit ücretin, bir iş veya hizmetin karşılığı olarak alınan ücret çeşitleri arasında olduğu belirtildi. Hiç konuşma yapmadan gelen aramaların yanıtlanması, baz istasyonları aracılığıyla kontrol edilmesi, çalışır durumda olmasının sağlanması gibi hizmetlerin sabit ücretle ilişkili olduğu vurgulanan kararda, ücretin, bu işletme maliyetlerinin karşılığı olarak tarifeye ve abonelik sözleşmesine dayanılarak alındığı kaydedildi. 




</TEXT>
</DOC>
