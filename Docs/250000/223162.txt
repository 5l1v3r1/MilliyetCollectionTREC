<DOC>
<DOCNO> 223162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy22.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Bu hükümet bereket hükümetidir" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, son 1 yıl içerisinde akaryakıt ve elektriğe zam yapılmadığını, doğalgazda da 2 kez indirime gidildiğini belirterek, ''Bu hükümetin adı ucuzluk, bereket hükümetidir'' dedi. 
     Partisince Tekirdağ Cengiz Topel Meydanı'nda düzenlenen mitingde konuşan Erdoğan, 3 Kasım seçimlerinden sonra Türkiye'deki gecelik faiz oranlarını ve enflasyonu düşürdüklerini, buradan gelen kaynağın da halka aktarıldığını söyledi. 
     Başbakan Erdoğan, son 1 yılda akaryakıta, elektriğe zam yapılmadığını, doğalgazda 2 kez indirime gidildiğini anlatarak, ''Halkıyla dertlenen bir hükümet var. Bu hükümetin adı ucuzluk, bereket hükümetidir. İdeale gelmedik, alacağımız çok mesafe var. Biz istiyoruz ki, halkın cebindeki para daha çok artsın'' diye konuştu. 
     Türkiye'de üniversite kurulması konusunda altyapı çalışmaları yaptıklarını, ilk etapta 20 ilde üniversite açmayı düşündüklerini ifade eden Erdoğan, bunlardan birinin de Tekirdağ olacağını bildirdi. 
     Sağlık alanında yapılan çalışmalara da değinen Erdoğan, sözlerini şöyle sürdürdü 
     ''Balık istifi hastaneler dönemini kapatıyoruz. Nedir o koğuş sisteminin hali 10 kişi bir koğuşta kalıyor. Bu aynı hapishane koğuşuna benziyor. Olmaz böyle bir şey. Oraya sağlam giden hasta çıkar. Yeni yapılan hastaneler tek, çift ve üç yataklı olacak. Gazi Mustafa Kemal Atatürk, Türk milletine muasır medeniyet seviyesinin üstüne çıkmayı hedef göstermiştir. Kusura bakmayın, bu lafla olmuyor. Aşk istiyor. İşte bu AK Parti'de var.'' Erdoğan, kalabalıktan yaşlı bir kadının ''Hortumculardan hesap sormayacak mısınız '' demesi üzerine de, ''Anam biz sorarız. Sen merak etme. Artık soran bir iktidar var be... Biz fildişi kulelerden gelmedik. Biz kimsesiz, sessiz yığınların sesiyiz'' diye konuştu. 
     Çiftçilere geçen yıl 74 trilyon lira para ödendiğini anlatan Başbakan Erdoğan, ''Hani bazıları 'çiftçilere ne yaptın ' diyor. Sayın Baykal, gittiği yerde 'Çiftçiye ne verdin ' diyor. 74 trilyon lira verdik'' dedi. 
     
     ''HEPSİ BİZİM İNSANIMIZ'' 
     Kalabalığın ''kıskananlar çatlasın'' şeklinde tempo tutması üzerine Erdoğan, ''Patlamasın, çatlamasın. Önünde sonunda onlar da buraya gelecek. Hepsi bizim insanımız'' diye konuştu. 
     Bu yıl çiftçilere 54 trilyon lira destekleme ve mazot yardımı yapacaklarını da belirten Erdoğan, Tekirdağ'da 6 bin 997 çiftçinin devlete 18 trilyon lira borcu bulunduğunu, yapılan düzenlemeyle bu rakamın 9.5 trilyon liraya indirildiğini ve bir ödeme planına bağlandığını dile getirdi. 
     Erdoğan, 2004'ün çiftçiler için çok ciddi bir tohumlama yılı olacağını, 2005'le birlikte kartopunun çığa dönüşüp büyüyeceğini söyledi. 
     ''Yerel yönetimlerde gelin bu işi bilen kadroya verin'' diyen Erdoğan, vatandaşlardan partisinin Tekirdağ belediye başkan adayı Ahmet Aygün'e destek olmalarını istedi. 
     Başbakan Erdoğan, kente doğalgaz getireceklerini ve su sorununu çözeceklerini de sözlerine ekledi. 
     Erdoğan, konuşmasının ardından, mitingin başında olduğu gibi vatandaşlara karanfil dağıttı. 
     
     ERDOĞAN'IN ZİYARETLERİ... 
     Daha sonra AK Parti Tekirdağ İl Başkanlığı'na geçen Başbakan Erdoğan, burada partisinin Gençlik ve Kadın Kolları üyeleriyle görüştü. 
     Başbakan Erdoğan, polis tören mangasıyla karşılandığı Tekirdağ Valiliği'ni ziyaretinde de, Vali Ahmet Özyurt'tan ilin sorunları hakkında brifing aldı. 
     Bu arada, Başbakan Recep Tayyip Erdoğan'ın kente gelişi sırasında, Tekirdağ Yarıaçık Cezaevi önünde bir vatandaş tarafından kendisine iletilmek üzere mektup verildi. 
     
</TEXT>
</DOC>
