<DOC>
<DOCNO> 248741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy10.html </URL>
<DATE> 2004/06/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Demirel Birlik ve beraberlik bozulmak istenirse Türkiye ayağa kalkar 
</HEADLINE>
<TEXT>

     9. Cumhurbaşkanı Süleyman Demirel, ''Birlik ve beraberlik bozulmaya çalışılırsa Türkiye ayağa kalkar'' dedi. 
     Süleyman Demirel, çalışma ofisinde yaptığı açıklamada, Türkiye'nin 1984 yılında başlayan ve 2000 yılında sükunet bulan terör olaylarında 40 bin vatandaşını kaybettiğini hatırlattı. Demirel, ''5 bin polis, 5 bin sivil hayatını kaybetti. 30 bin kişi de kandırılarak terörist yapıldı. Bunların hepsi Türkiye'nin çocuklarıdır. Böyle bir olay tekrar yaşanmamalıdır. Birlik ve beraberlik bozulmaya çalışılırsa Türkiye ayağa kalkar'' diye konuştu. 
     Haziran ayından itibaren yeniden kan dökülmeye başladığını ifade eden Demirel, şöyle konuştu 
     ''Bu olaylarda zarar gören 1 kişi bile çoktur. Hangi etnik gruptan veya kökenden olursa olsun birlik ve beraberlik içinde olması gerekir. Sağduyu, sevgi ve saygı herşeyi çözer. Türkiye, yürek sızlatıcı işlere girmemelidir. Herkes attığı adımı düşünsün.'' Hiçbir zaman oyun teorisine inanmadığını vurgulayan Demirel, ''Türkiye, oyun oynanacak bir millet değildir. Hangi kökenden gelirse gelsin herkesi uyanık olmaya çağırıyorum. Birbirimizden nefret eder hale gelmeyelim'' diye konuştu. 
     Bu arada, 9. Cumhurbaşkanı Demirel, görevlerine yeni seçilen Türk Parlamenterler Birliği Genel Başkanı Hasan Korkmazcan ve heyetini kabul ederek, bir süre görüştü. 
     
</TEXT>
</DOC>
