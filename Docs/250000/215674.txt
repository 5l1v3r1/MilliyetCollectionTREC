<DOC>
<DOCNO> 215674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun13.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos'a ülkesinde 2 parti hariç destek geldi 
</HEADLINE>
<TEXT>

     Kıbrıs Rum siyasi partileri, New York'ta yapılan Kıbrıs görüşmelerinin sonuçlarını değerlendirdi. Dün yapılan toplantılarda, iktidar ve muhalefet partileri Rum yönetimi lideri Tasos Papadopuos'a destek verirken, iki partiden tepki geldi ve Yeni Ufuklar Partisi NEO Papadopulos'un istifasını istedi. 
     Rum radyosunun haberine göre, komünist parti AKEL Merkez Komitesi toplantısında, New York görüşmelerinin sonuçlarına ve Papadopulos'a destek ifade edildi. 
     AKEL Basın Sözcüsü Andros Kiprianu, ''New York'ta doğru tutumlar sergilendiğini, siyasal liderliğin New York'taki birlikteliğinin perşembe günü başlatılacak görüşmeler sürecinde de devam etmesini umduklarını'' söyledi. 
     Kiprianu, ''Türk tarafının, Kıbrıs Türk toplumunun taleplerini doğru değerlendirip, görüşmeleri iyi niyetle gelmesini beklediklerini'' kaydetti. 
     AKEL Genel Sekreteri ve Rum Meclis Başkanı Dimitris Hristofyas da, ''Merkez Komite toplantısında, sadece bir üyenin farklı görüş belirttiğini'' ifade etti. 
     Ana muhalefet Demokratik Seferberlik Partisi DİSİ , New York görüşmelerinin sonuçlarını destekleyen bir karar aldı. DİSİ toplantısında, Papadopulos'a pratik destek sağlama kararı alındı. 
     DİSİ Basın Sözcüsü Tasos Miçsobulos, toplantıda sadece DİSİ milletvekillerinden, darbeci Nikos Samson'un oğlu Sotiris Samson'un farklı görüş belirttiğini kaydetti. Toplantıya eski Rum lideri Glafkos Klerides'in de katıldığını ifade eden Miçsobulos, ''sonucun olumlu olduğunu'' anlattı. 
     Demokratik Parti DİKO yetkili kurulları da Rum yönetimi lideri Papadopulos başkanlığında toplandı ve görüşmelerin başlatılmasını destekleyen karar aldı. Sosyal Demokratlar Hareketi EDEK de, Papadopulos'un izlediği tutuma destek vererek, ''bu desteği sağlamanın ulusal görev olduğunu'' açıkladı. 
     EDEK toplantısından sonra yapılan açıklamada, ''çözümün, Annan Planı zemininde işlevsel, demokratik ve yaşayabilir olması, Kıbrıs'ın Avrupa Birliği'ne normal koşullarda girmesini sağlaması ve AB müktesebatıyla uyumlu olması gerektiği'' kaydedildi. Açıklamada, çözümle ilgili kesin kararın, müzakerelerin sonunda alınacağı bildirildi. 
     Yorgo Vasiliu'nun liderliğini yaptığı Birleşik Demokratlar Hareketi EDİ ise New York görüşmelerinin sonucunun desteklediğini ve ''Annan Planı bazında kapsamlı çözüm için koşulların oluştuğunu'' açıkladı. 
     
     ''DÖRTLÜ KONFERANS İÇİN ÖZEL ÖDÜN ALMALIYIZ'' 
     Çevreciler Hareketi, ''Türk tarafının Annan Planı'nı kabul etmesinin olumlu bir gelişme olduğunu'' belirterek, ''bununla birlikte, özel bir ödün almadan dörtlü konferansı kabul etmenin yanlış olduğu'' görüşünü dile getirdi. 
     ADİK partisi lideri Dinos Mihalidis ise ''gelişmelerden kaygı duyduklarını'' açıkladı. Mihalidis, partisinin yetkili kurullarının, bugün Ulusal Konsey'de alınacak resmi bilgiden sonra toplanacağını söyledi. 
     Yeni Ufuklar Hareketi NEO , New York sonuçlarına katılmadığını bildirdi. NEO Başkanı Nikos Kutsu, Papadopulos'un New York'ta başarısız kaldığını belirtti. 
     Kutsu, ''New York'ta yanlış tutum sergileyen ve görüşmelerin başlatılması için yükümlülük altına giren Papadopulos için tek çıkar yolun istifa olduğunu'' söyledi. 
     
     ULUSAL KONSEY 17.30'DA TOPLANACAK 
     Bu arada, Rum Ulusal Konseyi Papadopulos başkanlığında saat 17.30'da toplanacak. 
     Papadopulos toplantıda, New York görüşmelerinin sonuçları ve perşembe günü başlayacak müzakereler hakkında bilgi verecek. 
     
</TEXT>
</DOC>
