<DOC>
<DOCNO> 225817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko24.html </URL>
<DATE> 2004/03/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Zorlu Holding, Korteks'i tanıttı... 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, tekstil sektöründe bugüne kadar yaptıkları altyapı yatırımları ve know-how ile en iyisini ve kalitelisini ürettiklerini ifade ederek, ''Çin tehdidi bizim için yok diyorum'' dedi. 
     Zorlu, Korteks Mensucat Sanayi ve Ticaret A.Ş'de düzenlenen tanıtım toplantısında, buradaki iplik ve dokuma fabrikalarının kolay kurulmadığını, işe 2 adet dokuma tezgahıyla başladıklarını belirterek, küçük ve orta ölçekli bir kuruluştan bugün dünya ile rekabet edebilir bir düzeye geldiklerini söyledi. 
     Bu tesisin, ürettiğinin yüzde 60'ını ihraç ettiğini kaydeden Zorlu, ayrıca know-how satabilecek duruma geldiklerini ve Fransa, Güney Afrika, Amerika, Türkmenistan ve İran'da tesisler kurduklarını belirtti. 
     Zorlu, hem ihracat hem de yerinde üretim yaptıklarını ifade ederek, Avrupa, Amerika, Balkanlar ve Rusya'da bulunan satış noktaları aracılığıyla dünyaya açılmayı hedeflediklerini ve bunu başardıklarını vurguladı. 
     
     ''ÇİN TEHDİT DEĞİL'' 

     Zorlu Tekstil Grubu'nun, globalleşen dünyada markaya son derece önem verdiğini anlatan Zorlu, şöyle devam etti 
     ''Diyorlar ki, Çin tehdidi ne olacak Bugüne kadar yaptığımız altyapılarla ve know-how ile en iyisini ve kalitelisini üretiyoruz. Çin tehdidi bizim için yok diyorum. Niçin yok diyorum. Tekstildeki 50 senelik geçmiş tecrübelerimizi işte bundan böyle kalitemizle markamızla, dünyanın her tarafına satabilecek durumdayız. Yepyeni teknolojilerle çalışıyoruz. Bu gördüğünüz fabrikalarda, yaş haddi ortalama 2 yaştır. Korteks, artık önümüzdeki 10-15 sene bu rekabetini sürdürebilecek güçtedir. İşte gördünüz, iplik ve dokuma fabrikaları Avrupa'da ve dünyada eşi olmayan fabrikalardır. Eşini bulana anahtarını teslim ederim. Buradan Zorlu sözü. Çünkü, bu tesislerin eşi benzeri dünyada yoktur. Büyüklük olarak da yoktur. Uzakdoğu'da vardır ama Avrupa'da bir numarayız. Dokumada bir numarayız. Bu hususta iddialıyız, iddialı olmaya devam edeceğiz.'' Çin'de yatırım yapma durumunda olmadıklarını, Türkmenisten, İran, Rusya Fransa, Amerika gibi ülkelerde yatırım yaptıklarını belirten Zorlu, ''İşte burada da en büyük şeyimiz de, maliyetlerimizi aşağı çekip rekabet gücümüzü artırmaktır... Bugün Çin'de halen daha kalite sorunları, pazarlama sorunları vardır. Evet Çin dünya için bir tehdittir. Ama biz, Çin'e de ihracat yapıyoruz. Az da olsa bir ihracatımız var'' dedi. 
     
     ŞİRKETLERİN HALKA ARZI 

     Zorlu, bir gazetecinin ''Zorlu Grubu şirketlerinin halka açılması konusundaki planlarını'' sorması üzerine, ''Bizim halka açık şirketlerimiz var. Vestel, Zorlu Enerji bunlar arasında. Şirketlerimizi halka arz etmek için her zaman hazırız. Bundan 2 sene önce, yine Korteks'i halka arz etmek için çalışmaları başlattık. Ama, piyasalar ve dünya konjonktürünün durumundan dolayı erteledik. Bu konjonktür iyileştiği vakit, şirketlerimiz buna hazırdır. Türkiye'de işler iyiye gidiyor. Biz bütün şirketlerimizi halka arz için hazırız'' diye konuştu. 
     
     ÖZELLEŞTİRME ŞART 

     ''Ekonominin makro dengeleri konusundaki değerlendirmeleriniz nedir '' yönündeki soruyu da Zorlu, şöyle yanıtladı 
     ''Herkes herşeyi güllük gülistanlık görmesin. Borç stoğu bir tarafta duruyor. Herkes yer içer, bunu düşünmez ise olmaz. Herkesin ayağını yorganına göre uzatması lazım. Evet, Türkiye'de iyileşme vardır. Tek partili bir hükümet vardır. Dünyanın güvenini sağlama yoluna girmiştir. Ama bunun sürekliliği son derece önemlidir. Ekonomiyi bir otobana benzetiyorum. Geliş, gidiş. Bir tanesi mali disiplin, öbürü de özelleştirme. Bir taraftan mali disiplini sağlıyorsunuz. Diğer taraftan, özelleştirmeyi yapamıyorsunuz. O zaman harcamalar devam ediyor. Ben diyorum ki mali disiplini bugünkü hükümet iyi bir şekilde sağlıyor. İnşallah özelleştirme de bir an önce biter. O zaman, ülkenin ekonomisi daha iyiye gidecektir. Çünkü, özel sektör daha iyi koşar. Bugün Türkiye'nin 50 milyar dolarlık ihracatını kim yapıyor Yüzde 95'ini özel sektör yapıyor. Demekki özel sektör daha iyisini yapıyor.'' Zorlu, ''Ekonomik göstergelerdeki iyileşme istihdama yansıdı mı yönündeki soruya da, ''Tabi ki. Bakın, biz krizlerde 16 bin kişiydik. 22 bine çıktık. Grup olara yatırımlarımız devam ediyor. 30 binlerin üzerine gideceğiz. Bu istihdam devam etmektedir. Zorlu Grubu 2000'lerin parlayan yıldızıdır. Bunu devam ettireceğiz, devam ettirmek de mecburiyetindeyiz'' yanıtını verdi. 
     Zorlu Holding Yönetim Kurulu Eşbaşkanı Zeki Zorlu da, Korteks'in, tekstil grubunun ''Amiral gemisi'' olduğunu ifade ederek, Türkiye'nin geleceği ve refahı için çalışmayı söz verdiklerini kaydetti. 
     
</TEXT>
</DOC>
