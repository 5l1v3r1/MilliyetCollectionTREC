<DOC>
<DOCNO> 233972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas08.html </URL>
<DATE> 2004/04/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
St.Petersburg'daki hayat kadınlarının yarısı HIV taşıyor 
</HEADLINE>
<TEXT>

     Rusya'nın ikinci büyük kenti St. Petersburg'daki hayat kadınlarının yarısının HIV virüsü taşıdığı bildirildi. 
     İngilizce yayımlanan Moscow Times gazetesi, St. Petersburg'daki hayat kadınlarıyla ilgili Kuzeybatı AIDS Merkezi tarafından yapılan araştırmaya yer vererek, buradaki hayat kadınlarının büyük çoğunluğunun uyuşturucu müptelası olduğuna dikkat çekti. 
     Kuzeybatı AIDS Merkezi Başkanı Tatyana Smolskaya, Moskova'daki hayat kadınlarının yüzde 15'inin HIV taşıdığını belirterek, bu rakamın St. Petersburg'daki hayat kadınlarında yüzde 48'e ulaştığını söyledi. 
     St. Petersburg'da HIV taşıyan hayat kadınlarının yüzde 96'sının uyuşturucu bağımlısı olduğunu belirten Smolskaya, ''St. Petersburg, kadınlarının fuhuştan dolayı en fazla HIV kaptıkları kentler arasında lider durumuna geldi'' diye konuştu. 
     Smolskaya, ''Her hayat kadını sokağa yalnız çıkıyor ve sadece kendisi için çalışıyor. Bazı müşteriler korunmasız ilişki için daha fazla para ödüyor. Böyle olunca da bu hastalık giderek yaygınlaşıyor'' dedi. 
     Moscow Times'a açıklama yapan İnsani Eylem Örgütü'nden bir yetkili de polisin fuhuş yapan tüm kadınların kazancından pay aldığını iddia ederek, polisin hayat kadınlarından yılda yaklaşık 5 milyon dolar haraç aldığını söyledi. 
     Dünya Sağlık Örgütü ve diğer uluslararası kuruluşlar, Rusya'da HIV taşıyanların sayısında artış olduğu uyarısında bulunmuştu. Rusya'da HIV taşıyan kişilerin sayısı resmi rakamlara göre 250 bin olarak gösterilirken, uzmanlar bu rakamın 1 milyon civarında olduğunu belirtiyorlar. 
     
</TEXT>
</DOC>
