<DOC>
<DOCNO> 214053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko11.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban Bayramı kasaplara yaramadı... 
</HEADLINE>
<TEXT>

     Kayseri'de, Kurban Bayramı sonrasında kasap ve marketlerde et, pastırma ve sucuk satışlarının azaldığı bildirildi. 
     Kayseri Kasaplar Odası Başkanı Adnan Aydın, AA muhabirine yaptığı açıklamada, bu yıl kurbanlık hayvan sayısının fazla, fiyatlarının da önceki yıla göre daha düşük olması nedeniyle birçok kişinin kurban kestiğini belirtti. 
     Aydın, Kurban Bayramı'nın et satışlarını olumsuz etkilediğini kaydederek, şunları söyledi 
     ''Çoğu insanlarımız kurban kesti. Kurban kesen vatandaşlarımız, kesmeyen komşularına et dağıttılar. Onlar da yeterince et stoku yaptılar. Kurbanlık etlerin büyük bir bölümü buzdolaplarında stoklandı. Bu nedenle bayram sonrasında kasap ve marketlerde et satışları yüzde 70 oranında düştü. Bu durgunluk yaklaşık 2-3 ay sürer.'' 
     
     ETLER SUCUK OLDU 
     Kayseri Ticaret Borsası Başkan Vekili ve pastırma-sucuk üreticisi Şaban Ünlü de Kurban Bayramı'nın pastırma-sucuk satışlarını da olumsuz etkilediğini ifade etti. 
     Ünlü, kesilen etlerin bir bölümünün sucuk yapıldığını belirterek, ''Kayseri'de hemen her aile Kurban Bayramı'nda artan etlerin bir bölümünü sucuk yaparlar. Hatta Kayseri'nin yerlisi olan yaşlıların pastırma bile yaptıklarını biliyorum. Bu nedenle bayram sonrasında pastırma-sucuk satışları yüzde 50 oranında azaldı. Bu durum Kayseri'de yaklaşık 1 ay devam eder'' dedi. 
     
</TEXT>
</DOC>
