<DOC>
<DOCNO> 213838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/spor/ydemirkol.html </URL>
<DATE> 2004/02/08/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Kademeyle 
</HEADLINE>
<TEXT>

   
   Güvenç Kurtar'ın 4 - 3 - 3 ile sahaya sürdüğü takımı dün Fenerbahçe savunmasını son haftalarda kimsenin yapamadığı kadar çok zorladı. İleri altılarıyla sürekli baskın kovaladılar. Kurtar bunu düşünürken, Daum'un ileri çıkardığı iki savunma kanadının bıraktığı boşluklardan yararlanmayı amaçlıyordu. Ona yardım eden bir faktör daha oldu. Selçuk'un hastalığı nedeniyle kadro dışı kalışı, Fenerbahçe orta saha direncini iyice zayıflattı. 
   Ve, evet... Kurtar'ın planladığı temel strateji tuttu. Özellikle ilk yarıda Sarı - Lacivertliler'i çok zorladılar, ama skor bulamadılar. Bunda kaleci Volkan'ın performansı ve Elazığ hücumunun şanssızlığının yanı sıra bir etken daha var. Fenerbahçe'nin orta sahada, savunmasının yaptığı onca hataya rağmen övünmeleri gereken bir yönü bu... Aynı pozisyon içinde art arda hatalar yapsalar da, kalabalık ve müdahaleci olmaktan asla vazgeçmiyorlar. Özellikle de ceza sahası içinde rakiplerini asla rahat bırakmıyorlar. 
   Elazığlılar sürekli hatalardan yararlanarak kale önüne kadar gelseler de mutlaka çoklu sıkıştırmayla karşılaştılar. Sonsuz bir kademeyle boğuşmak zorunda kaldılar. Yıllar içinde bildik Fenerbahçe tablosunda çok rastlanan bir durum değil. Ve rakiplerini dün olduğu gibi üzüyor. 
   Diğer tarafta ise bu ligi çekilir kılan bir numaralı faktör, Van Hooijdonk'u temel alan Fenerbahçe hücumu vardı. Attığı üç serbest vuruşla direkler ve König'i zorlayan, izleyenleri heyecanlandıran Aziz Pierre, bu spektaküler yönünün yanı sıra, tüm Fenerbahçe akınlarındaki beyin olarak da önemliydi. Havadan ya da yerden merkez hep o oldu. Yine her duran topta tehlike yarattılar. Ama golü Tuncay'ın başından sonuna yarattığı bir akında buldular. Fenerbahçe'nin yapamadığı, topu orta sahada biraz olsun tutabilmekti. Kontrolü ellerine alamadılar. Ancak savunmada kalabalık olmayı başarmaları, kapasiteleri sınırlı olan Elazığ için geçilmez bir engeldi. Zor göründüğüne bakmayın, Fenerbahçe rahat kazandı. 
   
      
   
</TEXT>
</DOC>
