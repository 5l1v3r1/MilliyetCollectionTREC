<DOC>
<DOCNO> 244694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko06.html </URL>
<DATE> 2004/06/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Mevduatın vadesi uzadı... 
</HEADLINE>
<TEXT>

     2003 yılında ekonomide sağlanan görece iyileşme ve ileriye yönelik olumlu bekleyişlerin artmasıyla, Türk bankacılık sistemindeki mevduat hesaplarının da vadesi uzadı. 
     2002 sonunda 80 gün olan Türk Lirası mevduatın ortalama vadesi 2003 sonu itibariyle 88 güne, döviz mevduatının ortalama vadesi de 87 günden 90 güne yükseldi. Üç aydan kısa vadedeki mevduatın payının hem TL hem döviz hesaplarında yüzde 89'dan yüzde 85'e indi. 
     Bir aya kadar vadeli TL mevduatın, 2002 yılında yüzde 61 olan toplamdaki payı 2003'te yüzde 43.8'e gerilerken, 1-3 ay vadeli mevduatın payı yüzde 28.3'ten yüzde 41.3'e, 3-6 ay vadelinin payı yüzde 6.7'den yüzde 10.4'e, 6-12 ay vadenin payı yüzde 1.9'dan yüzde 3.8'e yükseldi. 12 aydan uzun vadenin payı ise yüzde 2.1'den yüzde 0.6'ya geriledi. Döviz mevduatında da 1 aya kadar olan vadelilerin payı yüzde 68.3'ten yüzde 61.2'ye geriledi 1-3 ay vadenin payı yüzde 20.5'ten yüzde 24.2'ye, 3-6 ay vadenin payı yüzde 4.8'den yüzde 6.2'ye, 6-12 ay vadenin payı yüzde 5.4'ten yüzde 6.7'ye, 12 aydan uzun vadenin payı yüzde 1'den yüzde 1.7'ye çıktı. 
     
     MEVDUAT TÜRLERİNE GÖRE PAYLAR 

     Türk Lirası üzerinden açılan tasarruf mevduatının toplam mevduat hacminde 2002 sonu itibariyle yüzde 25.3 olan payı yüzde 29.2'ye, resmi, ticari ve diğer kuruluşlar mevduatının payı yüzde 17.4'ten yüzde 22.2'ye yükselirken, kurlarda yaşanan gerilemenin de etkisiyle döviz tevdiat hesaplarının payı yüzde 57.2'den yüzde 48.6'ya indi. 

ANKA 
     
</TEXT>
</DOC>
