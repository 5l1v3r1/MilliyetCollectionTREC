<DOC>
<DOCNO> 245886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/spor/spo01.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beşiktaş'a gitmiyorum' 0-2 
</HEADLINE>
<TEXT>


Macaristan'ın dün Almanya'yı 2-0 yendiği karşılaşmadan sonra açıklama yapan genç hoca, görevine devam edeceğini söyledi 


Umudunu kesti 
BEŞİKTAŞ'IN son dakikada transferinden vazgeçtiği Mattheaus, dün Macaristan Milli Takımı'nı çalıştırmaya devam edeceğini açıkladı. Kaiserslautern'deki maçtan sonra medyanın karşısına çıkan Alman teknik adam, "Beşiktaş'a gitmiyorum. Macaristan'ın başında görevimi sürdüreceğim" diye konuştu. Mattheaus, daha önce Alman basınına yansıyan demeçlerinde sürekli çelişkili ifadeler kullanmıştı. 

Ukrayna yenildi 
MACARİSTAN'I galibiyete Sandor Torghella'nın golleri taşıdı. Zoltan Gera, 90 dakika boyunca forma giyerken, takımının ikinci golünün de hazırlayıcısı oldu. Bu arada Dünya Kupası'ndaki rakibimiz Ukrayna, Fransa'ya Paris'te Zidane'nın golüyle 1-0 mağlup oldu. Fenerbahçeli Rebrov ikinci yarıda forma buldu. Diğer maçlarda şu sonuçlar alındı Letonya - Azerbaycan 2-2, İsviçre - Liechtenstein 1-0, Çek Cumhuriyeti - İspanya 2-0. 

Luce yol gösterdi 

KARTAL'IN eski Teknik Direktörü Mircea Lucescu, transfer konusunda Siyah - Beyazlılar'a yardımcı oluyor. Shakhtar Donesk'te göreve başlamasının ardından Beşiktaş Yönetimi'ne Ukrayna ve Shakhtar'ın savunmasında görev alan Anatoly Tymoschuk'u öneren Rumen çalıştırıcı, dün de yöneticilerle bir görüşme yaptı. Beşiktaş ise bu futbolcu konusunda kararı Mattheaus'a bırakacak. 

Altyapıya yeni düzen 

BEŞİKTAŞ, altyapısında yeni bir sistem kuracak. Altyapısını, daha önce çeşitli kulüplerde yöneticilik yaparak tecrübe sahibi olan Sinan Vardar'a teslim eden Siyah - Beyazlılar, hem Türkiye'de hem de Almanya'da pilot takımlar oluşturacak, sponsorlar bularak açılacak futbol okullarından da büyük bir gelir elde edecek. Vardar, bu konuda geniş bir ekip kuracak. 

Engin'den sitem 

VİZE olayından dolayı kulüpten uzaklaştırılan Menajer Sinan Engin, Divan Başkanı Şeref Nasır'a göndermede bulundu. Nasır'ı eleştiren Engin, "En küçük bir katkım olmamasına rağmen bana yapılan haksız suçlamalar karşısında çıkıp konuşan Sayın Nasır, hiç istemediğimiz halde mahkeme kararıyla yönetimden istifa eden Koray Büyükasar olayında niye sessiz kaldı merak ediyorum" dedi. 

Tomas'a vize 

BİLAL MEŞE 

Menajerleri ortak 
TEKNİK direktör sorununu sürpriz bir şekilde çözen Beşiktaş, transferden de geri kalmıyor. Del Bosque'nin menajerinin, Fenerbahçeli Tomas'ın da haklarını elinde bulundurduğu, Hırvat oyuncunun Beşiktaş'a gelebileceği bildirildi. Bu konuda İspanyol hocanın da transfere onay verdiği öğrenildi. Yönetim bir yandan Fransız Anelka ve Wiltord'u kiralamak için de temaslarını sürdürüyor. 

Gomez tamam 
REAL Madrid'den de oyuncu getirebileceğini belirten tecrübeli teknik adam, Başkan Demirören'e takımı kasetlerden izledikten sonra belirlediği bölgeler için takviye isteyeceğini söyledi. Öte yandan Demirören ve Kıvanç Oktay'ın, Lyon'dan Gomez ile de prensipte anlaştığı, ismi bir süredir gündemde olan Ferencvaros'tan Zoltan Gera'nın transferinin ise askıya alındığı öğrenildi. 

Zafer olmuyor 
FORVET konusunda yabancı üzerinde duran Beşiktaş, başkan adaylarından Fikret Orman'ın transferi için anlaştığı Konyasporlu Zafer Biryol'dan vazgeçti. Bunda Konyaspor'un istediği astronomik bonservis bedelinin etkili olduğu ifade edildi. Yeşil - Beyazlılar, 1 milyon Euro'nun yanı sıra Sinan'ın bonservisini ve genç defans oyuncusu Gökhan Zan'ı da kiralık olarak isteyince iş yattı. 


</TEXT>
</DOC>
