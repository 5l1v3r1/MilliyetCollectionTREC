<DOC>
<DOCNO> 223976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun03.html </URL>
<DATE> 2004/03/20/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Powel ABD, Arap ülkelerine demokrasi yolunda yardıma hazır 
</HEADLINE>
<TEXT>

     ABD Dışişleri Bakanı Colin Powell, ABD'nin Arap ülkelerine demokrasi yolunda yardıma hazır olduğunu, ancak bu sistemi zorla kabul ettirme niyeti bulunmadığını söyledi. 
     Powell, Suudi Arabistan'nın başkenti Riyad'a yaptığı 3 saatlik ziyarette, Prens Abdullah ve Dışişleri Bakanı Suud El Faysal ile görüşmesinden sonra gazetecilere, ABD Başkanı George Bush'un Suudi Arabistan ve diğer Arap ülkelerinde demokrasi ve özgürlüğü öngören stratejisini ele aldıklarını açıkladı. 
     Suudi Arabistan'da seçim sistemi ve yasalarla ilgili reformların yapıldığını belirten Powell, ABD'nin bu konuda yardıma hazır olduğunu, ancak her ülkenin kendi yolunu bulması ve bu yolda kendi belirlediği hızda gitmesi gerektiğini kaydetti. Powell, Arap Birliği'nin siyasi reform çağrısı yapan karar alması ihtimalinin kendisini bu konuda cesaretlendirdiğini, siyasi reformun ne içereceği konusunda Arap dünyasından birçok liderle temasta olduğunu belirterek, ''Herhangi bu tür bir karar, ABD'yi değil, Arap dünyasının halkını hoşnut etme sorunudur'' dedi. 
     Colin Powell, görüşmede hükümetin atadığı insan hakları örgütünü kınayan açıklama yapmayı planladığı sanılan ve bir kısmı serbest bırakılan 13 eylemcinin gözaltına alınmasına ilişkin endişesini gündeme getirdiğini de sözlerine ekledi. Dışişleri Bakanı Suud El Faysal da, ülkedeki muhafazakar monarşinin bir reform hareketi içine girdiğini kaydederek, ''Ülkemizin reformlara ihtiyacı var. Reformlara, bu ülkenin halkına hizmet etmek için ihtiyaç duyuluyor'' diye konuştu. 
     Dün Irak'a sürpriz ziyaret yapan Colin Powell'ın, bugün Kuveyt'te temaslarda bulunduktan sonra ülkesine dönmesi bekleniyor. 
     
</TEXT>
</DOC>
