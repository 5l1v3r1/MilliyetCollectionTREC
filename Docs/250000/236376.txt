<DOC>
<DOCNO> 236376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/axspo02.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener tangoya döndü 
</HEADLINE>
<TEXT>


Sarı-Lacivertliler'in Kaleci Antrenörü Immel, Fas-Arjantin maçını izledi, Daum'a eski öğrencisi Placente hakkında bilgi verdi. D'Alessandro ile Cesar Delgado da transfer listesine girdi 

KAAN BORA 


İşi sıkı tutuyor 
FENERBAHÇE, yabancı transferinde hata yapmamak için ince eleyip sık dokuyor. Teknik Direktör Christoph Daum, çarşamba günü Macaristan - Brezilya karşısında yönetimin uzun süredir peşinde koştuğu Alex ve Fabiano'nun performansını takibe almış, Bayer Leverkusen'de forma giyen defans oyuncusu Lucio ile de temas kurmuştu. Aynı gün gizli bir görev verilen Kaleci Antrenörü Immel de, Fas - Arjantin maçını gözlem altına aldı. 

Raporunu hazırladı 
DAUM'UN, yardımcısını Bayer Leverkusen'de oynayan eski öğrencisi Diego Placente'yi izlemesi için görevlendirdiği öğrenildi. Ancak Tomas'ın alternatifi olarak düşünülen ünlü oyuncu, maçın son on dakikasında şans buldu. Immel'in ayrıca Alman Wolfsburg'da forma giyen orta saha oyuncusu D'Alessandro ile Meksika'nın Cruz Azul takımında görev alan sağ kanat hücumcusu Cesar Delgado hakkında rapor tuttuğu bildirildi. 

Zorunlu erteleme 

YUSUF KOBAL 

Koç'tan açıklama 
1907 Fenerbahçeliler Derneği'nin seçimli olağan mali genel kurulu, üç ay sonraya ertelenmek zorunda kaldı. Necdet Ersoy başkanlığındaki mevcut yönetim kurulunun görevini sürdüreceği kaydedildi. Tek başkan adayı olarak seçime girmeye hazırlanan Ali Koç, "Fenerbahçe'ye arzuladığımız faydayı sağlayacak imkanı bulamadığımız için, bu ortamı yaratabileceğimiz yeni bir süreye ihtiyaç duyuyorum" dedi. 

İlginç iddialar 
DERNEĞİN genel kurul günü seçimi ileri bir tarihe atması, çeşitli tartışmaları da peşinde getirdi. Aziz Yıldırım'ın, Ali Koç'un yönetimine aldığı eski başkan Ali Şen'in oğlu Metin Şen'e karşı çıktığı, bu nedenle toplantının ertelendiği iddia edildi. Fenerbahçe Başkanı, son Divan Kurulu toplantısında 1907 Derneği'nin misyonunu yerine getirmediği gerekçesiyle kapanması gerektiğini savunmuştu. 

FENERBAHÇE GÜNLÜĞÜ 
Fatih Akyel'in yerine Selçuk 
MİLLİ oyuncunun sakatlığı, Ankaragücü maçı öncesi Daum'un planlarını alt üst etti. Tecrübeli teknik adamın, derbide olduğu gibi Ali Güneş'i savunmanın solunda oynatıp, Fatih'in yerine Selçuk'a forma vermesi bekleniyor. Sağ kanatta ise cezalı Serhat'ın yerine Mehmet Yozgatlı görev alacak, solda Tuncay hücuma destek verecek. 

Taraftara uyarı 
SARI - Lacivertli yönetim, şampiyonluk yarışında herhangi bir kaza yaşamamak için işi sıkı tutuyor. Ankaragücü maçının sonuna kadar tribünlerden koşulsuz destek isteyen yönetim, pas hatası gibi benzer olumsuz durumlarda sabırlı davranılması çağrısında bulundu. İdari Menajer Volkan Ballı, "Taraftarımızdan ricamız bizi 90 dakika boyunca centilmence desteklemeleri" dedi. 

Kapalı gişe 
FENERBAHÇELİ taraftarlar, şampiyonluğa giden takımlarını yalnız bırakmamak için çarşamba gününden itibaren Biletix bayilerinden satışa çıkan biletlere adeta hücum etti. Ankaragücü maçının biletleri tükenirken, karaborsacılar dünden itibaren kendini göstermeye başladı. 55 bin kişilik Şükrü Saracoğlu Stadı'nın bugün tarihi günlerinden birini yaşaması bekleniyor. 


</TEXT>
</DOC>
