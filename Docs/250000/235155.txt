<DOC>
<DOCNO> 235155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun08.html </URL>
<DATE> 2004/04/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kıbrıs'ta köşe dönüldü... 
</HEADLINE>
<TEXT>

     Kıbrıs'ta referandumlar sonrasında ortaya çıkan yeni durum karşısında, AB'nin, Kıbrıslı Türk yetkililer ile birlikte çalışacağını söylemesinin, "siyasi bir köşenin dönülmesi" anlamına geldiği ifade edildi. 
     Avrupa ve ABD'nin, 30 yıllık politikalarını değiştirmek konusunda "çetrefilli bir hukuki zorluk" ile karşı kırşıya oldukları yorumu yapıldı. 
     Kıbrıs'ta geçtiğimiz Cumartesi günü yapılan referandumlar sonrasında ortaya çıkan yeni durum, batı basınının gündeminde geniş yer bulmaya devam ediyor. 
     
     FT "KKTC'YE TİCARİ YARDIMA İTİRAZ OLAMAZ" 

     İngiltere basınının etkili gazetesi Financial Times, iki ayrı yazısında ele aldığı Kıbrıs konusunda, Türk tarafının birleşmeye "evet" Rum tarafının ise "hayır" demesini "kesinlikle fiyasko" olarak değerlendirdi. 
     Gazeteye göre, Rum yönetimi, AB'ye giriş müzakerelerini, Kıbrıs'ın tümünü temsilen gerçekleştirdi. Ancak geçen Cumartesi günü yapılan referandum sonuçlarına göre artık Rum kesimi, uluslararası hukuka göre 30 yıldır kendilerine bağlı görünen Kıbrıslı Türkler adına konuşma hakkını kaybetti. 
     Bu nedenlerden dolayı, Avrupa Komisyonu'nun Kuzey Kıbrıs'ta ticaret ve yardım bürosu kurmasına hiçbir itiraz olmamalı. 
     
     "YEŞİL HAT KONUSU KKTC'Yİ TANIMADAN ESNEKLEŞTİRİLECEK" 

     AB yetkililerinin yarın Brüksel'de bir araya gelerek Kıbrıslı Türkler'i nasıl ödüllendireceklerine karar verecekleri belirtilen gazetede, Bir İngiliz diplomatın "Şu anda tartışma konusu olan konu, devletlerini tanımadan Kıbıslı Türkler'e elimizden gelen herşeyi nasıl yapacağımızdır" sözlerine dikkat çekildi. 
     Lüksemburg'ta bir araya gelen AB Dışişleri Bakanları Genel İlişkiler Konseyi'nin kabul ettiği "Kıbrıs Türk toplumunun ekonomik gelişmesine destek vererek Kıbrıs'ın yeniden birleşmesini kolaylaştırmak" hükmü anımsatıldı. 
     Diplomatlara dayanarak, bu ifadenin, Kuzey'i tanımadan "Yeşil Hat'ı mümkün olduğunca esnek hale getirmek" anlamına geldiği belirtildi. 
     
     BBC "AB İÇİN SİYASİ KÖŞE DÖNÜLDÜ" 

     İngiliz yayın kuruluşu BBC, Avrupa ülkeleri ve ABD'nin, Ada'nın kuzeyindeki Türkçe konuşanlara yönelik olarak 30 yıldır yürüttükleri etkili tecrit politikalarını değiştirmek için "çetrefilli bir yasal zorlukla" karşı karşıya olduklarını ifade etti. 
     Uluslararası camianın KKTC'yi resmi olarak tanımaya hazır olmadığı iddia edilirken, bazı Müslüman ülkelerin böyle bir hamleyi değerlendirdikleri belirtildi. 
     BBC, AB'nin, Kıbrıslı Türk yetkililer ile birlikte çalışacağını söyleyerek, "siyasi bir köşeyi" döndüğünü ifade etti. Kıbrıs'ta iki taraf arasında siyasi bir eşitliğin ortaya çıktığı da belirtildi. 
     
     NYT "TEK ŞANS TÜRKLER'E EKONOMİK YAPTIRIMLARI KALDIRMAK" 

     The New York Times'a göre, AB ve ABD için Kıbrıs'ın birleştirilmesi yönündeki tek şans, Kuzey'deki Türkler'e yönelik ekonomik yaptırımları kaldırmak ve Rum kesimine yönelik yardımı keskin biçimde sınırlamaktan geçiyor. 
     Rum kesiminden çıkan oyların çokluğu da, yakın ber zamanda ikinci bir referandumun yapılmasının boş bir beklenti olduğunu ortaya koydu. 
     
     LE MONDE "BAŞARISIZLIĞIN SORUMLULUĞU TÜMÜYLE RUMLARIN" 

     Fransız Le Monde gazetesi de, Rumların Annan Planı'nı reddetmesinin uluslararası topluluk tarafından sert bir biçimde kınandığını, bu başarısızlığın sorumluluğunun tümüyle Rumlar'a ait olduğunu belirtti. 
     Bu aşamada en önemli konunun Ada'nın iki tarafını ayıran Yeşil Hat meselesi olduğuna işaret eden gazete Kuzey ile Güney arasındaki kişilerin ve mallarının dolaşımının, Yeşit Hat'ın AB'nin sınırı olup olmadığı sorusuna verilecek yanıtıa bağlı olduğuna dikkat çekti. 
     
     LE SOİR "AB BAKANLARI TÜRKLERİ ÖDÜLLENDİRMEYE SÖZ VERDİ" 

     Belçika'da yayınlanan Le Soir gazetesi, AB Bakanları'nın Lüksemburg toplantısında Kıbrıslı Türkler'e AB'ye katılma arzusunu belirttikleri için ödüllendirme sözü verdiklerini belirtti. 
     KKTC Başbakanı Mehmet Ali Talat'ın, AB'ye yaptığı "Kıbrıs'ın üyeliğini bekletin" çağrısına da yer veren gazete, Avrupa Komisiyonu Üyesi Günter Verheugen'in "Bu, yolun sonu değildir. Siyasi tercihimizin Ada'nın birleşmesi olduğu açıktır ancak bunun ne zaman gerçekleşeceğini bimlmiyorum" sözlerini de yansıttı. 
     
     EL MUNDO "RUMLAR AB YARDIMINA KARŞI ÇIKMADI" 

     İspanya'nın önde gelen gazetelerinden El Mundo da, AB Dışişleri Bakanları'nın Kıbrıslı Türkler'i ödüllendirmeye söz verdiklerine dikkat çekerken Rumlar'ın Kıbrıslı Türkler'e yardım yapılmasına karşı çıkmadığı gibi AB'nin destek vermesini ilk isteyenlerden olduğuna dikkat çekti. 
     Gazete, iki topluluğu ayıran Yeşil Hat'ın 1 Mayıs itibariyle AB'nin sınırı olacağını da belirtti. 

     
</TEXT>
</DOC>
