<DOC>
<DOCNO> 246718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/spor/aspo.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CONCEICAO 'EVET'DEDİ 
</HEADLINE>
<TEXT>


Galatasaray sezonun ikinci flaş transferine imzayı attı, Brezilyalı ünlü futbolcuyla anlaşma sağladı. Fatih Gökşen bugün Real Madrid ile masaya oturacak, yıldız oyuncuyu Sarı - Kırmızılı renklere bağlayacak 

CÜNEYT KARAKAYA - MEHMET ÇİFTÇİ 


Cim-Bom'un ilk bombası 
DÖRT koldan transfer atağına kalkan Galatasaray uzun süredir peşinde olduğu Brezilyalı yıldız Conceicao ile anlaşma sağladı. İspanya'ya giden Futbol Şubesi Sorumluları'ndan Fatih Gökşen, Erdal Keser ile birlikte dün gece sambacının menajeriyle Madrid Palace Oteli'nde pazarlık masasına oturdu. Uzun süren pazarlıklar sonunda taraflar el sıkıştı. Gökşen, görüşme sonrası yaptığı açıklamada, "Her konuda anlaşmaya vardık. Yarın bugün Real Madrid ile görüşeceğiz. Herhangi bir aksilik yaşayacağımızı düşünmüyorum" dedi. 

Sırada Kallon var 
CİM - BOM'UN 2005 yılına kadar sözleşmesi bulunun Conceicao'yu bir yıllık kiralayacağı, serbest kalmasının ardından bonservis bedeli ödemeden mukavele yapacağı öğrenildi. Ayrıca Galatasaray her ihtimale karşı Real Madrid'ten Conceicao'nun sağlık raporunu isteyecek. Futbol A.Ş Genel Müdürü Mustafa Turgun ise Kallon için İtalya'ya gitti ve Sierra Leone'li futbolcu için Inter'le görüşmelere başladı. İtalyan Kulübü'nün cevap vermek için bir iki gün süre istediği bildirildi. 

Başkan da gidiyor 
ASLAN ayrıca Fransa'nın Lens takımında forma giyen Kamerunlu Song için de harekete geçti. Başkan Özhan Canaydın da bugün Fransa'ya giderek Lamouchi'nin de işini bitirmeye çalışacak. Yöneticiler bu futbolcuyla yapılan tüm ön görüşmelerin olumlu geçtiğini, transferinin sonuçlanmasının an meselesi olduğunu belirtti. Gallardo ve Van Buyten için de temasların devam ettiği kaydedildi. 


</TEXT>
</DOC>
