<DOC>
<DOCNO> 203931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko10.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cevize alıcı çıkmadı 
</HEADLINE>
<TEXT>

     Van'da en çok rağbet gören Çatak cevizinin kilosu bir milyonun altına düşmesine rağmen alıcı bulamıyor. 
     Van'da yetiştirilen cevizler arasında en iyisi olarak bilinen Çatak cevizinin kilo fiyatı, bu yıl ceviz tüccarlarının ilçeye gitmemesi nedeniyle bir milyon liranın altına indi. 
     Ceviz yetiştiricileri, hayvancılık ve tarımdan sonra en büyük geçim kaynakları olan cevizin pazar bulamaması nedeniyle zarar ettiklerini belirttiler. 
     Ceviz yetiştiricisi Ali Ertaş, Çatak'ta yetiştirdikleri cevizleri her yıl diğer illere sattıklarını ve bu işten iyi gelir sağladıklarını hatırlatarak, ''2002 yılında tenekesini 20 milyona sattığımız cevizleri bu yıl 10 milyona bile satamıyoruz'' dedi. 
     Ertaş, ''İlçede şu anda en iyi cevizin kilosu bir milyon lira olmasına rağmen satılmıyor. Her yıl diğer illerden ilçeye gelen tüccar bu yıl ilçeye gelmedi. Çok kaliteli ve meşhur olan Çatak cevizine talep olmaması bizi mağdur etti'' diye konuştu. 
     
</TEXT>
</DOC>
