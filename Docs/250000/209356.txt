<DOC>
<DOCNO> 209356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/guncel/gun07.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Böbreğini verdiği eşi terk etti... 
</HEADLINE>
<TEXT>

   Hüseyin Yetkin, böbreğiyle hayat verdiği eşinin, 'Beni aldatıyor' iddiasıyla açtığı boşanma davasıyla yıkıldı 
      RAMAZAN ÇETİN Denizli DHA 
   
   Denizli'nin Tavas ilçesine bağlı Karahisar'da yaşayan Hüseyin Yetkin 35 , 5 yıl önce böbreğini verdiği eşi Nilgün Yetkin'in 30 boşanma davasıyla yıkıldı. Yetkin, 1996'da Bolu'da uzman çavuşken Nilgün Baydil'le tanıştı. Çift, genç kızın ailesi karşı çıkınca 1997'de kaçarak evlendi. Yetkin, görevinden ayrılıp Karahisar'a yerleşti ve Denizli Yenimahalle'de aldığı kahvehaneyi kiraya verdi. Ancak çiftin mutluluğu, Nilgün Yetkin'e böbrek yetmezliği teşhisi konulmasıyla gölgelendi. İki böbreği iflas eden genç kadın, 6 ay diyaliz tedavisi gördü. 
   
   Tayin, aşkı gölgeledi 
   Tek çare böbrek nakliydi. Eşine böbreğini vermeyi hiç düşünmeden kabul eden, dokuları da uyuşunca ameliyat için kahvehanesini satıp borç alan Yetkin'in sol böbreği, Ege Üniversitesi Tıp Fakültesi Hastanesi'nde eşine nakledildi. Çift, 10 ay sonra doğan çocuklarına Kubilay adını verdi. Ancak Devlet Memurluğu Sınavı'nı kazanan Nilgün Yetkin'in Bolu'ya tayini, 'sonun başlangıcı'ydı. Denizli'ye tayinini isteyeceğini söyleyen Nilgün Yetkin, oğluyla Bolu'ya gittikten kısa süre sonra, şiddetli geçimsizlik nedeniyle boşanma davası açtı. 2 milyar tazminat ve 75 milyon lira aylık nafaka istemiyle sarsılan Hüseyin Yetkin, "Yaptığı gücüme gidiyor" derken Nilgün Yetkin, "Böbreğini verdi ama yapmadığını bırakmadı" diye konuştu. 
   
   
</TEXT>
</DOC>
