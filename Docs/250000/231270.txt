<DOC>
<DOCNO> 231270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko08.html </URL>
<DATE> 2004/04/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Altan Genelkurmay en büyük tehlike fakirlik derse herşey değişir 
</HEADLINE>
<TEXT>

     İstanbul Üniversitesi İktisat Fakültesi öğretim üyesi Prof. Dr. Mehmet Altan ''Genelkurmay, Türkiye için en büyük tehlike şeriat diyeceğine fakirlik dese herşey değişir'' dedi. 
     Prof. Dr. Altan, Müstakil Sanayici ve İşadamları Derneği MÜSİAD Bursa Şubesi'nce düzenlenen ''Nasıl Zenginleşiriz ve Nasıl Özgürleşiriz'' konulu toplantıda, Türkiye'nin sanayi sonrası topluma geçiş yolunda yapacağı çalışmalarla, ekonomik refaha ulaşabileceğini söyledi. 
     Gümrük Birliği'nin getirdiği rekabetçi yapının üretim yapısında büyük değişikliğe neden olduğunu dile getiren Altan, Türkiye'nin tekstil sektörünü Çin'e bırakıp, dünyanın otomotiv ve elektronik üretimini üstlendiğine işaret etti. 
     Altan, Türkiye'de burjuva sınıfı oluşmadığı için günlük hayatta zenginliğin değil, güvenliğin konuşulduğunu savunarak, ''Genelkurmay Türkiye için en büyük tehlike şeriat diyeceğine fakirlik dese herşey değişir'' diye konuştu. 
     Altan, zenginleşme ve özgürleşmenin doğru orantılı olduğunu kaydederek, Türkiye'nin zenginleşme yolunda öncelikle, toplam gelirin ''en kötü dağıtıldığı 5 ülkeden biri olma ve gelişmiş ülkelerin üretiminin onda biri kadar üretim yapma gibi'' ekonomik sorunları aşması gerektiğini söyledi. 
     
</TEXT>
</DOC>
