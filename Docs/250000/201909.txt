<DOC>
<DOCNO> 201909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/magazin/mag01.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Seki, Popstar yarışmasını terk etti 
</HEADLINE>
<TEXT>

   Popstar'ın dört jüri üyesinden biri olan Deniz Seki, diskalifiye olmasını beklediği Bayhan yüzde 27 oyla haftanın birincisi olunca, jüriden ayrıldı 
      Deniz Altuntaş 
   
   Popstar yarışmasının jüri üyelerinden Deniz Seki, amcasının oğlunu öldürdüğü ortaya çıkan yarışmacı Bayhan Gürhan'ın diskalifiye edilmesini beklerken, Bayhan'ın haftanın birincisi olması üzerine jüri üyeliğinden ayrıldı. Popstar'da dün yapılan beşinci hafta elemelerinde ilginç tarzıyla dikkatleri çeken Bayhan, yüzde 27 oy alarak birinci olurken, ikinciliği ise Barış elde etti. Yarışmada en az oyu alan Aydan Kaya ise elendi. 
   
   Canlı yayında gitti 
   Bayhan, birinci seçildiğinin açıklanmasının ardından, kendisinin yarışmadan diskalifiye edilmesini isteyen Deniz Seki'ye, "Ben Kuzey Irak'ta askerlik yaptım. Bu ülkeyi korudum. Deniz Seki'yi de korudum" diye yanıt verdi. Bunun üzerine Deniz Seki, "Ben bir katilin birinci seçildiği yarışmada jüri üyesi olmak istemiyorum" dedikten sonra canlı yayını terk etti. Bir süre kuliste ağlayan Deniz Seki, çıkışta "Ben bu kadar saçma şey görmedim. Yarışmayı kesin terk ediyorum. Daha fazla dayanamıyacağım" dedi. 
   Diğer jüri üyeleri ise, Seki'nin ayrılmasını şöyle değerlendirdi 
   Armağan Çağlayan Jüri olarak bir insanı yarışmadan çıkartmak gibi lüksümüz yok. İnsanlar Bayhan'ı elemek istiyorlarsa oy vermezler. Belli ki Bayhan'ı burada görmek istiyorlar. Deniz bu kadar tepki göstermeseydi Bayhan birinci olamayacaktı. 
   Ercan Saatçi Yaptığını doğru bulmuyorum. Jüride olmak bir sorumluluktur. O sorumluluk adına hem de canlı yayın devam ederken yaptığı hiç hoş değil. Bu saatten sonra Deniz'le ilgili yorum yapmak istemiyorum. Bayhan niye çıkarılsın 
   Ahmet San Deniz'den ricam, tekrar aramıza katılsın. Fikirlerini desteklemek amacıyla yaptığı şeyin doğru olduğunu düşünüyorum. Ama bunun bu geceyle sınırla kalması gerektiğine inanıyorum. Yayıncılık açısından yaptığı doğru değil. 
   
   Ahmet San'a saldırı    Organizatör Ahmet San'ın cipi dün akşam kurşunlandı. Popstar'ın ardından cipiyle evine doğru yola çıkan San, Bağcılar'a geldiğinde bir kişi, silahını çekti. San, silahın kendisine doğru yöneldiğini farkederek, başını cipin içinde yere eğdi. Saldırganın ateşlediği silahından çıkan kurşunlar, San'ın bulunduğu torpido gözüne saplandı. San, saldırının, Popstar'la ilgisinin olduğunu sanmadığını da belirtti. 
   
   
</TEXT>
</DOC>
