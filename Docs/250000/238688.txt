<DOC>
<DOCNO> 238688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/siyaset/axsiy00.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Kıbrıs'ta taksime yanaşıyor 
</HEADLINE>
<TEXT>


Rum Yönetimi Lideri Papadopolus, bir miktar toprak bırakılması karşılığında, Kıbrıs'ta iki bağımsız devlet oluşturulması alternatifini değerlendirmeye başladı 

Yorgo Kırbaki 


Kıbrıs Rum Yönetimi lideri Tasos Papadopulos, Atina ve Rum tarafının 30 yıllık "iki bölgeli, iki toplumlu federal çözüm" doktrinini terk edip, yerine adanın Türk ve Rum devletleri arasında taksim edilmesi alternatifine yakınlaşıyor. 
Yunanistan'ın en yüksek tirajlı gazetesi Ta Nea'ya göre, Papadopulos yeni Kıbrıs doktrininin hazırlıklarını yapıyor. Henüz açıkça dile getirilmese de, Papadopulos'un Rumlara "bir miktar toprak bırakılması karşılığı Kıbrıs'ta iki bağımsız devlet oluşturulmasına" sıcak baktığını yazan gazete, "Papadopulos'un kurmayları sadece bu çözümün iki taraf arasındaki sürtüşmeleri ortadan kaldıracağını söylüyorlar" dedi. 
Rum Kesimi'nde referandum döneminde yapılan kamuoyu araştırmalarında Rumların üçte birinin iki tarafın "anlaşarak boşanmasına" sıcak baktığı sonucu çıktığını hatırlatan gazete şunları yazdı 

Yunanlılar da bırakınca... 
"ABD'liler hedeflerine ulaştı. Kıbrıs, Türkiye'nin AB yolunda engel olmaktan çıktı. Türkiye de, Annan Planı'nda öngörülenden fazla miktarda toprağı Rumlara bırakmak ve hatta kuzeydeki askerlerini bile çekmek pahasına böylesi bir boşanmayı kabul etmeye istekli görünüyor. Yunanistan ise kendi çıkarlarına zarar vermesi halinde AB'de ilelebet Rumların avukatlığını yapmayacağını Papadopulos yönetimine bildirdi." 
Kıbrıs'ta iki bağımsız devlet ilanının en çok AB'nin başına dert açacağını da vurgulayan Ta Nea "AB'nin, oy hakkı bulunacak nüfusu Müslüman, küçük ve bağımsız Kıbrıs Türk Cumhuriyeti'ni bünyesine kabul etmesi zor" dedi. 





</TEXT>
</DOC>
