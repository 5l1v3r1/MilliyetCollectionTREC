<DOC>
<DOCNO> 235536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun49.html </URL>
<DATE> 2004/04/28/ </DATE>
<TIME> 19.37 </TIME>
<AUTHOR>  </AUTHOR>
<HEADLINE>
AB, Kıbrıs tüzüğünü görüştü. KKTC'nin izolasyonu hafifletiliyor 
</HEADLINE>
<TEXT>

     AB üyesi ülkelerin Brüksel'deki daimi temsilcilerinden oluşan Daimi Temsilciler Komitesi COREPER , Kıbrıs tüzüğünde yaptığı değişikliklerle KKTC'deki Türklerin ekonomik izolasyonunu hafifletici önlemler aldı. 
     COREPER, adanın kuzeyinde üretilen ve ambargo uygulanan malların Yeşil Hat üzerinden AB pazarına girebilmesine yönelik kolaylıklar getiriyor. 
     AB Komisyonu sözcülerinden Jean-Christophe Filori, bu sabah konuya ilişkin açıklamasında, COREPER'in Cumartesi günü yürürlüğe sokulacak tüzüğü bugün tartıştığını belirterek, şunları söylemişti 
     ''Bu tüzük, Kıbrıs'ın kuzey ve güneyini ayıran Yeşil Hat üzerinde kişilerin ve malların dolaşımını düzene sokuyor. Ayrıca, AB Konseyi, geçen Pazartesi günü, Kıbrıslı Türklere destek iradesi gösterdi. Komisyon, Konsey'in bu kararını memnuniyetle karşıladı. Bunu biz de istiyorduk. Konsey, bu amaçla Komisyon'un ayrıntılı öneriler hazırlaması talimatı verdi. Bu çalışma zaman alacaktır. Cuma gününe kadar 259 milyon euro'luk yardımın kullanılış programını belirlemek mümkün değil. Biraz daha fazla zamana ihtiyaç var. Bir program belirlemek gerekiyor. Elbette en kısa zamanda önerilerimizi belirleyeceğiz ve açıklayacağız.'' COREPER'in bugün onayladığı Kıbrıs tüzüğünün, yarın Lüksemburg'da yapılacak Adalet ve İçişleri Konseyi'nden de onay alarak 1 Mayıs'tan itibaren yürürlüğe sokulması öngörülüyor. 
     
</TEXT>
</DOC>
