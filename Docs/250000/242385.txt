<DOC>
<DOCNO> 242385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy06.html </URL>
<DATE> 2004/05/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
DİE yerine Türkiye İstatistik Kurumu kuruluyor... 
</HEADLINE>
<TEXT>

     İstatistik sistemini bir bütün olarak ele alan ve yeniden yapılandırılmasını öngören Türkiye İstatistik Kanunu Tasarısı, TBMM Başkanlığı'na sunuldu. 
     Tasarı, istatistik alanındaki çalışmaların uluslararası standartlara uygun olarak yapılmasını amaçlıyor. 
     Tasarı, resmi istatistiklerin üretimine ve organizasyonuna ilişkin kanunu çerçeveyi oluşturmak, temel prensip ve standartları belirlemek, ihtiyaç duyulan alanlarda gerekli veri ve bilgilerin derlenmesini, değerlendirmesini, istatistiklerin üretilmesini, yayımlanmasını ve dağıtımını sağlamak, resmi istatistik programında istatistik sürecine dahil kamu kurum ve kuruluşları arasında koordinasyon sağlamayı amaçlıyor. 
     Türkiye'deki resmi istatistikler, Türkiye İstatistik Kurumu Başkanlığı tarafından üretilip, dağıtılıp, yayımlanacak. Kurum dışındaki kamu kurum ve kuruluşlarına kendi görev alanlarıyla ilgili resmi istatistiklere ilişkin veri derleme, değerlendirme ve yayımlama görev ve yetkisi verilebilecek. Bu kurum ve kuruluşlar, talep edilen verileri istenen zamanda Başkanlığa vermekle yükümlü tutulacak. Kuruma verilen veri ve bilgilerin korunmasında ve saklanmasında gizlilik hükümleri uygulanacak. 
     Kanunun uygulanmasını sağlamak ve kendisine verilen görevleri yerine getirmek üzere Türkiye İstatistik Kurumu TÜİK kurulacak. TÜİK İstatistik Konseyi ve Türkiye İstatistik Kurumu Başkanlığı'ndan oluşacak. 
     
     İSTATİSTİK KONSEYİ 
     İstatistik Konseyi, programın hazırlanmasına, resmi istatistiklerin gelişimine ve işlevlerine ilişkin tavsiyelerde bulunacak, resmi istatistik ihtiyaçlarını tespit edecek, değerlendirecek ve ileriye dönük görüş ve önerileri kapsayan çalışmalar yapacak. Konsey, bakanlıklardan, DPT, Hazine, Dış Ticaret ve Gümrük Müsteşarlığı, Merkez Bankası'ndan en az genel müdür seviyesinde birer temsilci, görev alanıyla ilgili çalışmalarda bulunan YÖK ve TOBB'den birer temsilciden oluşacak. 
     TÜİK Başkan ve yardımcıları, Konsey'in doğal üyesi olacak. Konsey, yılda en az bir kez toplanacak. TÜİK Başkanı, Konsey'in de başkanlığını yürütecek. 
     
     TÜİK BAŞKANLIĞI 
     TÜİK Başkanlığı, merkez ve taşra teşkilatından oluşacak. TÜİK Başkanı 5 yıl süreyle atanacak. Süresi dolan Başkan, aynı göreve bir kez daha atanabilecek. Görev süresi dolmadan Başkan'ın görevine son verilemeyecek. Başkan'a yardımcı olmak üzere 3 başkan yardımcısı atanacak. 
     TÜİK Başkanlığı'nın ana hizmet birimleri ulusal hesaplar ve ekonomik göstergeler, tarım ve çevre istatistikleri, sanayi ve iş istatistikleri, sosyal istatistikler, yöntem araştırmaları, dış ilişkiler, yayın ve bilgi dağıtım, bilgi ve iletişim teknolojileri daire başkanlıkları olacak. Ayrıca, başkanlığın strateji ve geliştirme daire başkanlığı, hukuk müşavirliği, basın ve halkla ilişkiler müşavirliği gibi danışma birimleri de bulunacak. Sayım, araştırma ve proje çalışmalarında ihtiyaç duyulan konularda gerçek ve tüzel kişilerin uzmanlık, deneyim ve görüşlerinden yararlanmak, en son bilimsel teknik ve yöntemlerin uygulamaya aktarılmasını sağlamak amacıyla danışma kurulları oluşturulacak. Ayrıca, kurumun hizmet birimlerinde gerektiğinde sürekli veya geçici özel ihtisas komisyonları ve inceleme-araştırma grupları kurulabilecek. 
     TÜİK, sözleşmeli personel çalıştıracak. 
     
     BİLİMSEL VE TEKNİK ÖZERKLİK 
     TÜİK, bilimsel ve teknik özerkliğe sahip olacak. 
     Gizli bilgileri içeren resmi istatistikler kullanıma açılmayacak ve dağıtılmayacak. Kamuya açık kaynaklardan alınan veri ve bilgiler gizli kabul edilmeyecek. İstatistiki birimin, kendisine ait istatistiki bilgilerin kullanımına açıkça rıza gösterdiği durumlarda veri gizliliği ortadan kalkacak. 
     Bireysel bilgiler, istatistik birimlerin doğrudan veya dolaylı olarak tanımlanmasına imkan sağlayan bölümleri gizlendikten sonra, münferit birimlere atıfta bulunmayan bilimsel amaçlı araştırmalarda kullanılmak kaydıyla talep edenlere verilebilecek. Bu veriler, başkanlığın izni olmaksızın 3. şahıslara verilemeyecek, istatistik amaçları dışında kullanılmayacak ve ispat aracı olamayacak. Gizli verilere yalnızca resmi istatistik üretiminde görev alanlar, görevlerini yerine getirebilmek için ihtiyaç duydukları ölçüde erişebilecek. 
     
     YASAKLARA UYMAYANLARA CEZA 
     TÜİK Başkanlığı, ihtiyaç duyulan sayım ve araştırmaları resmi istatistik programı çerçevesinde yapacak veya yapılmasını sağlayacak. Alan araştırmaları için personel özendirilecek. 
     Yasanın getirdiği yasaklar ve koruyu önlemlere uymayanlar hakkında 1 yıldan 2 yıla kadar hapis ve 500 milyon liradan 2 milyar liraya kadar ağır para cezası öngörülüyor. 
     TÜİK bünyesinde yerli ve yabancı kurum, kuruluş ve kişilere kanunda öngörülen hizmetlere ait yayın, bilgi, belge satışı ile bilgi işlem, teknik danışmanlık, eğitim, proje ve araştırma hizmetlerini yerine getirmek üzere Döner Sermaye İşletmesi kurulacak. 
     DİE, kanunla TÜİK'e dönüştürülecek. DİE Başkanı'nın görevi kanunla sona erecek ve TÜİK Başkanlığı'na müşterek kararname ile 5 yıllık süre için 1 ay içerisinde atama yapılacak. 
     TÜİK'in merkezi Ankara'da olacak ve 26 bölge müdürlüğü bulunacak. TÜİK merkez teşkilatına 850, taşraya ise 1310 kadro ihdas ediliyor. 
     
</TEXT>
</DOC>
