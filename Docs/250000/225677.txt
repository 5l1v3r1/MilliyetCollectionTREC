<DOC>
<DOCNO> 225677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy02.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Suçlu Denktaş 
</HEADLINE>
<TEXT>

   AB Komisyonu'nun Genişlemeden Sorumlu Üyesi Verheugen, KKTC liderinin barış fırsatlarını kullanamadığını öne sürdü ve ekledi Türkiye'yi de ordu ve istihbarat birimleri bloke ediyor 
      DIŞ HABERLER SERVİSİ 

   
   Avrupa Birliği AB Komisyonu'nun Genişlemeden Sorumlu Üyesi Günter Verheugen, "artık halkının çoğunluğunu temsil etmediğini" öne sürdüğü KKTC Cumhurbaşkanı Rauf Denktaş'ın, Rumların AB'ye tek başına girmelerinin de sorumlusu olacağını iddia etti. 
   Verheugen, dün Brüksel'de Reuters'a verdiği demeçte, Denktaş'ın, barış yolundaki fırsatları kullanmakta başarısız olduğunu öne sürdü. Kıbrıslı Türklerin büyük bölümünün, anlaşmadan ve AB üyeliğinden yana olduğunu, bu yüzden Denktaş'ın çoğunluğu temsil etmediğini öne süren Verheugen, çözüm sürecinde zamanın dar olmasının suçlusunun da Denktaş olduğunu öne sürdü. 
   
   'Anlaşma şansı fazla' 
   Verheugen, Türk tarafının, Rum Kesimi'nin AB'ye katılım anlaşması imzalanmadan önce sorunu çözüp üyelik görüşmelerine katılmayı reddettiğini, bu nedenle referandumda KKTC "evet", Rum Kesimi "hayır" derse Rumların tek başlarına AB'ye girmesinin sorumlusunun da Denktaş olacağını öne sürdü. 
   Kıbrıs'ta 1 Mayıs'tan önce anlaşma olasılığını geçmişe oranla fazla bulduğunu belirten Verheugen, "Az ilerleme olduğu izlenimi var. Bu sinirleri bozmasın. Bence çözüme gittikçe yaklaşıyoruz. İki taraftan da güçlü savaş çığlıkları duyuluyor. Ancak kamuya yapılan açıklamalarla bu karmaşık süreçte olanlar arasında açık bir fark var" diye konuştu. Verheugen, AKP hükümetinin, Kıbrıs'ta anlaşma olması ve AB'nin siyasi kriterlerinin yerine getirilmesi için inançla çalıştığını söyledi. AB Komiseri, Türkiye'ye üyelik müzakereleri tarihi verilmesinin önünde h l bazı engeller olduğunu, özellikle ordu, polis ve istihbarat örgütlerinin, kısmen de bürokrasinin ve yargı organlarının açıkça süreci bloke ettiğini öne sürdü. 
   
   'Ciddiye almayın' 
   KKTC Cumhurbaşkanı Denktaş ise, dün NTV'ye yaptığı açıklamayla şu yanıtı verdi "Verheugen'i ciddiye almamanız lazımdır. Dönemin sonuna gelmiş bir bürokrattır. Kıbrıs meselesinde Rumlardan yana ağırlığını koymuş tur. Beni daima engel olarak görmüştür. Benim kimi temsil edip etmediğim seçimlerde meydana çıkar. Verheugen eğer gaipten haber almışsa, kendisinin bileceği bir iştir." 
   
   BM'den taraflara sürpriz belge    BM Genel Sekreteri Annan'ın Kıbrıs Özel Temsilcisi Alvaro De Soto, dün Kıbrıs Rum ve Türk taraflarına Bürgenstock'tan ayrılmadan önce bir belge sunarak, boşlukları İsviçre'de doldurularak tamamlanmış anlaşmayı referandumdan önce imzalamaları için teminat istedi. Belgede, garantör ülkeler olan Türkiye, Yunanistan ve İngiltere'den ise anlaşmayı kabul ettikleri ve referandum sonucuna saygı göstereceklerine dair imza atmaları talep edildi. Belgede, referandumda halklara sorulacak yeni soruların da yer aldığı belirtildi. Bu arada Annan'ın, yarın katılacağı Kıbrıs görüşmelerinde taraflara, çözüm planının 4. versiyonunu sunup imza isteyeceği öne sürüldü. 
   
   Gül Asıl sorun Rumların tutumu    AB Komisyonu üyesi Günter Verheugen'in İsviçre'deki tıkanıklıktan da KKTC Cumhurbaşkanı Rauf Denktaş'ı sorumlu tutması üzerine Dışişleri Bakanı Abdullah Gül Brüksel'de bir açıklama yaparak, KKTC heyetinin yetki belgesine ilişkin bir sorun olmadığını, asıl sorunun Rumların tutumundan kaynaklandığını ifade etti. Dışişleri Bakanlığı kaynakları da, İsviçre'deki ilk gün karmaşıklığının Rumların temelsiz yaklaşımı ve Alvaro de Soto'nun "kontrolü kaybetmesinden" kaynaklandığını ifade ettiler. Aynı kaynaklar ilk günün sonunda tarafların yemekte bir araya geldiğine ve ortamın yumuşadığına dikkat çekti. 
   
   Denktaş Afrika kabilesi miyiz    KKTC Cumhurbaşkanı Denktaş, Rumların "işi bozmak için bahane aradığını" söyledi ve AB'nin kalıcı derogasyon ayrıcalıklar tanımayacağı yönünde ellerinde resmi bilgi bulunduğunu belirtti. Denktaş, dün Lefkoşa'da bir heyeti kabulünde yaptığı konuşmada, İsviçre'deki görüşmelerden çıkacak sonuca bakacaklarını söyledi ve "Temel değişiklikler olmazsa, Türkiye de, biz de, bunun kabul edilemeyeceğini bütün ilgililere söyledik" dedi. Denktaş, Annan'ın hazırlayacağı anayasaya oy isteneceğini belirtirken "Biz Afrika'da sürünen kabile miyiz Biz halkımızın ne istediğini bilmiyor muyuz " diye konuştu. 
   
   'Türkler patlayıcı yerleştirecek'    RUMLAR Annan Planı temelinde anlaşmaya varılması halinde, KKTC'de Rumlara devredilecek binalara patlayıcı yerleştirileceğini öne sürüyor. Rum kesiminde yayımlanan Fileleftheros gazetesi, "Türklerin patlayıcılarla tuzak kurmasından endişe edildiğini" ve Rum güvenlik makamlarının iddiaları araştırdığını yazdı. Rum güvenlik makamlarının, Maraş'ın yeniden yapılandırılmasıyla ilgili planlama için inceleme yaptıklarını bildiren gazete, KKTC Cumhurbaşkanı Rauf Denktaş'ın kapalı Maraş bölgesini devretmeye karar vermesi durumunda, Rumların 6 aydan önce Maraş'a dönmelerinin mümkün olamayacağını ileri sürdü. 
   
   
   
</TEXT>
</DOC>
