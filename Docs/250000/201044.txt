<DOC>
<DOCNO> 201044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/spor/spo09.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalecin var mı derdin var 
</HEADLINE>
<TEXT>

   Atilla GÖKÇE 

      
   Dünya futbolunu yönetenler ve yönlendirenler, ayak topunun kurallarını koydukları 1863 yılından beri uygulamada sürekli olarak kaleci üzerinde dayanılmaz baskılar oluşturdular. Futbolu seven herkes golü seviyor ya, yaşasın hücum futbolu Kahrolsun kaleciler Oyun kurallarının yorumlanmasında sürekli olarak kaleciye karşı stratejiler geliştirip golü kolaylaştırdılar. 
   O yüzden International Board ile kaleciler arasında sürekli olarak bir kedi - fare oyunu izlendi. Kalecinin takım arkadaşlarından pas alması sınırlandırıldı, elle topu tutması yasaklandı. Zamanı da, alanı da daralttılar kaleci için... Ya dört saniye kuralı koydular, ya da vazgeçip dört adım şartını koştular. 
   Kimse kalecileri sevmez. Seyirci gol ister. 
   Golcüler topu ıskaladığı zaman ya da golü kaçırdığında saç, baş yolunur olay çarçabuk unutulur... Ama kaleci asla affedilmez. Onun yediği goller günah defterinde ayrı bir hesap hanesinde tutulur. 
   Fenerbahçe'de başlayan kaleci dramı, futbolun bu geleneksel kedi - fare oyununun bir başka versiyonu. 
   Zaten Christoph Daum bir başka kaleci tutkunu. O hiçbir zaman eldeki kaleciye inanmaz. Tanıdığı yabancı kalecilerden şaşmaz. Beşiktaş'ta Shorunmu'yu gönderip, Kjaer, Asper ve Myhre deneylerine girişen, deneme, yanılma metoduyla Fevzi'nin kariyerini de, hayatını da törpüleyen Daum, Türkiye'ye ilk gelişinde bir Aumann trajedisiyle takımı Şampiyonlar Ligi'nin kapısından döndürmüştü. 
   Daum, Fenerbahçe'de göreve gelir gelmez vatandaşı Enke'yi transfer ettirdi. Ama bir maçta linç kültürümüzün kurbanı olmasını engelleyemedi. Kendisi de Almanya'da başka tür bir linç kurbanı olduğundan Enke'ye seyirci kaldı, kaderci davrandı. Şimdi Recep ile Volkan arasında kıyaslamalar yapıyor, Cordoba'nın kendi takımında olması halinde Beşiktaş'ı dörtleyebileceklerini söylüyor. 
   Bu tavırlar benim ilk tanıdığım Daum'u yalanlayan tavırlar... Ama hepsi de gerçek. Daum'un travmalı antrenörlük kariyeri belli ki böyle kolaycılıklara sapıyor. 
   Pazar günü Ankara'da Daum'un bir hafta önce yaşadığı kaderi Ankaragücü aynen yaşadı. Genç yedek Oğuzhan, yediği üç hatalı golle günah keçisi oldu. 
   Kaleciyi eleştirmek, yediği gollere takmak, onu linç etmek kolay... 
   Oysa hazırlık sürecinde, antrenmanlarda kalecinin nasıl çalıştığını, çalıştırıldığını pek merak etmiyoruz. 
   Fenerbahçe'de frikik ustası Hooijdonk'un hazır mankenlerin üzerinden yüzlerce tekrar metoduyla frikikler attığını duyuyorum. O mankenlerin yerine canlı, gerçek oyunculardan baraj kurarak çalıştığını pek duymadım. Ama Sergen'in golünde baraj hiç sorgulanmadan genç Recep'in duruşu eleştiri ve sorgulama konusu oldu. 
   Fenerbahçe'nin kaleci antrenörü Immel, doğrudan kalecilerle ilgilenmiyor. Beşiktaş'ta da yaptığı gibi analitik, çözümleyici bir programdan uzak davranıyor. Ama olsun, Daum'un ekibinde ya, gözü kapalı verilen onaylarla maaşını tıkır tıkır alıyor. 
   Kaleci antrenörlüğünü zorunlu hale getiren yönetmelikler bu ülkede pek sıcak karşılanmadı. Mustafa Denizli'nin Kocaelispor Teknik Direktörü iken, "Federasyon ceza verecekmiş. Verirse versin. Ben o cezayı cebimden öder, kaleci antrenörü filan da istemem" dediğini duydum. Şaşırdım. Çağı en çok kovaladığını iddia eden bir hoca bu sözü nasıl söylemiş, anlayamadım 
   Ligimizde yabancı kaleciler zirveleri işgal etmiş. Dünya klasımız Rüştü, Barcelona yedek kulübesinde beklemede, genç kalecilerimiz bunalımda, sabırsız, anlayışsız acımasız bir toplumuz. Her golün sonrasında atıcıyı alkışlıyor, kalecileri yargılayıp, gerektiğinde linç ediyoruz. 
   Türkiye'yi kaçınılmaz bir kaleci sorunu bekliyor, ayakta uyuyoruz. 
   Futbol Federasyonu yabancı kaleci antrenörlüğünü yasaklamalı. Kaleci antrenörlüğü eğitimini yoğunlaştırıp işe alt yapıdan yeniden başlamalı. 
   Değilse o kale direkleri futbolumuzun darağacı olacak. 
   
   Uzun ince bir yol    2006 Dünya Kupası'nın kura çekimi Türkiye'yi uzun ince bir yola soktu. Seribaşı olarak peşimize takılan takımlar Danimarka, Yunanistan, Ukrayna, Gürcistan, Arnavutluk ve Kazakistan. 
   Hemen söyleyelim, Danimarka ve Yunanistan maçlarında aşırı motivasyon tehlikesi bizi kapıda bekliyor. Ama küçük gördüğümüz takımlar da sürekli sıçrayıp, yükselmek isteyen ülkelerin takımları. Küçüklere karşı, küçük görmeden kaynaklanacak puan kayıpları, büyüklere karşı aşırı stresten doğacak olası kayıplarla birleşirse Türkiye 15 yılda oluşturduğu yükselme dönemini kendi eliyle sonlandırır. 
   Türkiye Futbol Federasyonu, Milli Takım Teknik Direktörü için acilen karar vermek zorunda. Bu milli takımın değişim yaratacak, ülkeyi de Avrupa'yı da sarsacak yeni bir lidere ihtiyacı var. Başkan Haluk Ulusoy ile Şenol Güneş birlikte, baş başa bu bayrak takımı kurtaracak akıl formülünü gecikmeden uygulamaya koymalıdır. 
   Arada kararsızlıkla, dedikodularla geçen zamana yazık. Sözüm ona 300 bin dolarlık bir alacak, verecek anlaşmazlığından bu işler sürüncemede kalıyor. 
   Milli formanın değeri ölçülemez. 300 bin dolar ne ki Bu kaos daha fazla süremez 
   
   Beşiktaş yalnız mı    Berabere biten derbilerden sonra zirvede Beşiktaş'ın yalnız kaldığını iddia edenlere hiç katılmıyorum. 
   Beşiktaş'ın en yakın rakibinden 6 puan önde olması, şimdiden şampiyonluğu ilan etmesi anlamına gelmiyor. 
   Bu ligin kaderini artık derbiler belirleyemez. Asıl belirleyici olan, "Ötekiler" dediğimiz takımlardır. Gaziantepspor, Gençlerbirliği, Malatyaspor derken, şimdi zirve yarışına dönen Trabzonspor ve muhteşem bir gelişme sergileyen Denizlispor da bu ligin kaderini elinde tutan takımlar. Onların söyleyeceği çok şey var daha... Bu ligin şampiyonunu onlar belirleyecek. 
   Keşke onlardan biri olsa... Şampiyon takım sayımızın artması, rekabete kalite getirir, gerilimi de azaltırdı. Büyükler güç kaybettikçe, yanlışlar içinde bocaladıkça, "Ötekiler" güçlenip akıllı işler yaparak araya giriyor. Keşke topyekün bir kalite koşusunu izleseydik... Ama yine de güzel. Beşiktaş yalnız değil... Kimin şampiyon olacağı belli değil. Bu lig sonuna kadar heyecanla izlenir, merakla gözlenir. 
   Bu da "Ötekiler"in futbolumuza hediyesidir 
   
      
   
   
</TEXT>
</DOC>
