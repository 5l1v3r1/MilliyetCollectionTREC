<DOC>
<DOCNO> 238134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy14.html </URL>
<DATE> 2004/05/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
ANAP Genel Başkanı "Genelkurmay keşke sessiz kalsaydı" 
</HEADLINE>
<TEXT>

     ANAP Genel Başkanı Nesrin Nas, Genelkurmay Başkanlığı'nın, tasarı hakkındaki açıklamalarını, ''Genelkurmay, keşke bu konuda da sessiz kalsaydı, bunu tercih ederdim'' şeklinde değerlendirdi. 
     Nas, parti genel merkezinde düzenlediği basın toplantısında, üniversiteye girişte katsayı farklılığını kaldırmaya yönelik olduğunu ifade ettiği yasa tasarısının, zamanlama açısından toplumda yeni bir gerilime ve kargaşaya neden olacağını savundu. 
     Üniversiteye giriş sınavına az bir zaman kala bu tasarının gündeme getirilmesinin Anadolu ve fen lisesi mezunlarına karşı çok büyük bir haksızlık olduğunu ifade eden Nas, ''Mutlak eşitliğin eşitsizlik olduğunu görmezden gelen hükümetin, özellikle kendi seçmenlerine yönelik taahhütlerini yerine getirmek için yaklaşık 900 bin öğrencinin hakkını gaspetmesi tasvip etmeyeceğimiz bir davranıştır'' dedi. 
     Türkiye'nin çok ciddi ve kapsamlı bir eğitim reformuna ihtiyacı olduğunu belirten Nas, şöyle konuştu 
     ''Gerek ortaöğrenim gerekse üniversite eğitiminde mevcut bütün eksikliklerimizi hızla gidermeliyiz. Bu kapsamlı reformun birinci adımı, mutlaka artık bir garabet haline dönüşen ve başka bir ideolojik gerekçe ile Türkiye'nin gündemine gelen YÖK'ün en kısa sürede kaldırılması olmalıdır. Bunun için Anayasa'nın 130. ve 131. maddelerini kaldırmadan üniversitelerimizi ve eğitimimizi yeniden düzenlememiz mümkün değildir.'' Türkiye'de eğitimin 12 yıla çıkarılması gerektiğini ifade eden Nas, ''İmam-hatip liseleri meslek lisesi grubunda değerlendirilecekse, Türkiye'nin imam ihtiyacı belirlenmeli ve buna göre imam-hatip lisesi bırakılıp gerisinin düz liseye çevrilmesi gerekir'' diye konuştu. 
     
     ''BİR YERLERE MESAJ VERMEK'' 
     Nas, bir gazetecinin, Hükümet'i, TBMM'ye getirdiği YÖK ile ilgili yasa tasarısında ne kadar samimi bulduğunu sorması üzerine, ''Bir yerlere mesaj vermek istediklerini düşünüyorum. Çünkü, YÖK Yasası'nı değiştirmek isteselerdi, Anayasa değişikliği kapsamında YÖK'le ilgili 130. ve 131. maddeleri de dahil ederlerdi'' dedi. 
     ''Genelkurmay Başkanlığı'nın dün yaptığı açıklamaları nasıl değerlendirdiğinin'' sorulması üzerine ise Nas, şunları söyledi 
     ''Türkiye'nin ihtiyacı olan eğitim reformu, toplumsal mutabakatla aşılmak zorundadır. Eğitim konusu da sivil toplum örgütlerinin ve tüm toplumun söz sahibi olması gereken bir konudur. Bu konuda Genelkurmay'ın kendi görüşlerini belirtme hakkı vardır. Ama Genelkurmay keşke bu konuda da sessiz kalsaydı, bunu tercih ederdim. Demokrasi ile yönetilen bir ülkede bu konular sivil toplumun görevidir ve hiç bir şekilde de askere bırakılmaması lazım.'' Nesrin Nas, kadınlarla ilgili olumlu, pozitif ayrımcılığın mutlaka Anayasa'da yer alması gerektiğini düşündüklerini de ifade etti. 
     
</TEXT>
</DOC>
