<DOC>
<DOCNO> 246089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/dunya/axdun01.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebu Gulag Özgürlük Parkı 
</HEADLINE>
<TEXT>



Bağdat'taki Ebu Gıreyb Hapishanesi'nde Amerikan askerlerince işkence yapılan Iraklı tutuklular, Iraklı heykeltıraşlara ilham verdi. Hewar Galerisi'nin sahibi Kasım El Sabti, 20 Iraklı sanatçıya ısmarladığı heykelleri Bağdat'ın trafiğe kapalı olan bir sokağında sergiledi. Kafasına çuval geçirilen tutukluların canlandırıldığı heykellere ayrıca Amerikan askerleri tarafından sokaktaki vatandaşın gönlünü kazanmak amacıyla dağıtılan ve üzerinde "ilerleme ve refah" yazılı tişörtler giydirildi. 5 Haziran'da açılan ve adı Stalin döneminde Rusya'daki Gulag toplama kamplarından esinlenilerek verilen "Ebu Gulag Özgürlük Parkı"ndaki eserlerden birini de bir kefene sarılmış kadın tutuklunun bedeni oluşturuyor. Heykelin üzerindeki kan lekeleri, kadın tutuklunun işgalciler tarafından tecavüze uğradığını ve öldürüldüğünü anlatıyor. 


</TEXT>
</DOC>
