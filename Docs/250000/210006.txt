<DOC>
<DOCNO> 210006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/ekonomi/eko05.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yatta sefa sürüyor, maaş ödemiyor' 
</HEADLINE>
<TEXT>

   Başbakan Erdoğan, Star çalışanlarının maaş alamamaları konusunda, 'Patronları yatlarda sefa sürüyor' dedi 
      ABDULLAH KARAKUŞ Ankara 
   
   Başbakan Recep Tayyip Erdoğan, milletvekillerini Star Grubu'nda yaşanan maaş eylemleri için uyararak, "Konuyla ilgili yorum yapmayın, oralı olmayın. Maaş alamıyorlarmış. Oysa patronlarının yaşamında bir gerileme yok. Katlarda, yatlarda zevk ve sefa sürüyorlar" dedi. 
   AKP grubunun basına kapalı bölümünde, eylemlerde basın özgürlüğünü ilgilendiren bir durumun söz konusu olmadığını kaydeden Erdoğan, sorunun grubun kendi iç meselelerinden kaynaklandığını söyledi. Milletvekillerinin konuyla ilgili sorulara yanıt vermek zorunda olmadıklarını belirten Erdoğan, şöyle konuştu 
   "Bu konuyu iyi değerlendirin. Size basın özgürlüğü deyip baskı yapabilirler. 'Kapanıyoruz' diyebilirler. Bizi suçlayıcı yayın yapabilirler. Alet olmayın. Hukuki süreç devam ediyor. Bizim karışmamız uygun olmaz." 
   
   İşçi sorunları 
   Milletvekilleri de Erdoğan'a, özelleştirilen kuruluşlarda işçilerin mağdur olduğunu, seçim bölgelerinde karşılaştıkları sorunları anlattı. Gerekli önlemleri aldıklarını söyleyen Erdoğan, KİT'leri satın alanlara, "Bu işçilerle, şu koşullarda çalışın" deme hakları bulunmadığını belirterek, "Bu kurumu alanlar da istedikleri kişilerle, istedikleri yöntemlerle çalışma hakkına sahipler" dedi. 
   
   'Talimatla değil, gerekirse zam olur'    Başbakan Recep Tayyip Erdoğan, bazı kesimlerin "seçimden sonra zamları bekleyin" dediğini belirterek, "Buradan söylüyorum Eğer zam yapılması gerekirse yapılır. Ama şunu biliniz ki, birileri talimat verdi diye zam yapmayız, asla böyle bir yola da girmeyiz" dedi. Erdoğan AKP'nin grup toplantısında, yaklaşan yerel seçimler nedeniyle haksız olarak popülizm ithamlarına maruz kaldıklarını söyledi. Erdoğan, "Biz acı çekmekten zevk alan mazoşist bir millet değiliz ki, kendi elimizle yaptığımızı yine kendi elimizle bozalım" şeklinde konuştu. 
   
   
</TEXT>
</DOC>
