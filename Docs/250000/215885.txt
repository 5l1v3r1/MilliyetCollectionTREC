<DOC>
<DOCNO> 215885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/siyaset/asiy.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Almanya'yı bizim işçiler kalkındırdı' 
</HEADLINE>
<TEXT>

   Erdoğan, Türkiye'nin AB'ye üyeliği halinde entegrasyon sorunu yaşanacağını iddia eden Hıristiyan Demokrat Merkel'e , "90 bin Türk-Alman evliliğinden haberiniz var mı " dedi 
      ABDULLAH KARAKUŞ Ankara İSTANBUL Milliyet 

   
   Başbakan Recep Tayyip Erdoğan, Türkiye'nin AB'ye üyeliği halinde Türkler'in entegrasyon sorunu yaşayacağını savunan Alman Hıristiyan Demokrat Birlik Partisi Genel Başkanı Angela Merkel'e sert çıktı. Erdoğan, "90 bin Türk - Alman evliliğinden haberiniz var mı Bu evlilikler entegrasyon açısından çok önemli" dedi. 
   Türkiye'nin AB'ye tam üyeliğine karşı olan Merkel, önceki günkü görüşmenin basına kapalı bölümünde gerekçelerini anlattı. Erdoğan da, yıllar önce Almanya'ya giden Türk işçilerini örnek göstererek entegrasyon sorununu dile getiren Merkel'e sayı ve örneklerle yanıt verdi. 
   
   3. jenerasyon 
   Erdoğan, "Şimdi vatandaşlarımızın serbest dolaşımına karşı çıkıyorsunuz. Ama yıllar önce Almanya'nın kalkınmasına önemli katkıda bulundular. 3. jenerasyondan 30 binin üzerinde insanımız var. Bu gençler iş, sanat ve siyasette görev alacak" dedi. 
   Merkel'in "Almanya'da işsizlik çok. AB'ye yeni üye girince bu artacak. Bizim itiramız buna" sözleri üzerine de Erdoğan, "İlişkilerimizin devam edeceği tek nokta tam birlikteliktir. Din, coğrafya, kültür, göç gibi unsurlar Kopenhag kriterleri arasında yok. Bunlar tartışılabilir, ancak kriter olamaz" diye konuştu. 
   AB'den tarih konusunda samimi yaklaşım beklediklerini belirten Erdoğan, "Eğer bize müzakere tarihi verilmezse hayal kırıklığı olur. Bunu halkımıza anlatamayız. Halkın yüzde 74'ü AB'yi istiyor" şeklinde konuştu. 
   
   'Büyük değişim var' 
   Merkel, "Türkiye, toplum ve devlet olarak çok büyük bir değişim yaşıyor. Bunu Almanya'dan görmek mümkün değil" dedi. 
   Ankara'dan sonra geldiği İstanbul'da Four Seasons Otel'de basın toplantısı düzenleyen Merkel, "Türkiye ile ilgili yeni izlenimler elde ettim. Şunu gördüm, Türkiye'de çok dinamik bir süreç yaşanıyor. Bu süreç, hükümette olan partinin icraat ve politikalarında kendini gösteriyor" diye konuştu. 
   
   Mercedes gerçeği 
   CNN Türk'de yayımlanan "Manşet" programında da Mehmet Ali Birand'ın sorularını yanıtlayan Merkel, "Türkiye'de beklediğiniz manzarayı buldunuz mu " sorusuna, "Burada büyük bir irade var" yanıtını verdi. Merkel, "Türkiye'nin böylesine hızlı ve çabuk Avrupa'ya doğru yürümesi sizi korkuttu mu " sorusu üzerine de şöyle konuştu "Korku doğru sözcük değil. Mercedesin temsilcileri bana şunu söylediler 'Bizim bütün kamyonlar Türkiye'de yapılıyor. Türk çalışanları olağanüstü vasıflı işçiler'. Türkiye artık sadece tarım ürünleri üreten bir ülke değil. Aynı zamanda çok yüksek teknik yeteneklere sahip. Hayır korkmadım ama kendimi bir baskı altında da hissettim." 
   
   'Türkiye zaten imtiyazlı' 
   GÜVEN ÖZALP Brüksel 

   Türkiye'ye "tam üyelik yerine özel statü" formülüne Avrupa Birliği AB de üst düzeyde tepki verdi. AB Komisyonu'nun Genişlemeden Sorumlu Üyesi Günter Verheugen, "Türkiye'yle zaten özel ilişki var. Türkiye'ye verilen üyelik perspektifi ciddidir" dedi. Verheugen, Türkiye'ye verilen üyelik perspektifinin defalarca teyit edildiğine vurgu yaptı. 
   Verheugen, Helsinki Zirvesi sırasında belirlenen stratejinin değişmesinin söz konusu olmadığını da belirtti. 
   
   Yalçındağ'dan Merkel'e sitem    Alman Hıristiyan Demokrat Birliği Partisi CDU Genel Başkanı Angela Merkel, Avrupa Birliği İçin Kadın Girişimi Platformu Başkanı Arzuhan Yalçındağ'la bir süre görüştü. Yalçındağ "Türkiye'nin Avrupa Birliği'nin dışında bırakılması veya özel bir statüde tutulmakla yetinilmesi ayrımcılık ve haksızlık olacaktır" dedi. "Türkiye'nin üyeliğine karşı sergilediğiniz tavırdan büyük hayal kırıklığı duymaktayım" diyen Yalçındağ, "imtiyazlı ortaklık" önerisinin kabul edilemeyeceğini söyledi. Merkel'e "AB'nin çok fazla genişlemesinden duyduğunuz endişeyi anlıyorum" diyen Yalçındağ, "Ancak Türkiye'nin üyeliğe kabul edilmesi 10 yılı alacak bir hadisedir. Türklerin Avrupa'yı 'işgal etmesi' söz konusu değildir. Dahası, 2025'e kadar Avrupa'nın 25 milyonluk bir insan gücüne ihtiyacı olacağı açıktır" diye konuştu. 
   
   
   
</TEXT>
</DOC>
