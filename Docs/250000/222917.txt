<DOC>
<DOCNO> 222917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas22.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferzan Özpetek, Yeşiller'in adaylık önerisini kabul etmedi 
</HEADLINE>
<TEXT>

     İtalya'da yaşayan yönetmen Ferzan Özpetek, Yeşiller partisinin, hazirandaki Avrupa Parlamentosu AP seçimleri için kendisine götürdüğü adaylık teklifini geri çevirdi. 
     Roma'da yaşayan Türk ve İtalyan vatandaşı Özpetek'in kapısını çalan Yeşiller'in, kendisine ''Eğer bizden aday olursanız kazanmanızı garanti ediyoruz'' diye teklif götürdüğü öğrenildi. 
     İtalya'daki sol görüşlü birçok siyasi liderlerle olduğu gibi, Yeşiller'in lideri Alfonso Pecoraro Scanio ile de arkadaşlığı olduğu bilinen Özpetek, ''Ben yönetmenim ve öyle kalmak istiyorum. İnsan hayata bir defa geliyor ve sevdiği işi yapmalı. Yönetmen olmasaydım aşçı olurdum. Ben film yapıyorum. Teşekkür edip adaylığı kabul etmediğimi onlara ilettim'' dedi. 
     Özpetek, AA muhabirine yaptığı açıklamada, ''Ama AP'ye girseydim, Türkiye'ye yardımcı olacak bir şeyler yapmak hoşuma giderdi'' dedi. 
     Diğer bazı partilerin de İtalya'da çok tanındığı için Özpetek'e adaylık önermeye hazırlandığı iddia ediliyor. 
     Uzun yıllardır Roma'da yaşayan Özpetek, halen eylülde çekmeyi planladığı yeni filminin senaryosunu yazıyor. 
     
</TEXT>
</DOC>
