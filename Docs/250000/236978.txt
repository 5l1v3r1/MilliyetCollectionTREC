<DOC>
<DOCNO> 236978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo46.html </URL>
<DATE> 2004/05/03/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Mehmet Ağar Teşvik primi söylentileri Süper Lig'in tadını kaçırdı... 
</HEADLINE>
<TEXT>

     Doğru Yol Partisi DYP Genel Başkanı Mehmet Ağar, teşvik primi söylentilerinin Birinci Süper Ligi'nin tadını kaçırdığını söyledi. 
     Sakaryaspor'un Altyapı Tesisleri'ni ziyaret eden Ağar, Birinci Süper Lige yükselen Sakaryaspor'u kutladı. 
     Liglerde her takımın centilmence, bileğinin hakkıyla ve fair-play kuralları çerçevesinde mücadele etmesi gerektiğini bildiren Ağar, alın teri dökerek mücadele eden takımların haklarının gasp edilmemesi gerektiğini belirtti. Her kulübün bu konuda duyarlı davranmasını isteyen Ağar, şöyle konuştu 
     ''Teşvik primi söylentileri Birinci Süper Ligi'nin tadını kaçırdı. Teşvik primi sporcu sakatlanmalarına da yol açabilir. Ben teşvik primini sakıncalı görüyorum. Hırsa neden olduğu için sakatlanmalar olabilir. Geçmiş dönemlerde doping rahatsızlıkları yaşandı. Umarım bu konu daha ileri boyutlara gelmez. Her şey kurallara göre olmalı. Son haftalara gelindiğinde oynanan futbolun güzelliği konu olmalıydı.'' Sakaryaspor'un Birinci Süper Lig'e yükselmesinin de Türk futboluna bir kazanç olduğunu kaydeden Ağar, ''Her şartta ulusal takımımızda mutlaka bir Sakaryalı var. Bu da kentin futbola olan yatkınlığını, bereketini ve önemini gösteriyor. Bunun sonucu bereketli geçen sezonla Sakaryaspor bir üst kademeye yükseldi'' diye konuştu. 
     Kulüp Başkanı Selahattin Aydın ise Ağar'ın kulübü ziyaret etmesinden mutluluk duyduklarını belirterek, ''Sakaryaspor, Türk futboluna hizmet etmeye devam edecektir. Şimdiye kadar hak etmediği yerdeydi, ancak emeğimizin karşılığını aldık'' dedi. 
     Aydın, daha sonra Ağar'a kulübün rozetini takarak, forma hediye etti. 
     
</TEXT>
</DOC>
