<DOC>
<DOCNO> 241164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun25.html </URL>
<DATE> 2004/05/19/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Talat Erken bir erken seçim... 
</HEADLINE>
<TEXT>

     KKTC Başbakanı Mehmet Ali Talat, mecliste başka hükümet seçeneklerinin bulunduğunu, ancak bunların zor seçenekler olduğunu belirterek, ''Şu an itibarıyla benim gözümde erken seçim görünüyor. Ama erken bir erken seçim'' dedi. 
     Talat, Doğu Akdeniz Üniversitesi DAÜ -Vakıf Yönetim Kurulu heyetini kabulü sırasında, gazetecilerin gündeme ilişkin sorularını yanıtladı. KKTC'ye uluslararası uçuşların başlaması için Uluslararası Sivil Havacılık Örgütünün onayının gerektiği hatırlatılarak, bu yönde bir girişim olup olmadığı yönündeki bir soruya karşılık Talat, ''Girişimimiz var. Konuyu değerlendirme aşamasındayız'' dedi. 
     Yapılacak başvurunun sonuç getirici olması gerektiğini ifade eden Talat, ''Ama o kadar da basit değil. Başvuru gerekiyor, başvuru yapılınca da bu iş olacak gibi bir durum yok. Olaylar kontrolümüzdedir'' diye konuştu. 
     Talat, yurtdışı temaslarının gündemde olduğunu, bazı ülke başkentlerini ziyaret edeceğini, ancak henüz programlanmış bir ziyaret bulunmadığını söyledi. 
     
     UBP İLE HÜKÜMET İNANDIRICI OLMAZ 
     ''Hükümetin durumu dış temaslarınızı nasıl etkileyecek'' sorusuna karşılık Talat, şu anda meclisten bir hükümet çıkma ihtimali bulunduğunu belirterek, geniş tabanlı bir hükümetten bahsedildiğini, en güçlü geniş tabanlı hükümet formülünün ise Cumhuriyetçi Türk Partisi CTP ile Ulusal Birlik Partisi UBP koalisyonu olasılığı olduğunu kaydetti. 
     UBP ile koalisyon kurmanın dış temaslar açısından ''son derece zor göründüğünü'' ifade eden Mehmet Ali Talat, sözlerini şöyle sürdürdü 
     ''Çünkü Kıbrıs Türkünün sandığa yansımış yüzde 65 iradesi, bizim UBP ile kuracağımız hükümet durumunda birazcık alaya alınır gibi oluyor. O bakımdan, böyle bir hükümet oluşumu çok zor. Ama bizi meclis içinde rahatlatacak tek oluşum da o görünüyor. Diğer bütün oluşumlar, hep sınırda, dengede oluşumlardır.'' 24 Nisan referandumunda ''hayır'' kampanyası yürüten bir parti ile ''evet'' kampanyası yürüten bir partinin kuracağı hükümetin ''inandırıcı olmayacağını'' ve böyle bir oluşuma ''dıştan bakışın kötü olacağını'' ifade eden Talat, şöyle devam etti 
     ''Bu bakımdan UBP ile hükümet kurmamız hemen hemen çok zor. Geriye kalan olasılıklar da zor. O yüzden erken seçim gündeme geldi, o da zor. Çünkü onun da ne yapsanız bazı etkileri olacak. Fakat ben hep söyledim, erken seçime gidecek olsak bile, bu faaliyetlerimizi sürdüreceğiz. Hiçbir şekilde geri durmayacağız. Kıbrıs Türk halkının izolasyonunu ortadan kaldırmak için ne gerekirse yapacağız.'' 
     
     HÜKÜMETİN İSTİFASI DOĞRU BİR DAVRANIŞ OLMAZ 
     Talat, bir gazetecinin, UBP Genel Başkanı Derviş Eroğlu'nun, ''yeni hükümet oluşumlarına fırsat verilmesi için hükümetin istifa etmesi gerektiği'' yönündeki sözlerini anımsatarak, ''istifa olasılığını düşünüp düşünmediğini'' sorması üzerine, Eroğlu'nun sözlerini ''sorumsuz bir talep'' olarak niteledi. Talat, ''Bu hükümetin istifa etmesi halinde, uluslararası arenada yürüteceği faaliyetler de son derece kısıtlı olur. O bakımdan böyle bir davranış, Kıbrıs Türk halkının büyük zararına olur'' dedi. 
     UBP'nin güvensizlik önergesi verme hakkı bulunduğuna işaret eden Talat, ''Buyursunlar versinler, 26'yı bulsunlar, hükümeti düşürsünler'' dedi. ''Hükümetin yüzde 65 tarafından desteklendiğini'' kaydeden Talat, şunları söyledi 
     ''Yüzde 65'e CTP sahip çıkıyor diye söylemiyorum, böyle bir iddiam yok. Ama yüzde 65 halk, çözüm ve AB perspektifini savunuyor ki, bu hükümet de aynı çizgidedir. UBP ise, -sadece yaptığı kampanya bakımından, liderliği bakımından söylüyorum- gericiliğin timsali olmuştur, 'hayır'ın timsali olmuştur, AB'ye karşıtlığın ve çözümsüzlüğün timsali olmuştur. O bakımdan UBP'nin bu anlayışının bizi yönetmesini kabullenmem mümkün değil. İsterse güvensizlik önergesini verir ve hükümeti düşürür. O zaman dediği olur, istifa ederiz. Ama aksi halde, halkımızın büyük beklentilerinin olduğu bir dönemde ve halkın yüzde 65'inin duygu, düşünce ve iradesini temsil ettiğimiz bir dönemde bu hükümetin istifası, hiç doğru bir davranış olmaz diye düşünüyorum.'' 
     
     ERKEN BİR ERKEN SEÇİM 
     Mehmet Ali Talat, meclisteki hükümet olasılıklarını ve erken seçimi ''zor seçenek'' olarak nitelediğinin hatırlatılması ve ''Bu zorlardan hangisi en kolay'' diye sorulması üzerine şöyle konuştu 
     ''Bu zorlardan en doğrusu, şu an itibarıyla, benim gözümde erken seçim görünüyor. Ama erken bir erken seçim. Halk yüzde 65'le iradesini ortaya koydu, bu iradesini sandığa nasıl yansıtacak Kendi geleceğini tayin edecek bir seçime girsin, iradesini orta koysun. Yeni meclis sonuçta yeni hükümetini oluştursun ve biz yolumuza devam edelim.'' Talat, ''Seçim tarihi için bir öngörünüz var mı'' sorusuna ise, ''Öyle bir öngörüm yok. Erken erken seçim'' karşılığını verdi. 
     
</TEXT>
</DOC>
