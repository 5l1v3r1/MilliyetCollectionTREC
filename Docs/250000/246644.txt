<DOC>
<DOCNO> 246644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur48.html </URL>
<DATE> 2004/06/09/ </DATE>
<TIME> 20.47 </TIME>
<AUTHOR>  </AUTHOR>
<HEADLINE>
DEP'li eski millet vekillerinin tahliyesi Diyarbakır'da kutlandı 
</HEADLINE>
<TEXT>

     Diyarbakır Büyükşehir Belediyesi önünde toplanan bir grup, kapatılan DEP'in eski milletvekillerinin tahliye edilmesini halay çekerek kutladı. 
     Leyla Zana, Hatip Dicle, Orhan Doğan ve Selim Sadak'ın tahliye edilmesi nedeniyle DEHAP İl binası önünde toplanan bir grup, burada halay çekti. 
     Daha sonra Büyükşehir Belediyesi önüne gelen grup, burada da çeşitli sloganlar atarak, davul zurna eşliğinde halay çekip kapatılan DEP'in eski milletvekillerinin tahliye edilmesini kutladılar. 
     Grubun kutlamasına Büyükşehir Belediye Başkanı Osman Baydemir, Sur Belediye Başkanı Abdullah Demirbaş, Yenişehir Belediye Başkanı Fırat Anlı ve Bağlar Belediye Başkanı Yurdusev Özsökmenler de katıldı. 
     Grup, daha sonra sessiz bir şekilde dağıldı. 
     Tahliye edilen eski milletvekillerinden Selim Sadak'ın eşi Fatma Sadak, Şırnak'ın İdil ilçesinde yaptığı açıklamada, çok sevinçli olduklarını belirterek, ''Biz kardeşiz. Barış istiyoruz. Eşimle gurur duyuyorum'' dedi. 
     Şırnak'ın Cizre ilçesinde de evinde tebrikleri kabul eden Orhan Doğan'ın ablası Sabahat Saçan ise, tahliye kararından dolayı sevinç duyduğunu kaydetti. 
     

     
</TEXT>
</DOC>
