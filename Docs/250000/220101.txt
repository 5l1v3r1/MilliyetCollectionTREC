<DOC>
<DOCNO> 220101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur15.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarşamba çayı taştı, tarım arazileri sular altında kaldı 
</HEADLINE>
<TEXT>

     Konya'nın Bozkır İlçesi'nde etkili yağmur ve karların erimesi nedeniyle Çarşamba Çayı'nın taşması sonucu tarım arazileri su altında kaldı. Bölgede 50'ye yakın ev, olası sel tehlikesine karşı boşaltıldı. 
     Hava sıcaklıklarının artmasına bağlı olarak yüksek kesimlerdeki karların erimesi ve sabah saatlerinde başlayan yağmur, Bozkır'da yaşamı olumsuz yönde etkiliyor. 
     Alınan bilgiye göre, Bozkır'a bağlı Karacahisar Köyü'nden doğan ve Forkun, Dere ve Sağlayan beldeleri ile ilçe merkezinden geçerek Apa Barajı'na dökülen Çarşamba Çayı taştı. 
     Bozkır Belediye Başkan Vekili Ahmet Horasanlı, sabah saatlerinde başlayan yağmur ve lodosun etkisiyle karların erimesiyle ilçedeki Çarşamba, Çökelez ve Forkun çaylarının taşması sonucu ilçe merkezinin su altında kaldığını söyledi. 
     İlçeye bağlı Forkun, Dere ve Sağlayan beldeleri ile Yolören ve Pınarcık köylerinde yüzlerce dekar ekili tarım arazisinin su altında kaldığını ifade eden Horasanlı, ilçe merkezinde Çarşamba Çayı'na yakın yaklaşık 50 evin, muhtemel sel olayına karşı boşaltıldığını kaydetti. 
     Horasanlı, oluşturulan kriz merkezinden vatandaşlara uyarı yapıldığını da bildirdi. 
     Çevre ilçelerden gelen ekiplerle birlikte taş ve kumdan barikatlar kurarak, suya yön verilmeye çalışıldığını kaydeden Horasanlı, belediye personelinin aralıksız çalışmalarını sürdürdüğünü ifade etti. 
     Öte yandan, Konya'nın Hadim ve Karaman'ın Sarıveliler İlçesi'nde etkili olan lodos nedeniyle bazı evlerin çatılarının uçtuğu, elektrik direklerinin zarar görmesi yüzünden ilçeye elektrik verilemediği bildirildi. Sarıveliler'in bazı bölgelerinde heyelan tehlikesi olduğu da öğrenildi. 
     
</TEXT>
</DOC>
