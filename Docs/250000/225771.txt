<DOC>
<DOCNO> 225771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun28.html </URL>
<DATE> 2004/03/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Avam Kamarası'nda bir Türk Ayfer Orhan aday oldu... 
</HEADLINE>
<TEXT>

     İngiltere'de iktidardaki İşçi Partisi'nde politika yapan, daha önce de yerel seçimlerde aday gösterilen Ayfer Orhan'ın genel seçimlerde milletvekilliğine aday gösterilmesi kesinleşti. 
     Cambridgeshire'dan aday gösterilmesi kesinleşen Orhan, 2005 ya da 2006 yılında yapılması beklenen seçimlerde milletvekili olması halinde, Avam Kamarası'na giren ilk Türk asıllı İngiliz vatandaşı olacak. 
     İşçi Partisi'nin daha önce Londra'daki Enfield Belediyesi'nde meclis üyeliği yapan Orhan, Kıbrıslı Türk bir ailenin kızı olarak Kıbrıs'ta dünyaya geldi. 
     Ailesiyle birlikte 1965 yılında göç ettiği Londra'da üniversite öğrenimini tamamladıktan sonra bir süre grafik dizayn işiyle uğraşan Ayfer Orhan, daha sonra İşçi Partisi'nde politika yapmaya başladı. Aktif politikada 10 yılını dolduran Orhan, evli ve iki çocuk sahibi. 
     Bu arada, Orhan'ın yanı sıra İşçi Partisi'nden milletvekili adaylığı için başvuru yapan Nilgün Canver'in ise bu seçim döneminde milletvekili adayı olma arzusu gerçekleşmedi. Aynı şekilde Muhafazakar Parti'den aday olmaya çalışan Ertan Hürer de başarılı olamadı. 
     İngiltere'de bir partiden milletvekili adayı olabilmek için adayın parti genel merkezine başvurması gerekiyor. Başvurunun ardından değişik bölgelerde çeşitli görevler yapması istenen adayın bu çalışmaları ve bunlardan alınan sonuçlar değerlendiriliyor. 
     Bir tür sınav niteliği taşıyan bu uzun sürecin ardından, kişi adaylığa uygun görülürse, başvurusu olumlu yanıtlanıyor ve adaylığı kesinleşiyor. 
     
</TEXT>
</DOC>
