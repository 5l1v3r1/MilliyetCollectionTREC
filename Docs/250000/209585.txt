<DOC>
<DOCNO> 209585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/yazar/sazak.html </URL>
<DATE> 2004/01/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Adalete güven 
</HEADLINE>
<TEXT>

   
   Yargıya neşter operasyonu, gözaltında tutulan şirket yöneticilerinin Ankara DGM Yedek Hakimliği'nce serbest bırakılmasıyla son buldu 
   Davaların seyrini değiştirmek üzere 'çete oluşturdukları' öne sürülen avukat ve iş takipçileri hakkında yeterli delil ve kanıt bulunamayınca zanlılar hakkındaki suçlama 'yargıyı etkilemek için hakimler üzerinde baskı oluşturmak' fiiline dönüştü. 
   Sonuçta, 'yargıda rüşvet bombası' DGM, Yargıtay ve Danıştay'ı birbirine düşürmenin, 'adalete güveni sarsmanın' ötesine geçmeyen bir 'ses bombası' mıydı Bundan sonraki aşamada davanın TCK'nın 232'nci maddesi kapsamında DGM dışında açılacağı anlaşılıyor. 
   Bu tür operasyonlarda genellikle 'polis ifadeleri' ile yargılanma aşamasındaki savcılık iddiaları birbirini tutmazdı. Bu defa Ankara DGM Savcısı Ömer Süha Aldan'ın suçlamaları yargıdan dönmüş oldu. 
   Oysa Aldan, günlerdir banka hesaplarındaki 'dudak uçuklatacak rakamlardan' söz ediyor ve 'Delillerin fos olmadığını görecekler' diyordu. 
   Savcılık dosyasının, Ankara DGM Yedek Hakimliği'nce yetersiz görülmesi olayın adli boyutu dışında 'siyasi yönü' konusundaki soru işaretlerinin de tartışılmasını gerektiriyor. 
   Neşter 2 operasyonuna 'taraf' olanlar arasında Adalet Bakanı Cemil Çiçek de var. Çiçek, 7 Ocak'taki Hukuk Kurultayı'nda yargıdaki operasyonla ilgili 'işaret fişeği' gibi sözler söylemişti 
   "Çok yakında öyle isimler açıklanacak ki, bakalım kol kırılıp yen içinde kalacak mı Üç beş gün birinci sayfadan verilip unutulacak mı " 
   Bakan'ın 'örtülü mesajı'nın ne anlama geldiği birkaç gün sonra anlaşılacaktı. Yargıda sorunu olan grupların 'işlerini çözen' ve 'müjdeci çetesi' diye anılan kişiler arasında bir Yargıtay üyesinin avukat olan oğlu da bulunuyordu. Gözaltına alınan Cenk Güryel ve Haldun Erdavran da serbest kalanlar arasında. Erdavran bu trafikte 'kilit adam' gözüküyor ve Yargıtay üyesi Ergül Güryel kanalıyla mahkeme üyelerinden randevu almakla suçlanıyordu. TCK 232'ye göre dava açılırsa 'yargıyı etkilemek üzere hakimler üzerinde baskı oluşturdukları' öne sürülen bu kişilerle ilgili gerçekler mahkemede netleşecek. 
   Ancak davanın seyri aksi yönde gelişirse bu defa da Danıştay Başkanı Nuri Alan'ın Cemil Çiçek'i de hedef alan eleştirel bakış açışı geçerlik kazanmayacak mı 
   "Adalet Bakanı'nın konuya ilişkin ayrıntılı bilgisi mevcut ise yapması gereken, incelemenin boyutlarının ne dereceye kadar yargı kurumları yönünde genelleşebileceğini açıklaması ve konuyla ilgisi bulunmayan insan ve kurumların zan altında kalmasının önlenmesidir. 
   Bu olgu daha önce başlatılmış olan yargıya güvensizlik açıklamalarıyla birleştiği takdirde amacı konusunda soru işaretleri doğuyor." 
   Neşter 2 operasyonu adaleti de yaraladı. 
   
      
   
</TEXT>
</DOC>
