<DOC>
<DOCNO> 220803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur14.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TZOB Selin faturası 68 trilyon lira... 
</HEADLINE>
<TEXT>

     Türkiye Ziraat Odaları Birliği TZOB son dönemde yaşanan afetler nedeniyle 283 bin dekar alanın hasar gördüğünü, zararın 68 trilyon liraya ulaştığını bildirdi. 
     TZOB'dan yapılan yazılı açıklamada, 24 ilde arka arkaya meydana gelen aşırı yağış, rüzgar ve selin tarım arazilerinin önemli oranda zarar görmesine neden olduğu belirtildi. Yaşanan felaketlerde toplam 283 bin dekar alanın hasar gördüğü ve zararın 68 trilyon liraya ulaştığı bildirilen açıklamada, "Hükümetin Acil Eylem Planı'nda yer alan Tarım Sigortaları Kanunu'nun bir yıldır halen çıkarılamamış olmasının faturası yine üreticilerimizi vurmuştur" denildi. 
     Herhangi bir sigortası bulunmayan üreticilerin üretime devam edebilmesi ve afetten en az zararla kurtulabilmesi için zarar gören illerin Afet Bölgesi ilan edilmesini öneren Birlik, çiftçilerin zirai kredileri, Bağ-Kur prim ödemeleri, sulamada kullanılan elektrik bedeli ödemeleri borçlarının faizsiz olarak ertelenmesini istedi. TZOB ayrıca 2003 yılı DGD ödemelerinin kalan yüzde 50'lik ikinci dilimi, mazot desteğinin kalan kısmı ve yem desteğinin de ödenmesi gerektiğini kaydetti. 
     
</TEXT>
</DOC>
