<DOC>
<DOCNO> 208095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun48.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron İsrail, yol haritasına bağlı... 
</HEADLINE>
<TEXT>

     İsrail Başbakanı Ariel Şaron, ''yol haritası''nı iptal etmek için çok erken olduğunu söyledi. 
     Şaron, televizyonda canlı yayınlanan parlamento oturumunda yaptığı konuşmada, ''İsrail, yol haritasına bağlı kalmaya devam ediyor. Ama yol haritasını övenler arasında değilim'' dedi. 
     Ariel Şaron, gelecek aylarda Filistinliler'in yükümlülüklerini yerine getirmediği görülürse, tek taraflı adım atacağını tekrarladı. 
     Batı Şeria ve Gazze'den tek taraflı asker çekmeden önce meclisin onayını alacağını söyleyen Şaron, böyle bir adım atmadan önce koalisyon üyeleri ve ABD'ye de danışacağını bildirdi. 
     Şaron, konuşmasında, Batı Şeria ve Gazze'deki bazı Yahudi yerleşim yerlerinin kaldırılması planından ise söz etmedi. Şaron, geçen haftalarda, askerlerin yeniden konuşlandırılması çerçevesinde bazı yerleşimlerin sökülebileceğini söylemişti. 
     
</TEXT>
</DOC>
