<DOC>
<DOCNO> 206506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/yazar/bila.html </URL>
<DATE> 2004/01/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkmenlere Mısır eğitimi 
</HEADLINE>
<TEXT>

   
   Barzani ve Talabani'nin etnik esaslı federasyon girişimlerinden sonra Kerkük'te yaşanan olaylar, Türkmenlerle Arapları birbirine yaklaştırdı. Kürt federasyonu ve bu federasyona Kerkük'ün dahil edilmesi girişimlerine karşı Türkmenler ve Araplar, "Kerkük Irak kentidir" söylemiyle ortak bir duruş sergilediler. 
   Bu bağlamda Türkmenler, Arap dünyasından yardım ve destek bekliyor. Bu amaçla geçtiğimiz hafta boyunca Kahire'de temaslarda bulunan Irak Türkmen Cephesi yöneticileri önemli mesafe aldılar. Türkmen Cephesi Başkanı Dr. Faruk Abdullah Abdurrahman ve beraberindeki heyet Arap Birliği Genel Sekreteri Amr Musa, Mısır Dışişleri Bakanı Ahmet Mahir ve Dışişleri yetkilileriyle bir dizi görüşme ve toplantı yaptı. 
   Türkmen heyetinden Ahmet Muratlı'nın verdiği bilgiye göre, gerek Musa, gerekse Mahir'in verdikleri mesaj, Türkmenleri rahatlatmış durumda. Musa ve Mahir'in özetli yaklaşımları şöyle 
   "Irak'ın toprak bütünlüğü korunacaktır. Bir grubun diğerini hakimiyet altına almasına, ona baskı yapmasına izin verilemez. Kerkük bir Irak kentidir. Bir grubun yönetimine terk edilemez. Mısır, Iraklı grupların hepsine kapısı açık bir ülkedir. Siz de Kahire'de Barzani ve Talabani gibi büro açabilirsiniz. Mısır, Irak'ın toprak bütünlüğünün korunması ve Irak halkını oluşturan grupların hakları için elinden geleni yapacaktır." 
   Türkmenler Kahire'de gördükleri sıcak ilgiden çok memnunlar. 
   Türkmenlerden bir iki gün önce de Irak Dışişleri Bakanı Hoşyar Zebari, Mısır ve Arap Birliği yetkilileriyle görüşmeler yaptı. Zebari, yeni Irak ordusunun oluşumu konusunda Mısır'dan eğitim desteği istiyor. ABD'nin anlaşma yaptığı Ürdün ve Mısır, Irak'ın yeni ordusu ve polisinin oluşturulmasında eğitim desteği verecekler. Ürdün, yeni Irak ordusu için Iraklıları eğitmeye başlamış durumda. Ancak, eğitime gönderilenler Araplar ve Kürtler. 
   Bu dengesizliği önlemek amacıyla Irak Türkmen Cephesi, Mısır'dan, Türkmenlere de askeri eğitim verilmesini talep etmiş. Mısır Dışişleri Bakanı Ahmet Mahir, bu talebi olumlu karşılamış ve Türkmenlere de kontenjan oranında eğitim vereceklerini bildirmiş. Türkmen Cephesi, şimdi, Mısır'dan askeri eğitim almak için harekete geçiyor. 
   Peki, Türkiye ne yapıyor Türkmenlere neden Türkiye eğitim vermiyor da, Ürdün ve Mısır verebiliyor Irak'ın yeniden yapılandırılması, ordusu ve polisinin oluşturulması konusunda Türkiye'nin devrede olacağı daha önce açıklanmıştı. Bu açıklamalar geçerli değil mi 
   Bu sorulara Türkmen Cephesi'nden Ahmet Muratlı'nın verdiği yanıt şöyle 
   "Şu anda Türkiye devre dışıdır. ABD'nin Ürdün ve Mısır'la eğitim anlaşması var ama Türkiye'yle yok. Bu nedenle Türkiye'den eğitim almamız söz konusu değil. Bunu bildiğimiz için Mısır ve Ürdün'ün vereceği askeri eğitimden yararlanmak ve yeni Irak ordusu içinde biz de yer almak istiyoruz. Iraklı olarak bu bizim hakkımız." 
   Kuşku yok ki, bölgede en iyi askeri eğitim verecek ülkelerin başında Türkiye geliyor. Türk ordusunun olanakları ve yetenekleri buna uygun. Ancak, Mısır ve Ürdün eğitim programını uygulamaya koydukları halde, Türkiye'nin böyle bir işlevi yok. Bu ABD'nin tercihini yansıtıyor. Tabii, Irak Geçici Yönetimi, özellikle de bu yönetimde kritik bakanlıkları elinde tutan Barzani ve Talabani'nin tercihi aynı yönde. Onlar peşmergeleri yeni Irak ordusunun esas unsuru haline getirmeye çalışıyorlar. Türkmenler de bu süreçte geri kalmamak için girişimlerini sürdürüyorlar. 
   Kaderin cilvesine bakın ki, Türkmenlerin umudu Mısır ve Ürdün... 
   
      
   
   
</TEXT>
</DOC>
