<DOC>
<DOCNO> 220821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur32.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kadınlar Günü tüm yurtta kutlandı... 
</HEADLINE>
<TEXT>

     Dünya Kadınlar Günü, tüm yurtta düzenlenen etkinliklerle kutlanıyor. 
     Diyarbakır'da Dünya Kadınlar Günü dolayısıyla yapılan yürüyüşün ardından miting düzenlendi. 
     Diyarbakır Kadın Platformu'nca, Urfakapı Semti'nde düzenlenen yürüyüşün ardından İstasyon Caddesi'nde düzenlenen mitingde, kadınlara yönelik çalışmalar yapan çeşitli derneklerden kadınlar konuşma yaptı. Daha sonra Büyükşehir Belediyesi Çocuk Korosu ve sanatçı Aynur Doğan, Türkçe ve Kürtçe parçalar seslendirdi. 
     Mitingde kadınlar ön sıralarda, erkekler de kadınların arkasında yer aldı. 
     Öte yandan, bir grubunun polise taşla saldırması üzerine kısa süreli gerginlik yaşandı, ancak olay büyümedi. 
     
     VAN 
     Van'da 8 Mart Dünya Kadınlar Günü etkinlikleri çerçevesinde Kadın Platformu tarafından miting düzenlendi. 
     Töre cinayetine kurban giden Güldünya Tören için yapılan bir dakikalık saygı duruşunun ardından başlayan mitingde konuşan Özgür Parti Kadın Kolları Başkanı Semiha İlter, töre cinayetine kurban giden Güldünya'nın acısını içlerinde hissettiklerini belirterek, ''Kutlamakta olduğumuz kadınlar günü, gelecek yıllarda barışın ve demokrasinin hakim kılınacağının göstergesidir. Bizler kadın olarak hayatın çeşitli dallarında görev almak istiyoruz'' dedi. 
     Miting, yerel sanatçıların söylediği Kürtçe şarkıların ardından son buldu. 
     
     BİTLİS 
     Bitlis'te Dünya Kadınlar Günü çeşitli etkinlik ve ziyaretlerle kutlandı. 
     Bitlis Kadınları Koruma ve Dayanışma Derneği Başkanı Hatıra Serkehni ve beraberindeki dernek üyeleri, önce, töre cinayeti kurbanı Güldünya Tören'in, Güroymak İlçesi Budaklı Köyü'ndeki mezarını ziyaret ettiler. 
     Serkehni, AA muhabirine yaptığı açıklamada, Bitlis'teki kadınların temel sorununun eğitimsizlik olduğunu belirterek şunları söyledi 
     ''Öncelikle biz ildeki kadınların bilinçlendirilmesi gerektiğine inanıyoruz. Bu nedenle her ne sebeple olursa olsun kadınların uğradığı şiddeti kınıyoruz.'' 
     
     KAYSERİ 
     Kayseri'de, AK Partili belediye başkanları, karanfil dağıttı. 
     Büyükşehir Belediye Başkanı Mehmet Özhaseki, merkez Melikgazi Belediye Başkanı Memduh Büyükkılıç, Kocasinan Belediye Başkanı Bekir Yıldız, AK Parti İl Başkanı Mahmut Cabat ile eşleri, Sivas Caddesi'ndeki parti binası önünden Cumhuriyet Meydanı'na kadar yürüyerek kadınlara 5 bin karanfil dağıttılar. 
     
     SİVAS 
     Sivas Barosu Kadın ve Çocuk Komisyonu Başkanı Avukat Serap Hergüner, Sivas Barosu'nda yaptığı basın açıklamasında, ekonomik ve toplumsal dengesizliklerin yoğun olduğu toplumlarda, eşitsizliklerle, haksızlıklardan öncelikle kadınların etkilendiğini belirtti. 
     Kadın hakları alanındaki olumsuz koşullar ülkemize özgü bir olgu olmadığını kaydeden Hergüner, ''Dünyada da kadın, hak ve özgürlükleri yönünden erkeğe oranla daha olumsuz koşullardadır'' diye konuştu. 
     Hergüner, kadına yönelik aile içinde şiddet, hakaret ve kötü muamelenin devam ettiğini savundu. 
     
     İZMİT 
     İzmit'te de Dünya Kadınlar Günü, Büyükşehir Belediyesi ve sivil toplum örgütlerinin birlikte düzenlediği etkinlikle kutlandı. 
     Büyükşehir Belediye Başkanı Hikmet Erenkaya, Süleyman Demirel Kültür Merkezi'nde gerçekleştirilen etkinlikte yaptığı konuşmada, Türkiye'de kadın haklarının Avrupa ülkelerine göre geride olduğunu belirtti. 
     Türkiye'de kentlerdeki kadınların, kırsal kesimde yaşayan kadınlara göre biraz daha iyi durumda olduğunu ifade eden Erenkaya, ''Üzülerek söylüyorum ki, kadınlarımızın bir bölümü çağdışı dayatmaların farkında bile değil'' diye konuştu. Söyleşinin ardından, sivil toplum örgütleri ile siyasi partilerde görev yapan kadınlara plaket verildi ve sanatçı Yıldız Kenter, ''Oskar ve Pembeli Meleği'' adlı tek kişilik oyununu sahneledi. 
     
</TEXT>
</DOC>
