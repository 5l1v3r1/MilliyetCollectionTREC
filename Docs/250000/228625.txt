<DOC>
<DOCNO> 228625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun50.html </URL>
<DATE> 2004/04/05/ </DATE>
<TIME> 19.51 </TIME>
<AUTHOR>  </AUTHOR>
<HEADLINE>
Çin'de, AİDS'le mücadele için 51 pilot bölge kuruldu 
</HEADLINE>
<TEXT>

     Çin'de, ülkeyi tehdit eden AIDS hastalığıyla mücadele için 51 pilot bölge ilan edildi. 
     Çin Sağlık Bakanlığı tarafından yapılan açıklamada, pilot bölge uygulamasının, söz konusu bölgelerde yaşayanların yüzde 70'inin AIDS hakkında bilgi sahibi olmasını ve HIV taşıyanların yüzde 95'ini prezervatif kullanma gibi önlemler almaya teşvik etmeyi amaçladığı kaydedildi. 
     Uygulama çerçevesinde ayrıca, HIV taşıyıcıları ve AIDS hastalarının yüzde 90'ının düzenli tedavi görmesi ve aralarında yardımlaşma grupları oluşturmaları amaçlanıyor. 
     Pilot bölgeler Hubey, Hunan, Anhui, Hıbey, Şaanşi, Şanşi, Şandong, Henan, Guicou, Liaoning ve Heylongciang olmak üzere 11 eyalette bulunuyor. 
     Yetkililer, Guanşi, Guangdong ve Sincan gibi çok sayıda AIDS hastası ve HIV taşıyıcısı bulunan yerlerde pilot bölge kurulmamasıyla ilgili olarak, açıklanan bölgelerin sadece örnek olduğunu, hasta sayısına göre seçilmediklerini ve başarılı olması durumunda uygulamanın yaygınlaştırılacağını belirttiler. 
     Çin'de resmi rakamlara göre, 840 bin HIV taşıyıcısı ve 80 bin AIDS hastası bulunuyor, ancak uzmanlar gerçek rakamın bunun çok üstünde olduğunu kaydediyorlar. 
     
</TEXT>
</DOC>
