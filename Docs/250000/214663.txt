<DOC>
<DOCNO> 214663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/spor/yercan.html </URL>
<DATE> 2004/02/12/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Şansla kol kola 
</HEADLINE>
<TEXT>

   
   Ligde haftalar ilerler, kupada yarı finalistler belirlenirken yine değişen pek bir şey yok futbol fakiri Trabzonspor diyarında... Tablo hep aynı, alışagelmiş tablo... Dertler, sıkıntılar ve sorunlar eksilmeden katlayarak devam ediyor. Trabzonspor, "Sancılı" lig mücadelesinin ardından "ecel terleri" döktüğü kupa maçında da "şansın koluna" girerek yarı finalde dans ediyor. 
   Olmuyor, bir türlü oynamak istediği futbolu sahaya yansıtamıyor Bordo - Mavili ekip... Ne teknik kadroda yapılan değişiklikler, ne de her alternatifi deneyen kadro seçimleri çare olabiliyor bu kronik hastalığa... Defanstan başlayan aksaklıklar özellikle kanatları çalışmayan orta sahada büyüyor, gol yollarında aciz ve çaresiz kalan forvette kaosa dönüşüyor. 
   Adanaspor maçının ardından "Yattara'sız maç kazanılmaz" eleştirilerine inatla kulak tıkayan Ziya Doğan, "Bildiğini okumanın" bedelini az kalsın oldukça pahalıya ödüyordu. Gökdeniz ve Maxim'den oluşan iki kanadın etkisiz kalışını karşılaşmanın üçte ikisi sona erene kadar boş gözlerle seyreden Doğan, teknik adamlık görevini ikinci yarıda hatırlayıp gerekli değişiklikleri yapınca giden tur son dakikada geri geldi. En büyük sıkıntıyı adam markajı yapan ekipler karşısında yaşayan ve çabuk demorolize olan Trabzonspor etkili silahları da kilitlenince komple oyundan düşüyor. 
   Konyaspor, farklı kazandığı lig maçından edindiği tecrübe ile orta sahayı kalabalık tutup Trabzonspor'un kanatlarını da etkisiz hale getirince oyuna hakim oldu ve penaltıdan bulduğu golle avantajı da yakaladı. 
   Doğan'ın inadından vazgeçip Yattara ve Mehmet Yılmaz'a forma vermesiyle önce oyundaki dengeyi sağlayan Trabzonspor 90 3'de skordaki dengeye de eşitlik getirdi. Volkan'ın "hayat öpücüğü" değerindeki golü karşılaşmayı uzatmaya götürürken Mehmet Yılmaz gümüş golle yarı final kapısını açtı. 
   Orta hakem Cüneyt Çakır pozisyonlara ve oyuna hakim bir yönetim gösterdi. Penaltı dahil verdiği kararlar, kullandığı kartlarıyla gelecek için Türk hakemliği adına ışık saçtı. 
   
      
   
</TEXT>
</DOC>
