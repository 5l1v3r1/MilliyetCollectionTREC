<DOC>
<DOCNO> 220194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/spor/ykoksaldi.html </URL>
<DATE> 2004/03/06/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Tur ötesi 
</HEADLINE>
<TEXT>

   
   Kuralar sonrası UEFA Kupası'nda Türk takımları içinde Gençlerbirliği'nin tura en yakın isim olduğu tahminleri doğru çıktı. Şaşırtıcı değil, hatta Gaziantepspor'un Roma karşısındaki performansı ve turu geçme şansı yaratabilmesi önemli. 
   Geçen sezon Denizlispor'un kupadaki ilerleyişine tedbirli yaklaşmıştık. Ama Gaziantepspor ve Gençlerbirliği'nin de bu yolu zorladığını gördük, görüyoruz. Bu bir kez daha Türk futbolu ve ligindeki krizlerin kaynağında potansiyelden çok idari yapının, vizyon ve devamlılık sorununun, futbolu yorumlayışımızdaki çarpıklığın yattığını ve artık bunları tartışmamız gerektiği ortaya çıktı. 
   Gençlerbirliği, her zaman ligde zorlayıcı, yeni ve iyi futbolcuları çıkaran altyapı ve idari istikrarı sağlama başarısı, uygun bir teknik direktör seçimi ve ısrarla bambaşka bir yöne kaydı. Ersun Yanal'ın riskli denilen sistemi tartışılabilir. Ama onun kendine özgü ve taklitçi olmayan stil yaratma inadı alternatif bir teknik direktör modelidir. Türk futbolunun klişelerine karşı önemli bir çabadır. 
   Gençlerbirliği üç farklı ekol ve futbol stilini Blackburn Rovers., Sporting Lizbon, Parma kendi tarzıyla eledi. Tuhaf bir tesadüf sonucu Valencia ile eşleştiler. Çok zor, karşılarında disiplini yedekleriyle bile koruyabilen, dinamik ve kurnaz bir takım var. Ama Gençlerbirliği, Beşiktaş'ın deplasmanda yapamadığı skor avantajını ele geçirebilecek yıpratıcı bir kontratak kuvvetine sahip. 
   Aslında ne olacağını bir tarafa itebiliriz. Çünkü şu ana kadar yapılanlar basit işler değil. Önemli olan bu başarıyı senelik bir motivasyon ve silinecek bir hatıra olmaktan çıkarmaktır. Denizlispor, Rıza Çalımbay ile yollarını ayırarak, büyük düşünmeyerek, çok şey kaybetti. Antep de Roma elenişini 'şanssızdık, bizi küçümsediler, gösterdik' trajik aldatmalarından çıkarıp, iniş çıkışlara rağmen kendine bir başarı standardı yaratmalı. 
   Valencia, başından beri belirtildiği gibi kupada şampiyonluk adayı diyeceğimiz birkaç takımdan biri. Beşiktaş'ın şansı azdı. Ama Valencia'nın her iki maçta da standart ilk 11'inden 6 - 7 oyuncuyu bozarak başlaması, kemikleşmiş savunma dörtlüsündeki isimleri kenara alması, güvencesi olan defans önündeki adamları değiştirmesi taktik avantajlar sağlıyordu. Beşiktaş bunu değerlendiremedi. İki sezondur Lazio'ya stratejik olarak hep mağlup olmuşlardı. Oysa krizleri aşabilme ve kısa tutma yeteneği takımları iddialı kılar. Valencia bu bütünlüğe sahipti, Beşiktaş değil. 
   Galatasaray ise Fatih Terim kimliği altında doğru analiz edilememenin biriken bedelini ödüyor. 
   
      
</TEXT>
</DOC>
