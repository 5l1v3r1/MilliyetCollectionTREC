<DOC>
<DOCNO> 238371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko16.html </URL>
<DATE> 2004/05/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Merkez Bankası Kurda çok keskin hareketler beklemiyoruz... 
</HEADLINE>
<TEXT>

     Merkez Bankası Başkan Yardımcısı Fatih Özatay, döviz kurunda çok keskin hareketler beklemediklerini söyledi. 
     Özatay, Türkiye İktisat Kongresi'nde katıldığı sunumun ardından katılımcıların sorularını yanıtladı. 
     Özatay, serbest kur politikası gereği Merkez Bankası'nın bir kur hedefi bulunmadığı için kura, şu ya da bu şekilde gitmesi yönünde müdahale olmayacağını ifade etti. 
     Özatay, dövizin geldiği noktada neden alım yapmıyorsunuz sorusunun yanlış olduğunu belirterek, şunları kaydetti 
     ''Merkez Bankası kur politikasında, acil, keskin hareketlerde dövize müdahale ediyor. Merkez Bankası ileriye bakar. Döviz alımları müdahale değildir. Döviz rezervlerinin yüksek olması, uluslararası kurumlar açısından güvence kaynağıdır. Dış borç ortada. Döviz rezervleri de önemli. Belirlenen politikaların dışına çıkılmasını kimse beklemesin.'' Faizlerin düşürülmesi ya da yükseltilmesinde döviz kurunu değil enflasyonu temel aldıklarını belirten Özatay, ''Enflasyona bakarak faizi düşürüyoruz'' dedi. 
     Özatay, Türkiye'ye giren sıcak paraya ilişkin bir soruya karşılık olarak da, ''Yabancıların İMKB'de, bonoda, hisse senetlerinde ne kadar paralarının olduğunun takip edildiğini ancak, ülkeye giren sıcak para miktarının yüzde yüz kesinlikle ölçülemediğini'' belirterek ''net hata ve noksana bakmak lazım'' diye konuştu. 
     
     DOĞRUDAN GELİR DESTEĞİ ÖDEMELERİ 

     Hazine Müsteşarı İbrahim Çanakçı da, asgari ücret ve emeklilere yapılan artış nedeniyle alınan ek önlemleri hatırlatarak, yüzde 1.7 oranında ek önlem alma ihtiyacı duyulduğunu, bunun yüzde 1'inin harcama ağırlıklı, yüzde 0.7'sinin de gelir ağırlıklı olduğunu söyledi. 
     Çanakçı, doğrudan gelir desteğinin tarımsal destekler içindeki payının yüzde 75-80 olduğunu, bu oranın yüzde 50'ye düşürülmesi için strateji oluşturulduğunu belirtti. 
     Devlet Planlama Teşkilatı Müsteşarı Ahmet Tıktık da, 2004 yılında inşaat sektöründe yüzde 15 daralma olduğunu, bu daralmanın daha düşük olması halinde işsizlik oranının düşeceğini kaydetti. 
     Tıktık, imalat sanayiinde istihdamın artmadığını ancak, verimliliğin arttığını ifade etti. Bilkent Üniversitesi İktisadi ve İdari Bilimler Fakültesi Dekanı Profesör Merih Celasun da, kaliteli politikacı beklemek için kaliteli seçmen olması gerektiğini söyledi. 

     
</TEXT>
</DOC>
