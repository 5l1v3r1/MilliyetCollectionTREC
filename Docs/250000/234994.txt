<DOC>
<DOCNO> 234994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo46.html </URL>
<DATE> 2004/04/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Murat Yiğiter Vural'ı tüm takım olarak kınıyoruz... 
</HEADLINE>
<TEXT>

     Çaykur Rizespor'un Kaptanı Murat Yiğiter, Akçaabat Sebatspor maçının ardından istifa eden Yılmaz Vural'ı, şahsı ve takım arkadaşları adına kınadığını söyledi. 
     Yiğiter, Yılmaz Vural'ın yaptığı hareketin kendilerini zan altında bıraktığını belirterek, ''Vural'ın, sebep olduğu talihsiz olaylardan dolayı bizi töhmet altında bırakıp, kendisini erdemli bir insan olarak gösterme çabasını kınıyorum'' dedi. 
     Hiçbir kişi ve kurumun Çaykur Rizespor kulübünü ve futbolcularını töhmet altında bırakmaya hakkının olmadığını ifade eden Yiğiter, ''Spor kamuoyu herkesin ne karaktere sahip olduğunu çok iyi biliyor. Biz Çaykur Rizespor'u temsil ediyoruz. 4 yıldır burada oynuyorum. Alnımızın akı ile Çaykur Rizespor'u bugüne kadar temsil ettik. Küme düştük, şampiyon olduk. Kimsenin böyle bir hareket yapmaya hakkı yoktur'' diye konuştu. 
     Akçabat Sebatspor karşılaşmasının final niteliğinde bir maç olduğunu kaydeden Yiğiter, şöyle devam etti 
     ''Bursaspor, Akçaabat Sebatspor'u yendi. Akçaabat Sebatspor'un da gelip bizi yenmesi normaldir. Akçaabat Sebatspor amatör bir takım değil. Maçı sattığımız yönünde ithamlar var. Maç futbolcunun namusudur. Kim böyle bir iddiada bulunuyorsa belgelerini ortaya koysun. Biz burada alnımızın teri ile çocuğumuzun ekmeğini kazanıyoruz.'' 
     
</TEXT>
</DOC>
