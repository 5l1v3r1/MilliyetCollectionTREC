<DOC>
<DOCNO> 233227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo25.html </URL>
<DATE> 2004/04/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Elazığspor Bursaspor maçı, kritik bir maç... 
</HEADLINE>
<TEXT>

     Elazığspor Teknik Direktörü Güvenç Kurtar, ligde yapacakları Bursaspor maçının, kritik bir maç olduğunu söyledi. 
     Güvenç Kurtar, geçen hafta oynanan Trabzonspor karşılaşmasına takımının çok iyi konsantre olduğunu, buna rağmen şanssız bir golle yenildiklerini belirterek, ''Takımın matematiksel olarak şansı sürüyor. Bu işi sonuna kadar götüreceğiz. Bursaspor maçı kritik bir maç. Onların da bizim de galibiyete ihtiyacımız var. Bu maçı kazanmak için oynayacağız. Başka şansımız yok. Takım olarak çalışmalarımız devam ediyor. Taktik ağırlıklı olarak çalışıyoruz. Tabii futbolcularımız büyük stres yaşıyor'' diye konuştu. 
     Kurtar, takımda Bekir, Eren, Ramazan ve Ahmet'in sakatlıklarının sürdüğünü, ancak Bursaspor karşısında Ramazan ve Ahmet'in forma giyebilme şanslarının olduğunu sözlerine ekledi. 
     
</TEXT>
</DOC>
