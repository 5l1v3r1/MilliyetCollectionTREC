<DOC>
<DOCNO> 234179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo07.html </URL>
<DATE> 2004/04/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Beşiktaş başarısızlık korkusunu daha fazla hissedecek' 
</HEADLINE>
<TEXT>

     Dokuz Eylül Üniversitesi Öğretim Üyesi Spor Psikoloğu Yrd.Doç.Dr.Erkut Konter, Beşiktaş ile Fenerbahçe arasındaki derbi maçta ''başarısızlık korkusu'' faktörünün önemli olacağını belirterek, ''Başarısızlık korkusunu yenen maçı kazanır'' dedi. 
     Erkut Konter, A.A muhabirine yaptığı açıklamada, Beşiktaş-Fenerbahçe maçını değerlendirdi. 
     Kazanma-kaybetme, başarı-başarısızlığın, sporcuların ''başarısızlık korkusuyla'' ilişkili olduğunu belirten Konter, şunları söyledi 
     ''Sporcu, başarısızlık korkusunu maçın kaybedilmesi halinde kendisine saygısını yitirme, utanç yaşama, önemli olarak gördüğü kişilerin ilgisini kaybetme ailesi, takım arkadaşları, yöneticileri gibi , bu kişileri üzme ve gelecekle ilgili belirsizliğin artacağı şeklindeki kaygılar nedeniyle yaşar. Bu da oyuncunun maçta ne kadar strese gireceği, ne kadar kendisine güveneceği, ne kadar dikkat ve konsantrasyon göstereceği ve ne kadar maça motive olacağını etkiler.'' Başarısızlık korkusunu daha çok yaşayan tarafın maçı kazanma olasılığının düşük olduğunu kaydeden Konter, şunları söyledi 
     ''Bu maçta başarısızlık korkusu faktörünün öne çıkacağını düşünüyorum. Hatta başarısızlık korkusunu yenen taraf maçı kazanır. Karşılaşma öncesinde teknik adam ve sorumluların, takımının başarısızlık korkusuyla başa çıkma yönünde verecekleri demeçler ve alacakları önlemler maçın sonucunu etkileyecektir.'' Karşılaşmanın kazanılmasının Beşiktaşlı oyuncular için daha önemli olduğunu belirten Konter, sözlerini şöyle tamamladı 
     ''Beşiktaş, başarısızlık korkusunu daha fazla hissedecek. Çünkü, puan cetvelindeki durum nedeniyle Beşiktaş sıkıntılı günler yaşıyor. Bunun yanısıra futbolcular için transfer konularının gündemde olması, kendi seyircileri önünde lige havlu atma ihtimali baskıyı ve korkuyu artırıyor.'' 
     
</TEXT>
</DOC>
