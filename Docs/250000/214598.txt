<DOC>
<DOCNO> 214598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur53.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK üyesi Doğan'dan yanıt Vakit'te kendi adımla yazıyorum 
</HEADLINE>
<TEXT>

     RTÜK üyesi Mehmet Doğan, Vakit Gazetesi'nde kendi adıyla yazılarının çıktığı belirterek, '' Onbaşı bile olamayacakların general olduğu ülke başlıklı yazının sahibi konusunda isim karışıklığı oldu veya arkasında bilmediğim senaryolar var'' dedi. 
     Doğan, aralarında 4 kuvvet komutanının da bulunduğu 312 generalin açtığı davanın bugünkü duruşmasında, yazının kendisi tarafından kaleme alındığının öne sürülmesiyle ilgili olarak, şunları söyledi 
     ''RTÜK'e seçilmeden önce de Vakit Gazetesi'nde yazıyordum. Seçildikten sonra, arada bir yazı yaz dediler. Doğrusu, mesleki irtibatı kaybetmeyeyim diye makul buldum. Bizim işimiz yazarlık sonuçta... Haftada bir, 15 günde bir yazı yazmaya devam ettim. 
     Yazılarım ikinci sayfada çıkıyor. İkinci sayfada başkaları da yazıyor. Bu olayda, isim karışıklığı oldu. O isimle bizim ismimiz arasında karışıklık oldu. Veya arkasında bilmediğim senaryolar var.'' ''Onbaşı bile olamayacakların general olduğu ülke'' başlıklı yazının kendisi tarafından kaleme alınıp alınmadığı sorusu üzerine Doğan, ''İkinci sayfada kendi adımla yazıyorum. Yazılarım Mehmet Doğan imzasıyla çıkıyor. O sütunda çıkan diğer yazıları da benim yazdığım düşünülüyor'' dedi. 
     
</TEXT>
</DOC>
