<DOC>
<DOCNO> 248015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun12.html </URL>
<DATE> 2004/06/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İran'ın nükleer programı... ABD, İran'dan daha çok işbirliği istedi... 
</HEADLINE>
<TEXT>

     ABD, İran'ın BM nükleer denetçileriyle yeteri kadar işbirliği yapmadığını, ancak BM Güvenlik Konseyi'ne baskı yapması için acele etmeyeceğini açıkladı. 
     Beyaz Saray sözcüsü Scott McClellan, İran'ın nükleer çalışmaları hakkında daha çok bilgi vermesi ve uluslararası yükümlülüklerini yerine getirmesi gerektiğini söyledi. 
     McClellan, Washington yönetiminin Uluslararası Atom Enerjisi Ajansı'nın UAEA endişelerini paylaştığını belirtti. 
     UAEA Başkanı Muhammed El Baradei, ajansın dünkü yönetim kurulu toplantısından önce yaptığı açıklamada, İran'ın, atom bombasının yapımında kullanılan zenginleştirilmiş uranyum çalışmaları hakkında tam bilgi verdiğinden emin olmadıklarını söylemişti. 
     Ajansın İran'la ilgili son raporunda, Tahran yönetiminin nükleer programı hakkında işbirliğini artırması takdir edilirken, nükleer amacının tamamen barışçı olduğunu doğrulayamadığı belirtilmişti. 
     İran Dışişleri Bakanlığı sözcüsü Hamid Rıza Asefi ise Nükleer Silahların Yayılmasını Önleme Anlaşması'nın taahhütlerini tam olarak yerine getirdiklerini ve UAEA ile tam ve kapsamlı işbirliğinin bunu doğruladığını söylemişti. 
     
</TEXT>
</DOC>
