<DOC>
<DOCNO> 225061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/akyol.html </URL>
<DATE> 2004/03/24/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bin Ladin'ler üretmek 
</HEADLINE>
<TEXT>

   
   İSRAİL Genelkurmay Başkanı General Moşe Yaalon diyor ki "Şeyh Yasin'in öldürülmesi, kısa sürede terör tırmandırsa da, uzun vadede Filistinli ılımlıları güçlendirecek. Yasin dini veya siyasi bir lider değil, bir teröristti." 
   Fakat birçok İsrailli böyle düşünmüyor. Haaretz gazetesinde Danny Rubinstein, Yasin'in öldürülmesinin, ılımlı Filistin yönetiminin tabutuna çakılan son çivi olduğunu, radikal Hamas'ın çok daha güçleneceğini yazıyor. 
   Aynı gazetede Akiva Eldar, "Yasin'in Öldürülmesi Şaron'u Kurtardı" başlıklı yazısında, Yasin'in ılımlı bir lider olduğu şeklindeki görüşleri hatırlatıyor. Mesela, Yasin'le defalarca görüşmüş olan Haham Menachem Forman'a göre, İsrail - Filistin barışı, zayıf Filistin yönetimiyle görüşmekten çok, Yasin'le görüşerek gerçekleşebilirdi AB de Yasin'in öldürülmesini kınamıştı, çünkü onu dini ve siyasi bir lider olarak görüyordu. 
   'Barışçı Dinadamları' adlı Yahudi sivil toplum kuruluşunun sözcüsü Haham Jeremy Milgrom da diyor ki 
   "Yasin'le görüşmeler yapılmalıydı. Yasin eğer yaşasaydı, şu andan itibaren alınacağı gözüken canlar kurtarılmış olacaktı..." 
   
   YASİN öldürülünce bütün Filistinli örgütler birleştiler, İsrail'e karşı "mega saldırı" düzenleneceğini açıkladılar El Kaide saldırılarına benzeyen 'mega' eylemler 
   İsrail Genelkurmayı'nın umduğu gibi bu, geçici bir psikoloji mi Hiç de öyle gözükmüyor. 
   FKÖ ve Filistin yönetimi geçen zaman içinde neden zayıflamış ve radikaller neden çok güçlenmişse, Şeyh Yasin'in öldürülmesiyle, bundan sonra radikaller daha da güçlenecektir. 
   Çünkü, İsrail ve Amerika, Arafat ve Filistin yönetimi gibi ılımlıların elini güçlendirecek açılımlar yapmamış, bu arada Filistinli kitleler de kırılan onurlarının tepkisi ve yaşadıkları acıların ifadesi olarak radikal örgütlere yönelmiştir. 
   Bugün Arafat bir 'simge' olmakla beraber, Filistin halkı içinde FKÖ'nün önemli bir gücü kalmamıştır. Yükselen, Hamas'tır. 
   
   ŞARON ve Amerika, Arafat'ı ve FKÖ yönetimini suçluyor Filistinliler arasında düzeni sağlayamıyor, terörü önleyemiyor diye... Evet öyle ama Arafat ve FKÖ'yü güçsüz düşürüp radikallerin güçlenmesine yol açan kim İsrail ve Amerika... 
   Ortadoğu'da radikaller birbirlerini kanla besliyor. Bu çok uzun sürecin son iki örneği İsrail'de ılımlı Başbakan Ehud Barak'ın başarısızlığı "Beyrut Kasabı Şaron"u başbakanlığa yükselten yolu açmıştı. Şaron şimdi ayakta kalmak için yine terörü kışkırtıyor 
   Filistin'de ise, ılımlı politikalardan bir sonuç alınamamış olması radikalizmi besliyor. 
   Yasin'in öldürülmesi hem ahlaken, hem siyaseten vahim bir hatadır ve İsrailli askerlerin beklentilerinin tersine, Filistinlilerin mücadele azmini temelli bileyerek radikalleri güçlendirecektir. 
   Dünya bu siyasi cinayeti kınarken Amerika'nın taraflara "sükunet" tavsiye etmekle yetinmesi, Ortadoğu'da Amerikan düşmanlığının niye güçlendiğini izah eden bir 'sembol-olay'dır Irak gözler önünde dururken 
   Amerika ve İsrail Arafat'ı, Şeyh Yasin'i anlamadığı için, işte Bin Ladin'ler üretiyorlar Maalesef... 
   
      
   
</TEXT>
</DOC>
