<DOC>
<DOCNO> 248768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo16.html </URL>
<DATE> 2004/06/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ankaragücü'nde üç imza... 
</HEADLINE>
<TEXT>

     Ankaragücü, 3 futbolcuyla sözleşme imzalayarak transfere resmen başladı. 
     Beştepe Cemal Aydın Spor Kompleksi'nde düzenlenen törende, kaptan Hakan Kutlu, Türk Telekomspor'da geçen sezon kiralık oynayan Emre Güngör ve Şanlıurfaspor'dan alınan Önder Yılmaz, resmi sözleşmelere imza attılar. 
     Ankaragücü altyapısından yetişen kaptan Hakan Kutlu, süresiz sözleşme yaparken, Emre ve geçen sezon Şanlıurfaspor'da gol kralı olan Önder, 3'er yıllık anlaşmayı imzaladı. 
     Kulüp 2. Başkanı Kemal Ünsal, geçen yıl da iyi olan kadrolarını, altyapıdan gelen oyuncularla güçlendirdiklerini belirterek, ''Yerli transferden ziyade yabancı oyuncu almak istiyoruz. Brezilya'da takip ettiğimiz 2 oyuncudan biri ile anlaştık. Başkan Cemal Aydın ve Teknik Direktör Reha Kapsal ile cumartesi günü Mısır'a giderek, uzun süredir izlediğimiz bir oyuncuyu da son kez izleyip renklerimize bağlayacağız'' diye konuştu. 
     Ankaragücü'nün mevcut kadrosuyla çok fazla oyuncuya ihtiyacı olmadığını vurgulayan Ünsal, taraftarın ısrarla kulüpten gönderilmemesini istediği Gökmen Barış ile ilgili Teknik Direktör Kapsal ile tekrar görüşeceklerini söyledi. 
     Kaptan Hakan Kutlu, Ankaragücü gibi büyük bir camiada kalmaktan ve yıllarca bu kulübe hizmet etmekten mutluluk duyduğunu ifade ederek, ''Formalite imzası attım, bizim bağımız gönülden. Aramıza katılan genç arkadaşlarla başarıyı yakalayacağız'' dedi. 
     
</TEXT>
</DOC>
