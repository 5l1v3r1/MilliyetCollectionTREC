<DOC>
<DOCNO> 204821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sontur16.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'ın acil yardım malzemeleri İran'a ulaştı.. 
</HEADLINE>
<TEXT>

     Kızılay'ın acil yardım malzemeleri İran'a ulaştı. Kızılay, İran'a 566.6 milyar liralık yardım malzemesi gönderdi. 
     Kızılay Genel Başkanı Ertan Gönen yaptığı yazılı açıklamada, Kızılay'ın acil yardım malzemelerini götüren askeri kargo uçağının bu sabah 03.00'te İran'a ulaştığını belirterek, 6 tır ve 1 uydu haberleşme aracından oluşan yardım konvoyunun ise yoluna devam ettiğini kaydetti. 
     İran'a, 88.8 milyar lira havayoluyla 477.8 milyar lira da karayoluyla olmak üzere 566.6 milyar liralık yardım malzemesi gönderileceğini ifade eden Gönen, gönderilen malzemeler arasında 400 çadır, 7500 battaniye, 3000 mutfak seti, 1000 koli gıda maddesi, 110 koli tıbbi malzeme, 14 jeneratör ve 3000 ceset torbası bulunduğunu belirtti. 
     Gönen, İran'a yönelik yardım çalışmalarının Başbakanlık, Dışişleri Bakanlığı ve Sağlık Bakanlığı ile koordineli bir şekilde sürdürüldüğünü bildirdi. 
     Kızılay'ın Afet Operasyon Merkezi ve diğer tüm birimlerinin 24 saat nöbet esasına göre görev yaptığını ve her türlü yardıma hazır olduğunu belirten Gönen, Uluslararası Kızılhaç-Kızılay Federasyonu Yönetim Kurulu Üyesi ve Dünya Afet Hazırlık ve Müdahale Komisyonu Başkanı sıfatıyla da uluslararası alanda gerekli girişimlerde bulunduğunu, ayrıca İran Kızılay ile sürekli temas halinde olduğunu kaydetti. 
     
</TEXT>
</DOC>
