<DOC>
<DOCNO> 235852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun51.html </URL>
<DATE> 2004/04/29/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Bush Her soruyu yanıtladık 
</HEADLINE>
<TEXT>

     ABD Başkanı George Bush, ABD kongresinin 11 Eylül olaylarında yönetimin ihmalini soruşturan komisyonunda kendisine yöneltilen bütün soruları yanıtladıklarını söyledi. 
     Bush, Başkan Yardımcısı Dick Cheney ile birlikte komisyona 3 saat 10 dakika ifade verdikten sonra, Beyaz Saray bahçesinde gazetecilere kısa bir açıklama yaptı. 
     Soruşturmanın samimi bir şekilde gerçekleştiğini belirten, ancak hangi konular üzerinde yoğunlaştığını söylemeyen Bush, verdikleri ifadenin, komisyonun 11 Eylül benzeri saldırıların tekrarlanmasını önleyecek öneriler getirmesine yardımcı olacağını umduğunu söyledi. 
     Bush, ''İlk olarak, eğer saklayacak şeylerimiz olsaydı onlarla görüşmezdik. Bütün sorularını yanıtladık. Stratejiyi nasıl belirlediğimi, Beyaz Saray'ı nasıl yönettiğimizi, tehditlerle nasıl ilgilendiğimizi bilmelerini istediğim için, görüşmeden iyi duygularla ayrıldım'' dedi. 
     ABD'de hala El Kaide militanları olup olmadığı sorulan Bush, bunu ihtimal dışı görmediğini ama ayrıntılara girmeyeceğini belirtti. 
     Bush, ''Hala saldırıya uğrayabiliriz'' ifadesini kullandı. 
     
</TEXT>
</DOC>
