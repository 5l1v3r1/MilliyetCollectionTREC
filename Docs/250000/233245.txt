<DOC>
<DOCNO> 233245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur08.html </URL>
<DATE> 2004/04/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"Karadeniz'de turizmci olmak zor"... 
</HEADLINE>
<TEXT>

     Karadeniz Turizm İşletmeler Derneği Başkanı Şükrü Kara, ''Trabzon'un turizm için zor bir bölge olduğunun bilincindeyiz'' dedi. 
     Kara, AA muhabirine yaptığı açıklamada, her yıl turizm sezonunu yeni heves ve beklentiler içinde açtıklarını, ellerinden geldiğince bölgeyi tanıtmaya çalıştıklarını belirtti. 
     Turizm bölgesi olarak Trabzon'un zor bir bölge olduğunu ifade eden Kara,''Biz bunun bilincindeyiz ancak, zor olması bizim bu işe daha güçlü sarılmamıza neden oluyor. Karadeniz'de turizm sürekli gelişiyor, ilerliyor. Karadeniz ön plana çıkmaya başladı gibi, konuşulup yazılsa da, biz Karadenizli işletmeciler yine kendi başımızayız'' diye konuştu. 
     
     BÖLGENİN TANITIMI YETERİNCE YAPILMIYOR 
     Karadeniz'in adının yurtdışında yapılan turizm fuarlarında hiç geçmediğine dikkat çeken Kara, şöyle devam etti 
     ''Bunda hem yetkililerin hem de işletmecilerin hataları olduğunu düşünüyorum. Yurtdışı fuarlarda tanıtılmadan önce acaba, bizler kaç tane yurtiçi fuarlara katıldık. Bölgemizin tanıtımı için neler yaptık diye kendimize sormamız gerekir. Kendimizi geliştirdik mi, yeni pazar arayışına girdik mi ya da mevcut pazarlarımızla ilgili ne gibi gelişmeler yaptık '' Trabzon halkının turizmi yavaş yavaş kavramaya başladığını vurgulayan Kara, şunları kaydetti 
     ''Trabzon'a yapılan yatırımlar, kişilerin kendi özkaynakları ile yapılıyor. Trabzon'a sanayi isteniyor, halbuki bu şehirde çok büyük bir bacasız sanayi var. Ancak, eğlencenin olmadığı yerde turizm olamaz. Artık otellerimiz basılmasın, kapatılmasın. Biz, dernek olarak kimsenin avukatı değiliz. Yanlış yapan arkadaşlarımız uyarılsın. Derneğimiz son bir senedir yeni bir yapılanmanın içerisindedir. Bu yapılanmanın meyvelerini yakında hep beraber toplayacağız.'' 
     
</TEXT>
</DOC>
