<DOC>
<DOCNO> 245596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy12.html </URL>
<DATE> 2004/06/05/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Devlet Bakanı Aydın Türkiye AB içinde yer almalıdır... 
</HEADLINE>
<TEXT>

     Devlet Bakanı Mehmet Aydın, Türkiye'nin AB içinde yerini alması gerektiğini söyledi. 
     Almanya'nın Hamburg kentinde Almanya Türk Toplumu ATT kurultayında konuşan Aydın, AB'nin özü itibariyle bir süreç olduğunu ve hukukun üstünlüğü, adalet, şeffaflık gibi evrensel değerlere dayandığını belirterek, ''Bunlar insanlığın ortak değerleri. Türkiye AB içinde yer almalıdır'' dedi. 
     Evrensel değerleri sadece belli bir kültüre ve dine mal etmenin yanlış olacağını kaydeden Aydın, ''Bu değerlere Hıristiyanlık evet diyor da, İslam hayır mı diyor 1,5 milyara yaklaşan Müslüman nüfusun bir köşesinde bu söylenebilir, ancak bunun tamamı İslam dünyasına mal edilemez'' şeklinde konuştu. 
     CHP Genel Başkan Yardımcısı Onur Öymen de, yaptığı konuşmada, Avrupa ülkelerinde yaşayan Türklerin Avrupa ile Türkiye arasında köprüden ziyade AB'nin çimentosu olduklarını belirtti. 
     Öymen, ''Genç nüfusa sahip Türkiye ileride ekonomik sorunlarını gidermiş ve gelişmiş bir ülke olma yolundadır. Bize AB yolunda destek veren Alman dostlarımıza teşekkür ederiz'' dedi. 
     ATT Genel Başkanı Hakkı Keskin, yaptığı açılış konuşmasında, Türkiye'nin son dönemde AB yolunda bir dizi anayasa ve yasa değişikliği yaparak Kopenhag kriterlerini yerine getirdiğini söyledi. 
     Türkiye'nin AB üyeliğine karşı çıkma ya da Türkiye'ye üyelikten daha alt düzeyde olan özel statü sunulmasının kabul edilemez olduğunu ifade eden Keskin, AB'nin geleceğe yönelik geniş vizyona ihtiyacı olduğunu, böyle bir AB'nin Türkiye'ye, Türkiye'nin de AB'ye katkı sağlayacağını belirtti. 
     Alman hükümetinin göç, mülteci ve uyum sorumlusu Marieluise Beck de, birlik ve beraberlik içinde her iki toplumu, birbirini kucaklamaya davet etti. 
     Hıristiyan Demokrat Birlik Partisi CDU Federal Meclis Milletvekili Ruprecht Polenz ise Almanya'da yaşayan Türklerin yaşamın her alanında yerlerini aldıklarını ve Alman toplumunun bir parçası olduklarını ifade etti. 
     Türkiye'nin AB'ye adaylığı konusunda AB Komisyonu'nun bu yıl sonunda müzakere tarihi verilip verilmeyeceği kararını alacağını hatırlatan Polenz, ''Türkiye yaptığı reformlarla dikkat çekiyor. İnanıyorum ki Türkiye istediğini alır. Türkiye bunu başarırsa İslam dünyası ile Avrupa arasında bir köprü görevini üstlenmiş olacaktır'' dedi. 
     Kurultayda, Almanya ve Türkiye ilişkilerine katkılarından dolayı Yaşar Kemal'in kitaplarını Almancaya çeviren yazar Cornelius Bischoff ve ''Duvara Karşı'' filminin yönetmeni Fatih Akın'a ödül verildi. 
     Bakan Aydın, konuşmasından sonra Hamburg'dan ayrılarak uçakla Avusturya'ya gitti. 
     
</TEXT>
</DOC>
