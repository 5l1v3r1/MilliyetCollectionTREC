<DOC>
<DOCNO> 246551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy33.html </URL>
<DATE> 2004/06/09/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Baykal'dan Gül'e 'anadilde yayın' cevabı... 
</HEADLINE>
<TEXT>

     CHP Genel Başkanı Deniz Baykal, anadilde yayının bir kamu hizmeti olmadığını kaydederek, ''Etnisiteyi geliştirmeye yönelik çalışmalar yapmak, devletin sorumluluğu altında bir kamu hizmeti değil'' dedi. 
     Deniz Baykal, CHP Merkez Yönetim Kurulu MYK toplantısına verilen arada, gazetecilerin sorularını yanıtladı. 
     Baykal, ''anadilde yayın konusundaki eleştirilerinin Dışişleri Bakanı Abdullah Gül tarafından 'kıskançlık' olarak değerlendirildiğinin'' anımsatılması üzerine, şunları söyledi 
     ''Sayın Dışişleri Bakanı, 'bir önerileri varsa bilelim' diyor. Bunun söylemekte çok geç kaldı. CHP'nin, sosyal demokratların anadili konuşma konusundaki önerisi, 1989 yılında yapılmıştır ve bugün geldiğimiz noktada pek çok kişi, bu öneri yapıldığı zaman değerlendirilmiş olsaydı Türkiye'nin bambaşka bir noktada olacağını kabul ediyor. Bizim önerimiz, o zamandan bu yana geçerliliğini korumuştur. Geldiğimiz noktada, bu konunun sosyal demokratların 1989'daki önerisi çerçevesinde ele alınmış olmasını istedik. Eğer öyle olsaydı, bugün başlatılan bu göstermelik, müsamere niteliğindeki resmi girişimin ötesinde Türkiye'nin hem iç barışına ve huzura hem de hakların özgürce kullanılmasına aynı anda hizmet veren bir yaklaşım ortaya atılmış olurdu.'' Deniz Baykal, bu konuda yapılan yasal düzenlemeye partisinin tam destek verdiğini ve yasanın gereğinin yerine getirilmesini istediklerini belirterek, ''Elbette atılan bu adımın bu konudaki kaygıları ortadan kaldırmaya yönelik etkisi olacaktır ama insanlar bunu çok daha ciddi bir şekilde uygulanmaya taşınmış görmek isterdi'' diye konuştu. 
     Kendilerinin görüşünün, toplumu oluşturan her kesimin kendi anadilini özel olanaklarıyla ülkenin hukuk sistemi ve yayın düzeni içinde kullanabilmesine olanak verilmesi yönünde olduğunu kaydeden Baykal, şöyle devam etti 
     ''Devleti bu noktada sorumlu duruma sokmak, doğru değildir. Devlet etnisiteye yönelik çalışmalara giremez, girmemelidir. Bir süre sonra yerel kuruluşların da yayın yapmasına izin vermek kaçınılmaz olacaktır. Sadece özel yayıncılığa bırakılsaydı, devlet bu işe hiç karışmasaydı. Bu bir kamu hizmeti değildir. Etnisiteyi geliştirmeye yönelik çalışmalar yapmak, devletin sorumluğu altında bir kamu hizmeti değildir.'' 
     
</TEXT>
</DOC>
