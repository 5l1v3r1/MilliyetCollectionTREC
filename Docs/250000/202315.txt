<DOC>
<DOCNO> 202315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur19.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Kıbrıs'ta harekete geçmek için bir hafta bekleyecek 
</HEADLINE>
<TEXT>

     Dışişleri Bakanı Abdullah Gül, KKTC'deki seçimlerde halkın verdiği mesajın çok iyi anlaşımlası gerektiğini kaydetti. Gül, Ada'da çözüme yönelik girişimler için bir hafta beklenmesi gerektiğini de ifade etti. 
     Dışişleri Bakanı Gül, Japonya'ya yolculuğundan önce Ankara Esenboğa Havaalanı'nda gündemdeki konulara ilişkin olarak gazetecilerin sorularını yanıtladı. 
     
     "HERKES SOĞUKKANLI OLSUN" 
     Gül, KKTC'deki seçimler sonrasında ortaya çıkan eşit dağılıma ilişkin olarak herkesin soğukkanlı, sakin bir şekilde hareket etmesi, yapıcı olması, halkın verdiği mesajı herkesin en iyi şekilde alması ve elbirliği, işbirliği içerisinde, bütün siyasi tarafların hep beraber çalışması gerektiğini söyledi. 
     Abdullah Gül, KKTC halkının verdiği mesajın gayet açık, olduğuna dikkat çekti. Gül, "Kıbrıs halkı bir taraftan şüphesiz ki bir çözümü arzu ediyor, bir taraftan da sayın Denktaş'ın görüşlerine önem veriyor. Türkiye'nin ve KKTC'nin hak ve hukukunun da korunmasını istiyor. dolayısıyla mantıklı, rasyonel bir şekilde görüşmeler başlasın arzu ediyor. Zaten biz de onu söylüyorduk. Seçimlerden sonra başlayacak diyorduk. Bu hiçbir zaman dediğim gibi Türkiye'ye empoze edilen, KKTC'ye empoze edilen herşeyi kabullanmak' gibi değil ama çözmek için de bir fırsat var. Çözmek için de iyi niyetli bir gayretin gösterilmesi gerekliliğini Kıbrıs halkı da paylaşmış oldu. Ümit ederiz ki Rum tarafı da aynı davranış içinde olur. AB'nin son zirve toplantısında da yapılan çağrıya herkes uyar. Tarafların hepsi problemi çözmek için gayret sarfeder diye bir çağrıda bulunulmuştu. 
     Bu tabi ki Rum tarafına da yapılan bir çağrıdır. Şimdi soğukkanlı bir şekilde düşünmek ve daha sonra da hazırlıkları tamamlayıp bu çalışmalara başlamak istiyoruz" diye konuştu. 
     
     ÇALIŞMALARIN ORTAYA KONMASI İÇİN BİR HAFTA 
     KKTC'de hükümetin kurulmasının önemli olduğunu ancak kolay olmadığını belirten Gül, "Ümit ediyorum ki, soğukkanlı, büyük bir sorumluluk içinde davranılacaktır ve bir çözüm bulunacaktır. Bu süre içerisinde Ankara'da da çalışmalar yapılıyor, Kıbrıs'ta da çalışmalar yapılıyor. 
     Zaten yapılageldi. Dediğim gibi makul bir süre geçsin, bir hafta bir geçsin, ondan sonra daha somut, müşahhas fikirler ortaya çıkacaktır, bunlar birleştirilecektir. Kıbrıs'ta yapılan çalışmalar, Türiye'de yapılan çalışmalar ve buna göre yolumuz belli olacaktır" dedi. 
     
     "TÜRKİYE'SİZ OLMAZ" 
     Gül, "Şüphesiz ki Türkiye'siz bu iş olmaz. Çünkü neticede TBMM evet' diyecektir bulunan çözüme. O bakımdan şüphesiz ki Türkiye'nin görüşlerini herkes dikkate alacaktır" ifadelerini kullandı. 
     
     DEMOKRATİK IRAK TÜRKİYE'Yİ MEMNUN EDER 
     Bakan Gül, Irak'ın devrik lideri Saddam Hüseyin'in ele geçirilmesiyle ilgili olarak ise şöyle konuştu 
     "Irak'ta şimdi yeni bir dönem başlıyor. Bu yeni dönemin, artık demokrasiye daha hızlı bir geçiş dönemi olması gerekir. Herşeyi hızlandırmak gerekir. Anayasa'nın yapımını hızlandırmak gerekir, seçimi hızlandırmak gerekir, Irak'ta Irak halkını temsil edecek demokratik bir yönetimin başa gelmesi gerekir. Bunun önünde hiçbir engel kalmadı. 
     Türkiye'nin yanında bölgede yani bir demokratik ülkenin çıkması bizi çok memnun eder. Buna zaten her türlü katkıyı veriyoruz." 
     
</TEXT>
</DOC>
