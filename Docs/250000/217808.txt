<DOC>
<DOCNO> 217808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur24.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SP Yine başa döndük, yine kazanacağız... 
</HEADLINE>
<TEXT>

     Saadet Partisi'nin SP İstanbul Büyükşehir Belediye Başkan Adayı Mukadder Başeğmez, ''Bir zamanlar da gazetelerin 'diğerleri' sütunundaydı bizim partimiz, Refah Partisi zamanında. Yine başa döndük herhalde. O zaman kazandık, şimdi de kazanacağız'' dedi. 
     SP'nin İstanbul'daki belediye başkan adayları, Grand Cevahir Otel'de düzenlenen törenle tanıtıldı. 
     Törende konuşan SP İstanbul İl Başkanı Osman Yumakoğulları, 28 Mart'ta dikkatli seçim yapılması gerektiğini söyledi. 
     Yumakoğulları, salondakilere seslenerek, ''Dikkatli seçim yapmanız, taklitçi ve 'Milli Görüş'ten sapanları tanımanız ve isabetli karar vermeniz gerekiyor'' dedi. 
     ''Seçimlere SP ve ötekiler olmak üzere 2 partinin katılacağını'' savunan Yumakoğulları, ''Diğerlerinin hepsi rantiyeci, taklitçi, dışa bağımlı, hakları değil, gücü üstün tutanlar. İktidar partisi de 'Milli Görüş' elbisesini çıkardığını açıkça ilan ettiğine göre, onların da diğerlerinden farkı kalmamıştır'' diye konuştu. 
     Törende daha sonra, SP'nin İstanbul büyükşehir, ilçe ve belde belediye başkan adayları sahneye çağrılarak tanıtıldı. 
     SP'nin İstanbul Büyükşehir Belediye Başkan adayı Başeğmez, burada yaptığı konuşmada, 20-30 yıldır sokak sokak çalıştıklarını ve çok sıkıntılar çektiklerini kaydederek, şöyle dedi 
     ''Nice zamanlar üstümüzden dozerler geçti. Tank paletleri altında ezildik. Ne sıkıntılara girip çıktık ama her birimiz dağları delen birer Ferhat olduk. İşimiz zor. Biz zoru severiz. Biz, bu zor zamanlarda kazandık. Bazıları işinin kolay olduğunu sanıyor. Arkamızda 'medyanın gücü var' diyor. Medyanın gücü olduğu zamanlarda değil, halkın gücü olduğu zaman kazanıyoruz.'' 
     
     ''İSTANBUL, KÜLTÜR VE MEDENİYET KENTİ OLMALI'' 

     İstanbul'a hizmete devam edileceğini dile getiren Başeğmez, Recep Tayyip Erdoğan, Ali Müfit Gürtuna ya da Veysel Eroğlu'nun hizmetlerinin inkar edilemeyeceğini vurguladı. 
     ''İstanbul, bir kültür ve medeniyet kenti olmalı'' diyen Başeğmez, böyle güzel bir kentin yıkık dökük olmaması, ''bir deprem olduğunda kaç kişiyi kaç torbaya koyarız' anlayışının bitmesi gerektiğini söyledi. 
     Mukadder Başeğmez, salondaki partililere hitaben, ''Bu dönemde sizin moralinizi bozan birtakım yayınlar olur. Bir zamanlar da gazetelerin 'diğerleri' sütunundaydı bizim partimiz, Refah Partisi zamanında. Yine başa döndük herhalde. O zaman kazandık, şimdi de kazanacağız'' dedi. 
     
</TEXT>
</DOC>
