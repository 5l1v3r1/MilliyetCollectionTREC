<DOC>
<DOCNO> 226425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonyas05.html </URL>
<DATE> 2004/03/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Uzun süreli uçuşlar, kan pıhtılaşmasına bağlı felce yol açabilir... 
</HEADLINE>
<TEXT>

     Bir İngiliz doktor, uzun süreli uçuşlarda meydana gelen kan pıhtılaşmasının felce yol açabileceği uyarısında bulundu. 
     Koltuk aralıkları dar uçaklarda yapılan uzun süreli uçuşların yol açtığı ve ''ekonomi sınıfı sendromu'' adı verilen derin damar trombosisinin felce yol açabileceği iddiasını ilk ortaya atan Dr. George Geroulakos, 49 yaşındaki bir hastasının durumunun kendisine bunu düşündürdüğünü bildirdi. Hastasının Alaska'dan Londra'ya yaptığı 19 saatlik bir uçuşun ardından felç geçirdiğini belirten Dr. Geroulakos, daha sonra aynı türde 12 vakanın tespit edildiğini açıkladı. 
     Geroulakos, 49 yaşındaki hastasının halen tamamen yürüyemez ve konuşamaz durumda olduğuna dikkati çekerken, ''Bu da ortaya koyuyor ki, milyonlarca insan derin damar trombosisi yüzünden felç geçirme tehlikesiyle karşı karşıya, ancak bundan haberdar değil'' dedi. 
     Geroulakos, bütün dünyadaki tıp çevrelerine de felçli bütün hastalarının yakın zamanda uzun süreli uçuş yapıp yapmadıklarının araştırılması çağrısında bulundu. 
     Bu durumda en büyük riski taşıyan kişilerin çocuklukta kalplerinde küçük bir delik bulunan kişiler olduğunu bildiren Geroulakos, yıllar içinde kapanmayan bu deliklerin nüfusun yaklaşık yüzde 25'inde var olduğunu da hatırlattı. Geroulakos, uzun uçuşlarda bacakta oluşan kan pıhtısının bu küçük delik yüzünden kalbe girebildiğini, oradan da beyne ilerleyip felce yol açtığını savundu. 
     Geroulakos, kalbinde bu tür küçük delik bulunan kişilerin, bu deliğin sorun yaratmaması yüzünden bundan habersiz yaşadığını bildirdi. 
     
</TEXT>
</DOC>
