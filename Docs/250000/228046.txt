<DOC>
<DOCNO> 228046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur25.html </URL>
<DATE> 2004/04/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Antalya'da fırtına uyarısı 
</HEADLINE>
<TEXT>

     Antalya Meteoroloji Bölge Müdürlüğü'nce, bu gece yarısından itibaren Antalya'da fırtına beklendiğini bildirildi. 
     Meteoroloji Bölge Müdürlüğü'nden yapılan meteorolojik ihbarda, halen kuzey yönlerden orta kuvvette esen rüzgarın, gece yarısından itibaren hızını artırarak, fırtınaya dönüşeceği kaydedildi. 
     Rüzgarın kuzey yönlerden hızının saatte 60 ila 75, zaman zaman 80 ila 90 kilometreye ulaşacağı vurgulanan açıklamada, denizci ve balıkçılar da uyarıldı. 
     Açıklamada, şöyle denildi 
     ''Önümüzdeki gece yarısından itibaren Bodrum-Anamur arasında fırtına bekleniyor. Halen yıldız ve karayelden 4 ila 5 kuvvetinde esen rüzgar, gece yarısından itibaren hızını artırarak, yine aynı yönlerden 6 ila 7, zaman zaman 8 ila 9 kuvvetinde ve saatte 27 ila 33, zaman zaman 40 ila 45 deniz mili hızla esecek. 
     Deniz kaba, açıklarda çok kaba dalgalı, dalga yüksekliği 2 ila 3, açıklarda 5 ila 6 metre dolayında olacak. Görüş uzaklığı ise 10 kilometre dolayında olacak.'' 
     
</TEXT>
</DOC>
