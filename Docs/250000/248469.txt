<DOC>
<DOCNO> 248469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo21.html </URL>
<DATE> 2004/06/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Yasemin Dalkılıç Bütün dünyanın tanıdığı rekoru Türkiye tanımıyor 
</HEADLINE>
<TEXT>

     Antalya'nın Kaş İlçesi'nde 1 dakika 57 saniyede 46 metre 5 santimetrelik dalış yaparak, desteksiz sabit ağırlık dalış dünya rekoru kıran Yasemin Dalkılıç, ''Bütün dünyanın tanıdığı rekoru Türkiye tanımıyor. Dünyaya karşı mahçup oluyorum''dedi. 
     Gelecek yıl Marmaris'te yapılacak Denizcilik Festivali için inceleme yapmak amacıyla ilçeye gelen Yasemin Dalkılıç, bir gazetecinin, 11 Haziran'da Kaş'ta gerçekleştirdiği dalışı Sualtı Sporları Federasyonu'nun onaylamadığını hatırlatması üzerine, rekorunun Türkiye'de kabul edilmemesi nedeniyle çok gereksiz ayrıntılarla uğraşmak zorunda kaldığını anlattı. 
     Uluslararası hakemler ve gazetecilerin kendisini izlediğini ve uluslararası standartlarda dalış yaptığını kaydeden Dalkılıç, şöyle konuştu 
     ''Federasyon, böyle bir dalın Türkiye'de yapılmadığını, teknik altyapı ve kural bütünlüğü olmadığını belirterek kabul etmiyor. Bütün dünyanın tanıdığı rekoru Türkiye tanımıyor. Dünyaya karşı mahçup oluyorum.'' Serbest Dalış Kuralları ve Eğitimi Kurumu FREE ile ilgili olarak kendisine ve eşi Rudi Castineyra'ya yöneltilen eleştiriler üzerinde de duran Dalkılıç, şöyle devam etti 
     ''Federasyon bu kuruluşun ticari bir kuruluş olduğunu ve benim de tanıtımını yaptığımı söylüyor. Bu kuruluş eşimin değil, eşim sadece bu kuruluşun kurucusu ve başkanıdır. Kar sağlamayan bir kuruluşun reklamını yapmam diye birşey söz konusu olamaz'' Dalkılıç amacının, Türkiye'deki dalış merkezlerini tanıtmak olduğunu belirterek, gelecek yıl nisan ayında Marmaris'te yapılacak Denizcilik Festivali'nde rekor denemesinde bulunacağını dile getirdi. 
     Kasım ayında da yeni bir rekor denemesinde bulunacağını ifade eden Dalkılıç, Marmaris'te şu anda dalış için yer belirlenmediğini söyledi. 
     Dalkılıç, Marmaris'te ABD'li sporcu Tanya Streeter'in 122 metre limitli değişken ağırlıklı dalış rekorunu kırmak istediğini belirterek, Türkiye'deki denizlerin serbest dalış için çok uygun olduğunu anlattı. 
     Dalkılıç, ''Bu nedenle 3-4 aylık antrenman dönemimizde performansıma göre kategori belirleyeceğiz. Ama hedefimiz 125 metre limitli değişken ağırlıklı dalış. ABD'li sporcu Tanya Streeter'in 122 metre olan bu rekorunu kırmak istiyorum. Tabii belki o zamana kadar bu rekor geçilebilir de'' diye konuştu. 
     
</TEXT>
</DOC>
