<DOC>
<DOCNO> 245324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy13.html </URL>
<DATE> 2004/06/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çelik ''Meslek liselerinde zulmün giderilmesi için gereğini yapacağız'' 
</HEADLINE>
<TEXT>

     Milli Eğitim Bakanı Çelik, Isparta'nın Yalvaç İlçesi'nde bir anaokulunun açılış töreninde konuşma yaptığı sırada, türbanlı 2 genç kızın, meslek liseleri konusunda döviz kaldırmaları üzerine, ''Meslek liselerini unutmuş falan değiliz. Bu haksızlığın, bu yanlışlığın, bu zulmün giderilmesi için bundan sonraki süreçte de gereğini yapacağız'' dedi. 
     Milli Eğitim Bakanı Hüseyin Çelik, Sağlık Bakanı Recep Akdağ ile Kültür ve Turizm Bakanı Erkan Mumcu, Isparta'nın Yalvaç İlçesi'nde yaptırılan Türkoğlu Anaokulu'nun açılış törenine katıldılar. 
     Törende konuşan Milli Eğitim Bakanı Hüseyin Çelik, türbanlı iki genç kızın meslek liseleriyle ilgili pankart açmaları üzerine, şunları söyledi 
     ''Meslek liselerini unutmuş falan değiliz. Her şeyin zamanı vardır. Siz bir şey yapmak istersiniz, onun zamanı gelmediyse, onu bir süre ertelemiş olabilirsiniz. Ama biz bu haksızlığın, bu yanlışlığın, bu zulmün giderilmesi için bundan sonraki süreçte de gereğini yapacağız. Bundan emin olabilirsiniz.'' Bakan Çelik, Kaymakam Abdurrahman Bey İlköğretim Okulu'nun kültür merkezine dönüştürülmesi için, Kültür ve Turizm Bakanlığı'na tahsis edileceğini de söyledi. 
     Bakan Çelik, açılışı yapılan anaokulunu gezerken bir gazetecinin, meslek liselerine yönelik sözlerini hatırlatarak, ''Bu meseleyi çözümleyeceğiz diyorsunuz. Ne zaman çözümlenecek '' şeklindeki sorusunu, ''Beraber göreceğiz o süreci. Bu konu önümüzdeki dönem ele alınacak bir konudur. Bu yasama yılında yapacak bir şey yok'' diye yanıtladı. 
     Çelik aynı gazetecinin, ''Yani gelecek yasama döneminde ele alınacak mı '' sorusuna ise ''İnşallah'' karşılığını verdi. 

     
</TEXT>
</DOC>
