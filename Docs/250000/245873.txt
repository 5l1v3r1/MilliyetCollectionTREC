<DOC>
<DOCNO> 245873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/siyaset/siy03.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın arkadaşının hayal kırıklığı 
</HEADLINE>
<TEXT>


MEHMET DEMİRKAYA İstanbul 


Başbakan Recep Tayyip Erdoğan, Üsküdar Emniyet Mahallesi'ndeki evine gelen ve İETT Spor'dan takım arkadaşı olan işadamı İsmail Hakkı Ercan'la yoğun programı nedeniyle görüşmedi, randevu da vermedi. Erdoğan'ın 1980 - 1981'de Türkiye 1. Amatör Ligi'nde İETT Spor Kulübü'nden takım arkadaşı olan Florida Türk-Amerikan Derneği Başkanı Ercan, dün sabah evin önüne geldi. ABD'de Florida Quality Truss şirketinin ortaklarından olan Ercan, kapıdaki görevlilere Başbakan'la görüşmek istediğini söyledi. Yanıt beklemek için evin yakınındaki bir börekçiye giden Ercan, uzun süre burada oturdu. Daha sonra KKTC Başbakanı Mehmet Ali Talat'ın Erdoğan'la görüşmeye girmesi üzerine umudunu yitiren Ercan, börekçiden ayrıldı. 

Talat'la görüştü 
Ercan, ABD'de lobi faaliyetleri yürüttüklerini, Erdoğan'la da hem bu konuda, hem de turizm konusunda neler yapılabileceğini görüşmek istediğini ifade etti. Erdoğan dün evinde iki önemli görüşme yaptı. 10.40'ta eve gelen Talat, Erdoğan'la yaklaşık 2 saat görüştü. Görüşme basına kapalı yapıldı. Daha sonra Tasarruf Mevduatı Sigorta Fonu TMSF Başkanı Ahmet Ertürk de Erdoğan'la yaklaşık bir saat görüşme yaptı. 


</TEXT>
</DOC>
