<DOC>
<DOCNO> 222166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/yazar/guclu.html </URL>
<DATE> 2004/03/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Fahamettin Akıngüç ve hayalleri 
</HEADLINE>
<TEXT>

   
   Fahamettin Bey, eğitim dünyasının saygın birkaç duayeninden birisi. Aslında o bir mühendis ama aklı, fikri eğitimde. 
   Anaokulundan üniversiteye uzanan Kültür okullarının kurucusu. Kültür Koleji önceki yıl 40. yılını kutladı. Kültür Üniversitesi ise 10. yılına yaklaşıyor. Bugüne kadar on binlerce öğrenci mezun etti. Çocuklarını da kendisi gibi birer eğitim gönüllüsü yaptı. 
   Siz onun yaşının 80'lere dayandığına bakmayın. Hala bir delikanlı gibi. Sözü de özü de bir. Özel okul piyassasındaki bazı okul sahipleri gibi yanar döner değil. Eğitimi, para kazanmanın aracı olarak değil, ülkeye hizmetin bir yolu olarak görüyor. Eğitimden kazandığını da eğitime yatırıyor. 
   Çağdaş Türkiye özlemini duyanların en başında geliyor. Heyecanı, coşkusu, 50 yıl öncesinde ne ise bugün de o. Statükocu değil. Yenilikçi. Öğrencilerini, yarı yaşındaki eğitimcilerden daha iyi anladığı kesin. 
   İnatçı mı inatçı. Kafaya koydu mu yapıyor. Her ne kadar cimri olduğu söylense de dost canlısı. Paranın kolay kazanılmadığı, bu yüzden kolay harcanmaması gerektiğine inananlardan. 
   Çocukluğumuzda okuduğumuz ünite dergilerinin mucidi o. Önceki gün Cumhuriyetin 80. yılında 80. sayısına ulaşan Yaşadıkça Eğitim Dergisi de onun bir hayalinin ürünü. 18 yıl önce çıkarmaya başlamış. Aralıksız devam ettiriyor... 
   Kutlama töreninde eskilere daldı, gitti. Lisede Edebiyat öğretmeninden nasıl etkilendiğini, şiirler yazıp dergi çıkarmaya nasıl karar verdiğini anlattı. Babası, şairliği meslek olarak değil de hobi şeklinde kalmasını isteyince mühendisliğe yönelmiş. Ancak içindeki dergi çıkarma tutkusu, söneceğine daha da artmış. Ama o günün koşullarında gayretleri yine sonuçsuz kalmış. 
   Mühendis olup para kazandığında dergicilik aşkı tekrar alevlenmiş. İlkokullarda yardımcı ders kitabı olarak okutulan ünite dergileri, bu aşkın ilk ürünleri olmuş, 70'li yıllarda çıkardığı bu dergilerin her bir sayısı 250 bin basmış. İyi para kazanmış. Kazandığı ile de Kültür okullarının ilk harcını koymuş. 
   Anlayacağınız, bugün on binlerce mezunu ve binlerce öğrencisi ile Türkiye'nin en köklü eğitim kurumlarından birisi olan Kültür Okulları zinciri, liseli bir gencin dergi hayalinin geldiği son nokta olmuş. 
   Ünite dergileri piyasası kontrol dışına çıkıp rüşvetsiz iş yapılamaz noktaya gelince bu işten vazgeçmiş. İçindeki dergicilik heyecanı onu yeni projelere yönlendirmiş. Önce ÖSS dergisi çıkarmış ama çok kısa ömürlü olmuş. Hemen ardından Yaşadıkça Eğitim Dergisi gelmiş ve bu hiç sönmeyen aşkının son ürünü olmuş. 
   Bir eğitim dergisini 18 yıl ayakta tutmak kolay bir iş değil. Kaynak sorununu çözseniz, yazar bulamazsınız. Yazar bulsanız onu ayakta tutacak editöryal kadro bulamazsınız. Dergicilik bir gönül işidir. Genelde hep zarar edersiniz. Ama yayınını durdurmayı hiç düşünmezsiniz. Her türlü harcamanızı kısarsınız ama onu mutlaka çıkarmaya devam edersiniz. 
   Aynı heyecan Altan Öymen'in babası Hıfzırahman Raşit Öymen'de de vardı. O da Eğitim Hareketleri'ni elli yılı aşkın bir süre, ömrünün sonuna kadar yayımlamaya devam etmişti. Benim eğitim sevdam da o dergi ile başlamıştı. Öymen'e son yıllarında ben yardım etmiştim... 
   Akıngüç, insan hayalleri ölçüsünde yaşadığını hisseder diyor ve ekliyor Hayal kurarken kendinize sınır tanımayın. Uçun. Olabildiğince yükseklere uçun. 
   O dün olduğu gibi bugün de uçmaya devam ediyor. Çocuklarına da, öğrencilerine de, çalışanlarına da hep bunu tavsiye ediyor. En büyük kızgınlığı ise gençlerin yeterince yükseklere uçamaması... 
   O bir dergi hayali ile bir eğitim imparatorluğu yarattı. Darısı uçmaktan hiç yılmayanların başına... 
   
      
   
   
</TEXT>
</DOC>
