<DOC>
<DOCNO> 249122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas10.html </URL>
<DATE> 2004/06/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Acil servisin sorunu "telefon sapığı" değil, "telefon satıcıları" .. 
</HEADLINE>
<TEXT>

     112 Acil servisin aldığı istihbaratlarda en büyük sorunu, ''telefon sapıklarının'' değil, ''cep telefonunun çalıştığını müşteriye göstermek için arayan'' cep telefonu satıcılarının oluşturduğu bildirildi. 
     Konya 112 Acil Servis Başhekimi Dr. Ömer Ekici, AA muhabire yaptığı açıklamada, görevi zor durumda olan kişilere yardım etmek olan 112 Acil Servis ekiplerinin oldukça zor şartlar altında çalıştığını söyledi. 
     Görevlerinin en önemli ve güç kısmını ise müdahale edilecek olayların yerlerinin belirlenmesi ve doğru istihbarat almanın oluşturduğunu vurgulayan Ekici, ''112 telefonları zorunlu haller dışında keyfi olarak da kullanıldığı için işimiz daha da zorlaşıyor'' dedi. 
     
     ''TELEFON SAPIĞI'' DEĞİL, TELEFON SATICISI 
     Acil müdahale edebilmek için öncelikle olayın acil servis ekipleri tarafından doğru olarak tespit edilebilmesi gerektiğini vurgulayan Ekici, sözlerini şöyle sürdürdü 
     ''Bu tür olaylarda, söz konusu yere bir kaç dakika erken ulaşmak, onlarca kişinin hayatını kurtarabilmektedir. Ancak ücretsiz olduğu için 112 acil servis telefonları ne yazık ki gerekli gereksiz, sürekli meşgul ediliyor. İstihbarat alımında en büyük sorunumuzu ise telefon sapıkları değil, bazı cep telefonu satıcıları oluşturuyor. İş yoğunluğumuzu inanılmaz oranda artıran telefonlar, cep telefonu satıcılarından geliyor. Kart takmaya gerek duyulmadan 112 hattı aranabildiği için, müşteriye telefonun çalışır durumda olduğunu 112'yi arayarak ispatlıyorlar. Günde ortalama 8 bin telefon alıyoruz. Çalan 8 bin telefondan yaklaşık 7 bin 500'ü asılsız çıkıyor.'' Ekici, karşılaştıkları bu ilginç soruna bir türlü çözüm bulamadıklarını sözlerine ekledi. 
     
</TEXT>
</DOC>
