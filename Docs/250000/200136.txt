<DOC>
<DOCNO> 200136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/siyaset/siy07.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ı bekliyor 
</HEADLINE>
<TEXT>

   ABD Başkanı Bush, Başbakan Erdoğan'ı 28 Ocak'ta Beyaz Saray'a davet etti. Bush, Erdoğan'ı henüz başbakan olmadığı Aralık 2002'de ağırlamıştı 
      YASEMİN ÇONGAR Washington 

   
   ABD Başkanı George W. Bush, Başbakan Recep Tayyip Erdoğan'ı Beyaz Saray'da ağırlamaya hazırlanıyor. ABD kaynaklarından alınan bilgiye göre, Bush yönetimi, Washington'da görüştüğü Adalet Bakanı Cemil Çiçek'e, Erdoğan'ın Beyaz Saray ziyareti için resmi tarih verdi. Önümüzdeki günlerde açıklanması beklenen davete göre görüşme 28 Ocak'ta Beyaz Saray'da gerçekleşecek. Henüz milletvekili olmadığı Aralık 2002'de ilk kez Beyaz Saray'da Bush'la bir araya gelen Erdoğan, Washington'da en üst düzeyde kabul görmüştü. Erdoğan, ABD'ye ilk kez "başbakan" sıfatıyla gelecek. Erdoğan'ın ziyaretine büyük önem veren ABD'li yetkililer, gündemde terörle mücadele, Afganistan ve Irak'ta işbirliğinin yanı sıra Türkiye'nin AB ile ilişkileri ve özellikle Kıbrıs sorununun görüşülmesini planlıyor. Görüşme, Türk dış politikası açısından son derece kritik olaylarla dolu olan 2004'ün ilk önemli temaslarından biri olacak. Bir ABD'li yetkili, "Bush - Erdoğan buluşmasında, bütün bu kritik tarihlerden Türkiye'nin Avrupa'daki yerini sağlamlaştırıcı sonuçlar çıkmasına yönelik olarak yapılabileceklerin konuşulmasını bekliyoruz" dedi. 
   
   
   
   
</TEXT>
</DOC>
