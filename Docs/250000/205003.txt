<DOC>
<DOCNO> 205003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/ekonomi/eko02.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan'dan memura bayram sürprizi 
</HEADLINE>
<TEXT>

   Devlet Bakanı Ali Babacan, memurlara iki taksitte verilmesi öngörülen 160 milyon liralık ek ödemenin Kurban Bayramı'ndan önce ve tek taksitte ödeneceği müjdesini verdi 
      
   Devlet Bakanı Ali Babacan, memurlara verilecek 160 milyon liralık ek ödemenin tek taksitte ve bayramdan önce ödeneceğini belirtti. 
   Babacan, TRT1'de yayınlanan "Adres Ankara" programında, memurların 2003 kayıplarının karşılanması için daha önce iki taksitte verileceği açıklanan 160 milyonluk ek ödemenin tek taksitte bayramdan önce ödeneceğini açıkladı. 
   Enflasyonda son 30 yılın en düşük seviyelerini yakaladıklarını ifade eden Babacan, "Hedefin altında bir rakama ulaşacağımız kesinleşmiş gözüküyor. 
   Bir haftaya kadar rakam netleşecek" dedi. 
   Eski Devlet Bakanı Kemal Derviş'in Meclis'teki konuşmasında kamu yatırımlarının artırılmasına ilişkin açıklamalarının hatırlatılması üzerine Babacan, borç stokunun düşmesiyle faizlerin de düşeceğini, bunun da büyümeyi olumlu etkileyeceğini belirtti. 
   
   'Tahsilat artar' 
   Babacan, 2003 yılının en önemli ekonomik olaylarını Irak savaşı ve İmar Bankası'na el konulmasını gösterdi. 
   Tasarruf Mevduatı Sigorta Fonu Kurulu'nun bir ay içerisinde oluşturulacağını belirten Babacan, yeni yasayla Fon'un güçlendirildiğini ve tahsilatın daha hızlı yapılacağına inandığını söyledi. 
   Motorlu Taşıtlar Vergisi'ne ilişkin yeni bir düzenleme yapılıp yapılmayacağına ilişkin soruya karşılık Babacan, 2005 için konuya tekrar bakmakta fayda olduğunu söyledi. 
   
   'AB'siz devam ederiz'    AB ile ilgili soruları da yanıtlayan Babacan, AB'ye giriş olmasa da uygulanan programa aynen devam edileceğini vurgulayarak, "AB olmasa da her şeyin sonu demek değil, Türkiye yoluna devam eder" diye konuştu. 
   Devlet Bakanı Babacan, AB'nin de genç nüfus ve büyüme dinamikleri açısından Türkiye'ye ihtiyacı bulunduğunu belirterek, "AB bir gün gelecek Türkiye'yi şiddetle isteyecek'' dedi. 
   
   
</TEXT>
</DOC>
