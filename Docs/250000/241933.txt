<DOC>
<DOCNO> 241933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun41.html </URL>
<DATE> 2004/05/22/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
BAE,İsrail tarafından evleri yıkılan Filistinlilere konut yardımı yapacak 
</HEADLINE>
<TEXT>

     Birleşik Arap Emirlikleri BAE Devlet Başkanı Şeyh Zeyd Bin Sultan El Nahayan'ın, İsrail güçlerinin Gazze'de yıktığı Filistin evlerinin yerine 400 yeni evin inşası için maddi destek önerdiği bildirildi. 
     Tunus'taki Arap Birliği zirvesine katılan BAE heyetinden bir yetkili, Filistin lideri Yaser Arafat'ın video konferans bağlantısıyla zirvede yaptığı konuşmanın ardından Şeyh El Nahayan'ın, Filistinlilerin yıkılan evleri yerine yeni evlerin inşası için maddi yardım önerdiğini kaydetti. 
     BAE yetkilisi, 400 ev için yapılacak yardım tutarının hesaplanmadığını, ancak bunun önemli bir miktar olacağını söyledi. 
     BAE devlet ajansı da Devlet Başkanı El Nahayan'ın, İsrail'in yıktığı Filistinlilere ait yaklaşık 400 evin yeniden inşasını karşılamak için, bölgesel bir destek kampanyası başlattığını duyurdu. 
     Ajans tarafından duyurulan açıklamada, kampanyayla, hastanelerin, okulların, camilerin ve diğer binaların da onarılmasının amaçlandığı kaydedildi. 
     El Nahayan'ın, projeyle ilgili BAE Kızılayı Başkanı ve Bakan Şeyh Hamdan Bin Zeyd'i görevlendirdiği bildirildi. 
     Filistinli yetkililer, geçen hafta İsrail askerleri tarafından Gazze Şeridi'nde yıkılan 88 eve ek olarak, son beş günde 43 evin daha yıkıldığını, onlarcasının ise hasar gördüğünü kaydediyor. 
     Uluslararası Af Örgütü'nün açıklamasına göre, Ekim 2000'den beri Refah bölgesinde Filistinlilere ait 1309 ev yıkıldı. 
     Öte yandan Bahreyn'de yürütülen bir kampanyada, Refah'taki 30 evin yeniden inşası için 486 bin dolar toplandığı belirtildi. 
     
</TEXT>
</DOC>
