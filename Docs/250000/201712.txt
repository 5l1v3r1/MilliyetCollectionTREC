<DOC>
<DOCNO> 201712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur34.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuda bazı görevler için 'erkek olma' şartı kaldırıldı... 
</HEADLINE>
<TEXT>

     Kamuda, bazı görevler için ''erkek olma'' şartı kaldırıldı. 
     Devlet Bakanı Güldal Akşit, AA'ya yaptığı açıklamada, kamu görevlerinde bazı görevler için ''erkek olma'' şartının kaldırıldığını belirterek, ÖSYM aracılığı ile eleman alacak kurumların sınavlarına artık kadınların da başvurabileceklerini bildirdi. 
     Akşit, Devlet Su İşleri DSİ , Devlet Hava Meydanları İşletmesi DHMİ ile Toprak Mahsulleri Ofisi TMO genel müdürlüklerine ÖSYM aracılığıyla alınması düşünülen bazı kamu görevlileri için ''erkek olma'' şartı istenmesinin, ''bazı görevlerin kadınlar için uygun olmayacağı'' öngörüsünden kaynaklandığını, bunun başkaları adına karar vermek anlamına geldiğini söyledi. 
     Kamu hizmetine başvuru ve kabul şartları arasında kadın-erkek ayırımı yapılması ve önceliklerin belirlenmesinin, hangi gerekçeye dayanırsa dayansın kabul edilebilir bir tarafının olmadığını ifade eden Akşit, şunları kaydetti 
     ''Ülkemizde, dünyanın birçok yerinde olduğu gibi, maalesef kadın-erkek fırsat eşitliği konusunda bir zafiyet yaşanmaktadır. Bu konudaki haksızlıkların giderilmesi için gerek kamu sektörüne, gerekse özel sektöre çok önemli görevler düşmektedir. 
     Kamu kurum ve kuruluşlarının yapması gereken, alınacak personelin görev tanımlarının ayrıntılı olarak yapılması ve takdir yetkisinin başvuru sahiplerine bırakılmasıdır.'' Bakan Akşit DSİ, DHMİ ve TMO'dan konuya ilişkin bilgi ve belgeler istendiğini, girişimler sonucunda, Devlet Bakanı ve Başbakan Yardımcısı Mehmet Ali Şahin'in, kendisine bağlı Devlet Personel Başkanlığı'na verdiği talimat doğrultusunda, bayan adayların da başvurularını yapabilmelerine olanak sağlandığını belirtti. 
     Akşit, konuyu büyük bir hassasiyetle takip edeceklerini sözlerine ekledi. 
     
     BAŞVURU SÜRESİ UZATILDI 

     ÖSYM Başkanı Prof. Dr. Savaş Küçükyavuz, bazı görevler için aranan ''erkek olma koşulu''nun kaldırılması nedeniyle ÖSYM tarafından yapılacak memurluk sınavına başvuru süresinin uzatıldığını, adayların boş kadrolar için 19 Aralık'a kadar başvurabileceklerini bildirdi. 
     Prof. Dr. Küçükyavuz, konuya ilişkin yaptığı yazılı açıklamada, bazı kamu kurum ve kuruluşlarında boş kadrolara ilk defa atanmak isteyenlere basında çıkan ilanlar yoluyla duyuruda bulunulduğunu, bu ilanlarda kamu kurum ve kuruluşlarının boş kadro koşullarının yer aldığını ve sınav için son başvuru tarihinin 5 Aralık Cuma günü olarak bildirildiğini hatırlattı. 
     Kamuoyuna duyurulan ilanlardaki bazı boş kadrolar için aranan ''erkek olma koşulu''nun kaldırılması üzerine tercih formlarının ÖSYM'ye teslim süresinin 19 Aralık 2003 tarihine kadar uzatıldığını belirten Prof. Dr. Küçükyavuz, isteyen adayların gazetelerde yayınlanacak tercih formunu doldurarak boş kadrolara başvurabileceklerini kaydetti. 
     Adaylar, gazetelerde çıkacak ilanı beklemeden, tercih formunu ÖSYM'den ve kurumun www.osym.gov.tr internet adresinden temin edebilecekler. 
     
     MEHMET ALİ ŞAHİN'İN AÇIKLAMASI 

     Devlet Bakanı ve Başbakan Yardımcısı Mehmet Ali Şahin, TÜSİAD YİK toplantısı öncesinde gazetecilerin, kadın mühendis adaylarının başvurularında sınırlama konusunda geri adım atılıp atılmadığına ilişkin sorusuna şu yanıtı verdi 
     ''Bu bir geri adım olarak nitelendirilemez. Ben personelden sorumluyum. Biz başta DSİ olmak üzere bazı kurumların taleplerini olumlu karşıladık ve atama izni verdik. Tabi ilan gerekiyordu. Bu ilanı gördükten sonra bazı kadrolar için sadece erkeklerin müracaat etmeleri gerçeğiyle karşılaştık. Ben dün ÖSYM Başkanı Sayın Savaş ile görüştüm neden böyle bir ilan verdiniz dedim. Fakat bana kurumdan öyle bir talep geldi dedi. Bunun Anayasanın temel ilkelerine ve hukukun genel prensiplerine aykırı olacağını söyledim. Yasalar karşısında herkesin eşit olduğunu ve cinsiyet ayrımı yapılamayacağını ifade ettim. Bunun üzerine bir haftalık bir süre tanınarak müracaat imkanı bulamayan bayanlara da müracaat imkanı sağlanmış oldu. 1 haftalık süre içinde yüksek puan almış bayanlar da müracaat edebilecek. Konuya sonradan muktedir olduğumuz için olaya müdahalemiz geç oldu. Baştan bilseydik baştan müdahale ederdik.'' 
     
</TEXT>
</DOC>
