<DOC>
<DOCNO> 220839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/ekonomi/eko03.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'den kira uyarısı 
</HEADLINE>
<TEXT>

   Başta kira olmak üzere hizmet sektörü fiyatlarının enflasyon için risk oluşturduğu uyarısında bulunan Merkez Bankası, konuttaki fiyat artışlarının yıl sonu hedefiyle örtüşmediğini belirtti 
   EKONOMİ SERVİSİ 
   
   Merkez Bankası, hizmet ve özellikle kira fiyatlarındaki artış konusunda endişeli. Aylardır hizmet sektöründeki fiyat katılığının enflasyon için risk oluşturduğu uyarısında bulunan Merkez Bankası, ilk iki ay sonunda yüzde 3.6 yükselen konut fiyatlarındaki artışın yıl sonu hedefiyle tutarlı olmadığını belirtti. 
   Merkez Bankası, şubat enflasyonuyla ilgili görüşlerini dün açıkladı. Şubatta yüzde 14.3'e gerileyen yıllık TÜFE'nin alt kollarından mal grubu fiyatlarının yüzde 10.4, hizmet fiyatlarının da yüzde 22 artmasından rahatsız olan Merkez Bankası, hizmet grubu fiyatlarının 2003 ortalarından bu yana düzenli olarak mal grubu fiyatlarının üstünde çıktığına işaret etti. 
   
   Kamudaki ayarlamaya dikkat 
   Merkez Bankası kira fiyatlarındaki artışla ilgili olarak da şu uyarıda bulundu 
   "Hizmet grubunun genelinde olduğu gibi kira grubu fiyatlarında da katılık sürüyor. İlk iki ayda yüzde 3.6'ya ulaşan birikimli artış yıl sonu hedefi ile tutarlı görülmüyor. Katılığın kırılamaması önümüzdeki dönem enflasyonu açısından risk oluşturuyor." 
   Enflasyonun gerilemesinde kamu fiyatlarındaki artışın düşük tutulmasının önemli rol oynadığına işaret edilen açıklamada, akaryakıt, doğalgaz ve elektrik fiyatlarında yapılacak ayarlamaların orta vadede enflasyon açısından risk oluşturmaya devam ettiği belirtildi. 
   
   'TEFE yaz aylarında eksi olabilir'    Şubatta yüzde 1.6 yükselen toptan eşya fiyat endeksinin TEFE en önemli nedeni yüzde 5.4 artan tarım fiyatları oldu. Ancak Merkez Bankası, tarım fiyatlarındaki hızlı yükselişin yıl sonu hedefini tehdit edecek düzeyde olmayacağını hatta yaz aylarındaki düzeltmelerle TEFE'de negatif aylık enflasyonun görülebileceğini iddia etti. 
   Tarımdaki yüksek enflasyona karşın gıda fiyatları artışının yüzde 1.5 çıktığını, mevsimsel etkilerden arındırıldığında bu gruptaki fiyatların yalnızca yüzde 0.04 arttığını vurgulayan Merkez Bankası, "Özetle yılın ilk iki ayında gıda fiyatları, enflasyondaki düşüş eğilimini destekleyen bir seyir izledi" yorumunda bulundu. Merkez, sağlıktaki fiyat ayarlamalarının ocaktan sonra şubatta azalarak sürdüğü ve ilk iki aylık artış dikkate alındığında 2003'e göre fiyat artış hızının yavaşladığını kaydetti. 
   
   Sanayi üretimi 2004 yılına artışla başladı    Geçen yıl ocak ayında yüzde 14.6 artan sanayi üretimi 2004'e yüzde 6.5 artışla başladı. Üretimin belirlenmesinde en önemli rolü oynayan imalat sanayi ise ocakta yüzde 7.5 arttı. 
   Devlet İstatistik Enstitüsü'nün DİE açıkladığı verilere göre, üretimin alt kollarından elektrik, gaz ve su ürünleri imalatı yüzde 5.8, imalat sanayi yüzde 7.5 artış gösterdi. Madencilik sektöründe ise üretim yüzde 12.6 daraldı. 
   
   Petrol, gıda geriledi 
   İmalat sanayi üretiminin belirlenmesine en fazla etkisi olan petrol ürünleri imalatı yüzde 3.7, gıda imalatı yüzde 8.2 geriledi. Tekstil ürünleri imalatı yüzde 17.7, kimya ürünleri imalatı yüzde 8.1 artış gösterdi. 
   Tekstilden sonra ihracatın en önemli kalemi olan taşıt araçları ve karoseri üretiminde yüzde 51.9, diğer ulaşım araçları üretiminde de yüzde 425'lik artış dikkat çekti. 
   
   
</TEXT>
</DOC>
