<DOC>
<DOCNO> 219887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/ekonomi/eko02.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Köhler Cumhurbaşkanlığı için istifa etti, IMF karıştı 
</HEADLINE>
<TEXT>

   Almanya Cumhurbaşkanlığı'na aday gösterildiği için istifa eden Köhler'in yerine IMF Başkanlığı'nı kimin devralacağı hakkında spekülasyonlar başladı 
      DIŞ HABERLER SERVİSİ 
   
   Alman muhalefet partileri Hıristiyan demokrat CDU ve CSU ile liberal FDP tarafından Almanya Cumhurbaşkanlığı'na aday gösterilen IMF Başkanı Horst Köhler, dün akşam görevinden istifa etti. Adaylığı kabul etmek için görevinden istifa ettiğini açıklayan Köhler, Almanya Cumhurbaşkanlığı'na aday gösterilmesinden de büyük onur duyduğunu söyledi. Böyle bir durumda IMF'in kuralları gereği başkanlık görevinden ayrılması gerektiğini kaydeden Horst Köhler, bu nedenle hemen istifa ettiğini belirtti. Köhler, düzenlediği basın toplantısında, IMF Başkanlığı görevine Başkan Yardımcısı Anne Krueger'in vekalet edeceğini söyledi. 
   61 yaşındaki Köhler 1990 - 1993'te CDU hükümetinin Maliye Bakanı'yken iki Almanya'nın birleşmesinin ardından Kızılordunun Doğu Almanya topraklarından çekilmesi için gerekli finansmanı bulmuştu. Köhler, IMF Başkanlığını ise kendisini bu göreve öneren Sosyal Demokrat Başbakan Gerhard Schröder'e borçlu. Ancak Schröder şimdi cumhurbaşkanlığı için siyaset bilimcisi Gesine Schwan'ı aday gösteriyor. 
   Schröder, "Köhler, benim isteğimle bu göreve getirilmişti. Kendi alanındaki yetenekleri konusunda şüphem yok ancak biz koalisyon olarak Schwan'ı destekleme kararı aldık" dedi. Hükümet partileri, Federal Meclis Bundestag ve Eyaletler Meclisi'nin Bundesrat bir araya gelmesiyle oluşan 1206 üyeli Federal Asamble'de gerekli çoğunluğu bulamadığı için 60 yaşındaki Prof. Schwan'ın devletin en yüksek makamına seçilme olasılığı çok düşük. 
   
   Avrupalı adaylar 
   Köhler'in cumhurbaşkanlığı adaylığı IMF'deki kulisleri hızlandırdı. Köhler'in normal görev süresinin bitimine bir yıl kala istifası üzerine, yerine kimin geçeceği konusunda spekülasyonlar başladı. Kuruluşundan bu yana geleneksel olarak Dünya Bankası'nın ABD'lilere bırakılmasına karşılık Avrupalılarca yönetilen IMF'nin yine bir Avrupalı tarafından yönetilmesi bekleniyor. Köhler'in olası halefleri arasında şu anda Avrupa İmar ve Kalkınma Bankası'nın başkanlığını yürüten Fransız Jean Lemierre ile "Uluslararası Ödemeler Bankası'nın eski başkanlarından İngiliz Andrew Crockett'in adları ön plana çıkıyor. 
   
   
</TEXT>
</DOC>
