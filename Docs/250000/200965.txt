<DOC>
<DOCNO> 200965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur39.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre, bir kadının hayatını kararttı... 
</HEADLINE>
<TEXT>

     Şanlıurfa'da, ablası öldükten sonra, daha 15 yaşındayken töre gereği eniştesiyle imam nikahıyla birlikte yaşamaya zorlanan kadın, 3 aylık bebeği ile sokağa atıldı. 
     Uzun süre bebeği ile sokakta yatan genç kadın, kendisini terk eden çocuğunun babası hakkında Cumhuriyet Savcılığı'na suç duyurusunda bulundu. 
     Şanlıurfa'nın Viranşehir İlçesi'nde oturan Hatice Çetinkaya 17 , ablası Hamide Çetin'in 2 yıl önce ölmesi üzerine, ailesi tarafından at arabası ile yük taşıyarak geçimini sağlayan 3 çocuk babası eniştesi Aziz Çetin ile imam nikahıyla birlikte yaşamaya zorladı. 
     Aziz Çetin, yaklaşık 15 ay birlikte yaşadığı ve ''Merve'' adını verdikleri kız çocuklarını dünyaya getiren Hatice Çetinkaya'yı bir süre önce evden kovdu. Aziz Çetin, daha sonra başka bir kadınla 3'üncü evliliğini yaptı. 
     Hatice Çetinkaya da bir süre bebeği ile birlikte yaşamını sokakta geçirdikten sonra Adıyaman'ın Kahta İlçesi'nde oturan, babası ile ayrı yaşayan annesi Naciye Çetinkaya'nın yanına yerleşmek zorunda kaldı. 
     
     MERVE, ADLİYE KORİDORLARINDA 
     Hatice Çetinkaya, kardeşi Mehmet Çetinkaya ve 3 aylık kızı Merve ile birlikte Şanlıurfa'ya gelerek, çocuğunu ve kendisini terk eden Aziz Çetin hakkında Cumhuriyet Savcılığı'na suç duyurusunda bulundu. 
     Okuma yazma bilmeyen genç kadın, Merve ile adliyede işlemlerini yaptırırken kardeşi ise kimliği bulunmayan Merve'nin işlemleri için Nüfus ve Vatandaşlık Müdürlüğü'ne gitti. Hatice Çetinkaya, adliye işlemleri sonrası Şanlıurfa Baro Başkanı Ferda Güllüoğlu'ndan ücretsiz avukat talebinde bulundu. 
     Güllüoğlu, genç kadına, yasal haklarını savunmak üzere ücretsiz avukat verileceğini söyledi. 
     
     ''MERVE İLE ORTADA KALDIM'' 
     Hatice Çetinkaya, ablasının ölmesinden sonra birlikte yaşamaya zorlandığı eniştesi Aziz Çetin'in, ablasının 3 çocuğuna bile zor baktığını öne sürerek kendisini evden kovduğunu söyledi. 
     Çetinkaya, ''Ancak eniştem kısa süre sonra başkasıyla evlendi. Ben de 3 aylık kızım Merve ile birkaç gün sokakta yattım. Okuma yazma bilmemenin zorluğunu çektim. Şimdi Viranşehir'deki Merve'nin babası için suç duyurusunda bulundum. Merve'yi sahiplensin ya da nafaka versin. Maddi imkanlarım el vermediği için Merve'nin yargı süreci boyunca yurda yerleştirilmesini, valilikten de yardım edilmesini istiyorum'' dedi. 
     
</TEXT>
</DOC>
