<DOC>
<DOCNO> 246527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy09.html </URL>
<DATE> 2004/06/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Başbakan Erdoğan gelirken aprondaki kırmızı halıyı kaldırdılar 
</HEADLINE>
<TEXT>

     Sanayileşmiş yedi ülke ve Rusya'nın oluşturduğu G-8 ülkeleri, ABD'nin Georgia eyaletindeki Sea Island beldesinde bugün biraraya geldi. 
     Ancak zirveye davetli ülke liderlerine yapılan karşılama törenlerinin farklı oluşu dikkatlerden kaçmadı. Almanya, Fransa, İngiltere, İtalya, Japonya, Kanada ve Rus liderleri havalanına inişte kırmızı halı ve bando takımı ile karşılandı. 
     Zirveye katılan tüm liderlere aynı karşılama töreninin yapılması uygun görülmedi. 
     Başbakan Tayyip Erdoğan ile Irak, Ürdün, Afganistan, Cezayir, Bahreyn ve Yemen liderleri geldiğinde ise nedense kırmızı halı kaldırıldı. 
     Zirvenin karşılama protokolunda uygulanan ikili standart, diplomatik çevreler tarafından garipsendi ve tepkilere neden oldu. 
     Zirvenin ilk gününü Almanya, Fransa, İngiltere, İtalya, Japonya, Kanada ve Rusya liderleri ikili görüşmeler yaparak geçirdi. 
     
     Erdoğan, demokratik ortak' sıfatıyla katılıyor 

     Zirveye 'demokratik ortak' sıfatıyla katılan Başbakan Recep Tayyip Erdoğan, ABD'ye ulaştı. 
     Erdoğan ve beraberindeki heyet, Türkiye'nin Washigton Büyükelçisi Faruk Loğoğlu ve ABD'li yetkililer tarafından askeri törenle karşılandı. 
     Zirvenin bugün yapılacak oturumlarında, Büyük Ortadoğu Projesi ele alınacak. 
     Türkiye'nin, G-8 toplantılarında 'Türkiye model değil, ancak birikimini diğer ülkelerle paylaşmaya hazır' mesajını vermesi bekleniyor. 
     Toplantılarda, İsrail-Filistin sorununun çözümü ve Irak'ta istikrarın sağlaması konusunun da öncelikli gündem maddesi olarak ele alınacağı konuşuluyor. 
     
     Yaver, G-8'lerden yardım talep edecek 

     G-8 toplantılarına Erdoğan'ın yanı sıra Irak, Ürdün, Afganistan, Cezayir, Bahreyn ve Yemen liderleri de katılacak. 
     Irak Devlet Başkanı Gazi Yaver, egemenliğin tam olarak sağlanması, güvenlik güçlerinin rehabilitasyonu ve borçların iptali için G-8 üyesi ülkelerden yardım talep edeceğini açıkladı. 
     
</TEXT>
</DOC>
