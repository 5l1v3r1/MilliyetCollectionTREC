<DOC>
<DOCNO> 214136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur23.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ambulans, Cem Karaca'yı almaya geç mi gitti .. 
</HEADLINE>
<TEXT>

     Sanatçı Cem Karaca için fenalaştıktan sonra çağırılan ambulansın geç geldiği iddialarına ilişkin İstanbul İl Sağlık Müdürlüğü'nce başlatılan araştırmanın sürdüğü bildirildi. 
     İstanbul İl Sağlık Müdürü Prof. Dr. Erman Tuncer imzasıyla yapılan yazılı açıklamada, sanatçı Cem Karaca'nın ölüm haberlerinde ''112 Acil Ambulans Servisi'nin 20 dakika geç geldiği'' iddiası üzerine araştırma başlatıldığı, 112 Acil Sağlık Hizmetleri Komuta Kontrol Merkezi ses kayıtlarının incelendiği belirtildi. 
     Açıklamada, şöyle denildi 
     ''08.02.2004 Pazar günü, saat 07.26'da vaka ile ilgili ilk ihbar alınmıştır. Telefonda konuşan kişi, telaşlı olması nedeniyle çağrı karşılayıcının soru protokollerine uygun olarak sorulan sorulara yanıt verememiştir ve telefon konuşmaları anlaşılmamaktadır. Buna ilişkin ses kayıtları komuta kontrol merkezinde mevcuttur. Ses kayıtlarını çözümlemeye çalışan uzmanlar ilk telefonda sadece cadde ismi ve verilen telefon numarasının ilk üç hanesini alabilmişlerdir. Bu da ihbar üzerine ambulans gönderilmesi için yeterli veriyi oluşturmamaktadır. 
     Saat 07.29'da gelen ikinci telefonda daha sakin bir bayan adres ve diğer sorulara daha net yanıtlar vermiştir. 
     Saat 07.43'te vaka yerine ulaşan ambulans, vakanın başka bir araçla taşındığını öğrenmiştir. Bu bilgi komuta kontrol merkezine bildirilmiş ve görev iptal edilerek, ambulans görev yerine geri çekilmiştir.'' 112 Komuta Kontrol Merkezi'ne gelen tüm çağrılar ve verilen yanıtların, ses kayıtları ve yazılı belgeler olarak saklandığı belirtilen açıklamada, ''Konu hakkında müdürlüğümüzce başlatılan araştırma sürdürülmektedir. Araştırma neticesinde sorumluluğu görülen çalışanlar hakkında gereken idari işlem yapılacak ve kamuoyu ile paylaşılacaktır'' denildi. 
     Açıklamada ayrıca, değerli sanatçı Cem Karaca'nın üzüntü veren vefatı dolayısıyla ailesi, yakınları ve tüm sevenlerine başsağlığı dilendi. 
     
</TEXT>
</DOC>
