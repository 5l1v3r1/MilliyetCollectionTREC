<DOC>
<DOCNO> 239948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun36.html </URL>
<DATE> 2004/05/14/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Türkler, Almanya'daki kültür sahnesini canlandırıyor 
</HEADLINE>
<TEXT>

     Alman Haber Ajansı DPA , ülkedeki Türk sanatçıları ''kültür yaratıcıları'' olarak niteleyerek, Almanya'daki kültür sahnesini canlandırdıklarını bildirdi. 
     Claudia Utermann tarafından ''Türkler Almanya'daki kültür sahnesini canlandırıyor'' başlığıyla verilen haberde, Almanya'ya ''misafir işçi'' olarak gelen Türklerin bazı politikacılar tarafından onlarca yıldan bu yana sorun olarak görüldüğü, ancak en geç yönetmen Fatih Akın'ın ''Gegen die Wand'' Duvara karşı adlı filmiyle Berlinale Film Festivali'nde ''Altın Ayı'' ödülünü kazanmasından sonra, Türklerin Alman kamuoyunda ''kültür yaratıcıları'' olarak kabul görmeye başladığı belirtildi. 
     Merkezi Essen kentinde bulunan Türkiye Araştırmalar Merkezi TAM Direktörü Faruk Şen'in, ''Kültürel alanda faaliyet gösteren Türkler, Alman kamuoyunda gittikçe daha yoğun şekilde ülkenin 'kültür yaratıcıları' olarak takdir görüyorlar'' şeklinde konuştuğu kaydedildi. 
     Newsweek adlı Amerikan gazetesinin bile, ''Almanya'da şu sıralar en fazla beğenilen kitap, film ya da şarkılar Meier, Müller ve Grass'tan değil, Kaminer, Kekilli ve Gündoğdu'dan geliyor'' şeklinde ifadeye yer verdiği belirtildi. 
     Gazetenin haberinde, Alman yazarların ''günlük yaşamdan can sıkıcı'' hikayelere yer verirken, Feridun Zaimoğlu gibi Türk yazarların Almanya'daki ortak yaşamla ilgili ilginç konulara değindiği kaydedildi. 
     Almanya'da Mousse T. adıyla tanınan müzisyen Mustafa Gündoğdu da, ''Alman çocukların hiçbir vizyonu, hedefi ve çabası yok. Buna karşın yabancı çocuklar çok dinamik ve işlerini yapıyorlar. Yaşamın özel bir şey olduğunu biliyorlar'' şeklinde konuştu. 
     Almanya'da 2001 yılında ''Anam'' filmiyle dikkatleri üzerine çeken yönetmen Buket Alakuş da, ''Alman tarafından hala sosyo-eleştirel filmler yapılması bekleniyor. Ben ise dokunaklı filmler yapmak istiyorum. Hala iki ayrı dünyada yaşıyorum ve ortak bir dil bulmaya çalışıyorum'' şeklinde konuştu. 
     Alakuş, Almanlarla Türkler arasında tahmin edildiği kadar büyük farklar olmadığını ifade ederek, ''Biz bir çok Almandan daha Almanız. Evlerimiz, hedeflerimiz aynı. Aramızda, eskiden birçok kişinin inandığı gibi fazla fark yok'' dedi. 
     ABD, Kanada ve Avustralya gibi ülkelere giden diğer göçmenlerin aksine Almanya'daki Türklerin her zaman kendi aralarında kaldıkları, bu nedenle kültürel faaliyetlerini istedikleri gibi sergileyemedikleri ifade edilen haberde, çoğu uzmanın Almanların Türk kültürüne duydukları ilgisizlikten de şikayetçi oldukları kaydedildi. 
     İstanbul Üniversitesi'nde tiyatro bilimcisi olarak görev yapan Zehra İpsiroğlu, karşılıklı kültür alışverişinin bugüne kadar hep tek taraflı algılandığını belirtirken, Duisburg kentinde kütüphanecilik yapan Tayfun Demir de, Alman edebiyatıyla ilgili çok sayıda Türkçe'ye tercüme edilmiş kitap bulunduğunu, buna karşın Alman yayınevlerinin çağdaş Türk yazarlarına fazla ilgi göstermediklerini söyledi. 
     
</TEXT>
</DOC>
