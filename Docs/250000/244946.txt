<DOC>
<DOCNO> 244946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun24.html </URL>
<DATE> 2004/06/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Talat Kıbrıslı Türkler ilk kez bir BM raporunda olumlu anılmakta 
</HEADLINE>
<TEXT>

     KKTC Başbakanı Mehmet Ali Talat, Kıbrıslı Türklerin ilk kez bir BM Genel Sekreteri raporunda çok olumlu anıldığını söyledi. 
     Başbakan Talat, Almanya'nın Köln kentinden yayın yapan Deutsche Welle DW Türkçe Servisi'ne yaptığı açıklamada, BM Genel Sekreteri Kofi Annan'ın KKTC'ye yönelik ambargoların kaldırılmasını istediği raporunu olumlu karşıladığını belirterek, AB'den de ambargoların ve kısıtlamaların kaldırılması için hızlı harekete geçmesini istedi. 
     Talat, şunları söyledi 
     ''Rapor resmi olarak henüz bana ulaşmadı. Ancak basına yansıyan metinlere göre yapacağım yorum, raporun aynen plan gibi dengeli bir rapor olduğudur. Bizim gayretlerimizi, olumlu yaklaşımımızı takdir eden, Rum tarafının ise olumsuz tutumunu ifade eden son derece doğru ve gerçekçi bir rapordur. 
     Gerçi ben bir Kıbrıs Türkü olarak, Genel Sekreter'in daha kesin ifadelerle bizim için birtakım talepleri dünya ülkelerinden istemesini elbette arzuluyordum. Ancak doğruyu söylemek gerekirse bu bir denge meselesidir ve Genel Sekreter hala misyonunu sürdürmekle yükümlüdür. Bu nedenle diplomatik bir yaklaşım ortaya koymuştur. Kıbrıslı Türkler, ilk kez bir BM Genel Sekreteri raporunda çok olumlu anılmakta. Bu, çok önemli ve olumlu bir adımdır.'' KKTC'ye yönelik tüm izolasyonun kaldırılmasını talep eden Talat, ''Bizim çok yönlü taleplerimiz var. Uluslararası alanda dışlanmamız sadece ekonomik değil, siyasi, kültürel ve sportif her alanda söz konusu. Biz tüm bu dışlama unsurlarının kaldırılmasını talep ediyoruz'' diye konuştu. 
     Talat, şunları kaydetti 
     ''Biz Rum yönetimine bağlı bir toplum değiliz. Bizim kendi kendini yöneten bir devletimiz var, kurumlarımız var. Dolayısıyla biz Rumların bir eki, Rumların bir yaması değiliz. Biz, kendi kendini yöneten bir halkız ve bunun tescil edilmesini istiyoruz. 
     Bizimle yapılacak işleri uluslararası toplumun bizimle yapmasını istiyoruz. Bu siyasi anlamdaki dışlamadan kurtulma. Ekonomik anlamdaki dışlanma ise çok yönlü. Serbest ticaret istiyoruz, limanlarımızın yasak olmamasını istiyoruz, en önemlisi Kıbrıs'a uluslararası uçuşlarda doğrudan seferler yapılmasını istiyoruz. Tüm bunları düşündüğümüzde, dışlanmadan kurtulmak şu an için ara hedefimizdir. Kıbrıslı Türkler olarak çözüm yolumuzu kaybetmeden hedeflerimizi elde etmeye çalışacağız.'' AB'nin tavrında bir değişiklik bekleyip beklemediğine ilişkin soru üzerine de Talat, şöyle konuştu 
     ''Bekliyorum. AB oldukça yavaş hareket eden bir bürokrasiye sahip, dolayısıyla çok hızlı kararlar alamıyor. BM Genel Sekreteri'nin tavsiyesi üzerine daha hızlı bir şekilde kararlar alıp, bizim dışlanmamızın kaldırılması için çaba harcamasını bekliyorum. Zaten AB, bizim açımızdan en önemli uluslararası kuruluş. Çünkü hem bize yakın, hem de Kıbrıslı Türklerin ısrarla üye olmak istediği bir kuruluş. Bu bakımdan AB bizim için belki diğer tüm ülkelerden daha önemli. Bu nedenle AB'nin alacağı tavır da bizim için hayati önem taşıyor. AB ile ilişkilerimizin daha da iyileşmesini istiyoruz.'' Başbakan Talat, Almanya'dan beklentileriyle ilgili olarak da şunları söyledi 
     ''Bize karşı sempati Almanya'da da yükseldi. Bunu, Kıbrıs'taki Alman Büyükelçiliği ekibinde görüyoruz. Aynı şekilde, Alman basınında da ciddi şekilde bize ilginin arttığını ve Rum tarafına eleştiriler yöneltildiğini görüyoruz. 
     Almanya, özellikle son birkaç yılda Kıbrıs sorununa ağırlık vermiş ve hükümet olarak meselenin ne olduğunu anlamaya başlamış bir ülkeydi. Almanya'dan gelecek bir davetle bizim mekanizmalarımızın temsilcilerinin Almanya'da temaslarda bulunması gibi iki tarafın ilişkilerinde önemli bir dönüm noktası oluşturacak girişimler bekliyoruz. Bunu, önümüzdeki günlerde göreceğiz.'' 
     
</TEXT>
</DOC>
