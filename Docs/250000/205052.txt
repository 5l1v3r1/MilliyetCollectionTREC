<DOC>
<DOCNO> 205052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/yasam/yas03.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
15'inde 25 kişinin tecavüzüne uğradı 
</HEADLINE>
<TEXT>

   Küçükçekmece'de arkadaşının doğum gününde tecavüze uğrayan M.K., 1.5 yıl içinde 25 erkeğe pazarlandı. 8 kişi yakalandı 
      DİNÇER ŞEREF İstanbul 
   
   Küçükçekmece'de 15 yaşındaki M.K.'nın 1.5 sene önce gittiği arkadaşının doğum gününde, ilaçla uyutulduktan sonra bir kişinin, takip eden günlerde de onlarca erkeğin tecavüzüne uğradığı ortaya çıktı. Olayla ilgili sekiz kişi gözaltına alındı. 
   Birçok kişinin tecavüzüne uğramasının ardından aldığı tehditler nedeniyle 12 Kasım 2003'te Halkalı'daki evinden kaçan M.K., babası Galip K.'nın polise başvurması üzerine bulundu. 
   
   'İlaçlı kola verdiler' 
   Tehditle pazarlandığını iddia eden M.K. ifadesinde, 14 yaşındayken gittiği doğum gününde kolasının içine uyku ilacı atıldığını ve Hakan isimli bir kişinin tecavüz ettiğini anlattı. 
   Korktuğu için ailesine bir şey diyemediğini belirten M.K. ifadesinde şöyle dedi "Peşimi bırakmayan Hakan ile arkadaşı Betül, "ailene söyleriz" tehdidiyle beni başkalarıyla birlikte olmaya zorladı. Olayı öğrenen mahalledeki psikopat tipli insanlar da bana bıçak tehdidiyle defalarca tecavüz ettiler. Daha fazla dayanamadım ve kaçtım. Bu k bus artık bitsin istiyorum." 
   
   'Okulu bıraktım' 
   Son olarak kuaför Gökhan İşçan'ın kendisini döverek tecavüz ettiğini ve 'ailesini öldürmekle' tehdit ettiğini iddia eden M.K., "Tüm bu olaylardan sonra, utancımdan arkadaşlarımın yüzüne bakamadığım için ilköğretim 8. sınıftan ayrıldım" dedi. M.K'nın verdiği bilgiler doğrultusunda harekete geçen Küçükçekmece Asayiş Büro Amirliği'ne bağlı ekipler, kızın verdiği 25 kişilik tecavüz listesindeki isimlerin peşine düştü. Listedeki Murat Uzun, Onur Ulaş, Tuncay Ediz ve Gökhan İşcan ile ismi açıklanmayan dört kişiyi gözaltına alan polis, kayıplara karışan Hakan ve Betül ile diğer zanlıların yakalanması için operasyonlarını sürdürüyor. 
   
   
   
   
</TEXT>
</DOC>
