<DOC>
<DOCNO> 221312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo40.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalman Kulüpte borçlar korkutucu bir hale geldi.. 
</HEADLINE>
<TEXT>

     Galatasaray Kulübü'nde 20 Mart'ta yapılacak kongrede başkanlığa aday olan Alp Yalman, kulüpte borçların korkutucu bir duruma geldiğini söyledi. 
     Alp Yalman, katıldığı bir televizyon programında projeleri hakkında bilgi verdi. Ali Sami Yen Stadı'nın 8 yıldır yapılamadığını vurgulayan Yalman, ''Stat 8 yıldır yapılma aşamasında ama bir türlü yapılamadı. Bunların yerine getirilir hale gelmesi için adaylığımızı koyduk. Arkadaşlarımla birlikte kulübü yine eski haline getirmek için planlarımız var'' dedi. 
     Kulübün bugün imrenilecek bir durumda olmadığını kaydeden Yalman, şöyle konuştu 
     ''Ancak korkunç bir halde de değil. Benim görmek istediğim en önemli şey, kulüpte kuvvetlerin birleşmesi, omuz omuza güçlerini birleştirmiş bir gücün başarıya gitmesidir. Başkan adayı olmamın nedenlerinden biri de Galatasaray'daki güçleri biraraya getirmeye çalışmaktır.'' Yalman, başkanlığa aday olan 4 arkadaşıyla da çeşitli dönemlerde birlikte çalıştığını ifade ederek, ''Her adayın tabii ki Galatasaraylılığı tartışılmaz. Her adayın isteği Galatasaray'ı daha iyi yere getirmektir. Burada yapılması gereken, herkesin biraraya gelip, kulübün içinde olduğu durumu değerlendirmektir. Sorunları ve aşma yöntemlerini tartışmaktır. Sonuçta sadece bir Galatasaray var'' diye konuştu. 
     
     HEDEFLER 
     Yalman, yönetime gelmeleri durumunda öncelikle borçlar konusunu çözüme kavuşturmaya çalışacaklarını söyledi. 
     Kulübün borcunun kongrede dile getirildiğini kaydeden Yalman, sözlerini şöyle sürdürdü 
     ''Önemli olan bu borcun nasıl ortadan kaldırılacağıdır. Bunun için de planlar yapmak gerekiyor. Kulüp, kredibilitesini kaybetti. Borçların ödenmesi konusunda formüller bulunmalı. Galatasaray'ı borçlarından arındırma planı yoksa, her gelen borç kulübü daha da batağa sürükler.'' Stadın yapımı konusunda da çözümlerini anlatan Yalman, ''Bu konuda da aday arkadaşları toplayıp konuşacağım. Önemli olan başkanlık koltuğunda oturmak değil, yönetimdeyken sorunları halledebilmektir'' dedi. 
     
     ''2 YIL ÖNCEKİ SÖZLER YERİNE GETİRİLMEDİ'' 
     Yalman, kendisinin de yönetimde olduğu son 2 yıl içinde sözlerin yerine getirilmediğinden sözetti. 
     Yönetimde yer aldığı 2 yıl içinde nelerin eksik yapıldığını gördüğünü belirten Yalman, şöyle konuştu 
     ''Bu dönemde bana düşen, hem başkan Canaydın'a, hem de yönetici arkadaşlara kendi doğrularımı aktarmaktı. Bunu da yaptım. Çarkın çok iyi çalışmadığını gördüm. 2 sene önce çalışmalar konusunda mutabakatımız vardı. Sorunlar iyi tespit edilmişti. Sorunlar ve tavsiyeler bütün camianın fikri alınarak tespit edilmişti. Ama bunlar çözüm getirmedi.'' Yalman, kendileri için ilk hedef diye birşeyin söz konusu olmadığını vurgulayarak, ''Galatasaray'ın nerede olduğunu doğru ortaya koymamız lazım. Galatasaray'ı borçsuz, harçsız, tesisleri işler vaziyette, üyelerine iyi hizmet veren duruma getirmek her başkan adayının hedefidir. Sportif başarıları da söylemeye gerek yok'' diye konuştu. 
     
     FATİH TERİM KONUSU 
     Alınan başarısız sonuçların ardından görevinden ayrılan teknik direktör Fatih Terim'in durumuna da değinen Yalman, sözlerini şöyle tamamladı 
     ''Fatih Terim gibi teknik direktörler kolay yetişmiyor. Antrenör yalnız insandır. Başarıyı şampiyonlukla eşdeğer tutmamak lazım. Başka kriterler de gündeme gelir. Nasıl ki Fatih Terim alınan başarılı sonuçlar sonunda ''İmparator'' diye anılıyorsa, başarısızlıkta da gitmesi normal. Ancak gitmemesi için de önceden gerekli tedbirlerin alınması gerekiyordu.'' 
     
</TEXT>
</DOC>
