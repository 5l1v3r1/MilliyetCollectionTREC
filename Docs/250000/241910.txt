<DOC>
<DOCNO> 241910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun18.html </URL>
<DATE> 2004/05/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İspanya'da Kraliyet düğünü... Prens Felipe ve Letizia evlendi... 
</HEADLINE>
<TEXT>

     İspanya veliahtı Asturias Prensi Felipe ve eski gazeteci Letizia Ortiz, başkent Madrid'deki Almudena Kilisesi'nde düzenlenen törenle evlendiler. 
     Prens Felipe'nin Madrid'de evlenen ilk kraliyet üyesi olması nedeniyle ayrı öneme sahip düğüne, çoğunluğu Latin Amerika ülkeleri olmak üzere 30 ülkeden devlet ve hükümet başkanları ile dünyanın dört bir yanındaki 40 kraliyet ailesinin üyeleri katıldı. 
     ''Yılın olayı'', kilise kapılarının saat 09.00'da açılmasıyla başladı. 
     Erkek davetlilerin genelde siyah frak giydiği, kadınların da geline saygıdan beyaz, düğüne saygıdan siyah kıyafet giymediği dikkat çekti. 
     Kraliyet Sarayı ve 200 metre uzaklıktaki Almudena Kilisesi arasına kırmızı halı döşendi. 
     Kraliyet ailesi, davetliler kiliseye girdikten sonra, özel korumalar eşliğinde kırmızı halıda yürüyerek Almudena Kilisesi'ne geldi. 
     Kral Juan Carlos kız kardeşi Pilar, Kraliçe Sofia oğlu Prens Felipe ile kiliseye girdiler. 
     Gelin Letizia Ortiz, yağmur yağdığı için planlandığı gibi babasının kolunda yürüyerek değil, otomobille kilisenin önüne getirildi. Ortiz, babası Jesus ile kiliseye girdi ve burada Prens Felipe'ye teslim edildi. 
     Ünlü İspanyol modacı Manuel Pertegaz'ın 19. yüzyıl tarzında tasarladığı, gümüş ve altın yaldızlı beyaz gelinliğin kuyruğunun 4,5 metre uzunluğunda olduğu belirtildi. 
     Yeni prensesin, Kraliçe Sofia'nın 1962 yılındaki düğününde taktığı pırlanta taçla, kraliyet ailesinin hediye ettiği elmas küpeleri taktığı dikkat çekti. 
     Prens Felipe ise kraliyet ailesinin geleneklerine uygun olarak Kara Kuvvetleri'nin mavi renkli askeri üniformasını giydi. 
     Almudena Kilisesi'nde Madrid Kardinali Antonio Maria Rouco tarafından katolik dinine uygun olarak yönetilen tören, yaklaşık 1,5 saat sürdü. 
     İspanyol devlet televizyonu TVE'nin canlı yayınladığı töreni, dünyada yaklaşık 1 milyar kişinin izlediği kaydedildi. 
     
     YAĞMUR ALTINDA DÜĞÜN 

     İspanya veliahdı Asturias Prensi Felipe ve eski gazeteci Letizia Ortiz'in başkent Madrid'deki düğün programı yağmur nedeniyle aksadı. 
     Ülkede ''yılın olayı'' olarak uzun zamandır beklenen düğün gününde, tam Letizia kiliseye girecekken başlayan şiddetli yağmur, düğün sonuna kadar devam etti. 
     Yeni Prenses Letizia, Kraliyet Sarayı'ndan Almudena Kilisesi'nin önüne planlandığı gibi yürüyerek değil, otomobille getirildi. 
     Prens Felipe ve Letizia, kendilerini bekleyen binlerce kişiyi üstü açık otomobil yerine, kapalı araçtan selamlamak zorunda kaldılar. 
     Almudena Kilisesi'nde yaklaşık 1,5 saat süren törende birbirlerine bağlılık yemini eden ve alyanslarını takan Prens Felipe ve Prenses Letizia, daha sonra kraliyet ailesinin geleneklerine uygun olarak Letizia'nın düğün çiçeğini Meryem Ana heykelciğine bırakması için Atocha Kilisesi'ne gitti. 
     Üstü kapalı 1952 model Rolly Royce Phantom marka otomobile binen yeni evli çift, Atocha Kilisesi'ne kadar kurulan düğün kortejinden geçerek halkı selamladı. 
     Prens Felipe ve Letizia'ya kortej boyunca kraliyet ailesine bağlı özel askerler Harley Davidson marka motosikletlerle eşlik etti. Atocha Kilisesi yakınında atlı özel birlik konvoya katıldı. 
     Düğün kortejinin geçtiği yerlerde olağanüstü güvenlik önlemleri alan İspanyol polisi ve jandarması yağmurda ıslandı. 
     Madrid sokakları, 98 yıl aradan sonra ilk kez kraliyet düğününe ev sahipliği yaptığı için süslendi. Halk, ellerinde özel olarak bugün için yapılan yelpaze ve mendillerle Prens Felipe ve yeni prenseslerini selamladı. 
     Yol boyunca üç noktada konserler verildi. 
     
     11 MART TERÖR SALDIRILARI UNUTULMADI 

     Bu arada, 11 Mart'ta Madrid'de meydana gelen terör saldırılarında ölen 192 kişi de düğün gününde unutulmadı. Ölenlerin anısına düğün kortejinin geçtiği Atocha İstasyonu'na yakın bir yerde 192 ağaç dikildi ve Prens Felipe ve Letizia'nın, ''sizi unutmayacağız'' yazılı mesajı bırakıldı. Atocha Kilisesi'nde düzenlenen kısa törende de saldırılarda hayatını kaybeden 192 kişi anıldı. 
     Kraliyet Sarayı'nda Asturias müziğiyle karşılanan Prens Felipe ve Prenses Letizia, daha sonra Kral Carlos ve Kraliçe Sofia ile birlikte sarayın balkonundan halkı selamladı. 
     Öte yandan, İspanyol televizyonlardan yapılan yorumlarda, yağmurun bazı aksaklıklara neden olsa da ''bereket anlamına geldiği için evlilikte şans getireceği'' belirtildi. 
     Almudena Kilisesi'ndeki tören sırasında Papa İkinci Jean Paul'ün yeni evli çifti kutsayan mesajı okundu. 
     Kraliyet düğünü, yaklaşık 1400 davetliye verilen öğle yemeğiyle sona erdi. 
     Prens Felipe ile evlenerek Prenses unvanını alan eski gazeteci 32 yaşındaki Letizia Ortiz, bundan sonra kraliyet protokolüne göre en yüksek düzeyde muamele görecek. 

     
</TEXT>
</DOC>
