<DOC>
<DOCNO> 218526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko13.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü Tahılda sertifikalı tohum kullanacağız... 
</HEADLINE>
<TEXT>

     Tarım ve Köyişleri Bakanı Sami Güçlü, tahılda sertifikalı tohum kullanılacağını belirterek, ''Üslubumu bu konuda emredici tarzda kullanıyorum'' dedi. 
     Toprak Mahsulleri Ofisi TMO ve Un Sanayicileri Federasyonu'nun, Antalya'nın Belek Beldesi'ndeki Papillon Zeugma Otel'de düzenlenen ''Buğday Piyasasının Geleceği'' konulu toplantıya katılan Bakan Güçlü, 1980 sonrası teknolojide, sanayide ve diğer birçok alanda yaşanan ilerlemeye karşın tarım sektörünün gerekli tarım politikaları oluşturulamaması nedeniyle gerilediğini söyledi. 
     2001 yılında ivme kazanan sektörde, siyasi istikrar sağlanmasıyla yeniden önemli gelişmeler kaydedildiğini belirten Güçlü, sektörle ilgili sorunların doğru tespit edilerek, 2004 yılında hamle yapılması gerektiğinin ortaya konulduğunu bildirdi. Un sanayicilerinin piyasa açılımı, verimli ve nitelikli üretim, kayıt dışı ekonominin önlenmesi yolundaki taleplerini değerlendirdiklerini ifade eden Güçlü, sektörle ilgili sorunların doğru tespiti ile çözüme ulaşmak için tüm kaynakların kullanılacağını vurguladı. 
     Bu yıl buğdaycılıkla ilgili üretimin artmasını sağlamak istediklerini belirten Tarım Bakanı Güçlü, ''Tahılda sertifikalı tohum kullanacağız. Üslubumu bu konuda emredici tarzda kullanıyorum'' dedi. Buğdaycılıkla uğraşılan sektörde borsaların destekleneceğini, kaliteli üretim ve verimin artırılması için çaba sarf ettiklerini anlatan Güçlü, şöyle devam etti 
     ''Sektörle ilgili tohumculuktan sonra en önemli konu süne mücadelesidir. 2004 yılı, bu konuda atılım yılı olacaktır. Bu mücadeleye zamanla kaynaklar ayıracağız. Dış ticaret faaliyetleri, ürün kalitesi ve verimliliğinde olumlu gelişme olacağını düşünüyoruz. Bu konuda eğitime çok ihtiyaç var. Ferdi ve aletli mücadeleye ihtiyaç var. Çok katılımlı, destekli büyük bir organizasyonla başaracağız diye düşünüyorum.'' Tarım ve Köyişleri Bakanı, buğdayla ilgili nitelik sorununu çözmek zorunda olduklarını, piyasa açılımının sağlanması yönünde uygun adımları atacaklarını da vurgulayarak, TMO'nun daha özerk bir yapıya kavuşturularak faaliyetini sürdürmesini amaçladıklarını bildirdi. 
     
     ''EN BÜYÜK SORUNLARDAN BİRİ DE SULAMA'' 
     Tarım konusundaki en büyük sorunlardan birinin de sulama olduğuna değinen Bakan Sami Güçlü, hükümet yetkilisi olarak kendisinin olmasının, çözüm için yeterli olmadığını, altyapının iyileştirilmesi ve geniş kamuoyu desteği ile sulama konusuna eğ ilinmesi gerektiğini belirtti. Güçlü, ''Türkiye uzun vadede İç Anadolu'yu sulamak zorundadır'' diye konuştu. 
     Hayvancılık sektörünün gelişimiyle ilgili, her ilde atıl durumda bulunan alanları sektör için hizmete açmayı planladıklarını da ifade eden Güçlü, bu yıl 600 bin hektarlık alanın, yönetim şekilleri belirlenerek, mera uygulaması ile tanıştırılacağını söyledi. 
     
     UN SANAYİCİLERİ FEDERASYONU BAŞKANI HEKİM OĞLU... 
     Un Sanayicileri Federasyonu Başkanı Adnan Hekim oğlu da, sektörle ilgili dünya fiyatlarıyla dengeyi sağlayacak önlemlerin alınması gerektiğine dikkati çekerek, gümrük vergisi oranlarının, özel sektörün de görüşleri alınarak, süratli ve uyumlu şekilde tespit edilmesini istedi. Hekim oğlu, AB ülkelerinde olduğu gibi lisans sistemiyle sanayiciye her zaman kaliteli buğday ihtiyacını sağlayacak ortamın yaratılması gerektiğine de işaret etti. 
     Un Sanayicileri Derneği'nce yapılan bir araştırmaya da değinen Hekim oğlu, bu araştırma sonucunda Türkiye'de 1091 un fabrikası bulunduğunun ve bunların yıllık buğday işletme kapasitelerinin yıllık 36 milyon ton olduğunun belirlendiğini kaydetti. 
     Hekim oğlu, atıl kapasiteye dikkati çekerek, özel sektör işbirliği içinde üretici, tüccar, sanayici ve tüketici için en sağlıklı ve ekonomik çözümlerin üretilmesinin sağlanmasının, yeni politikalar geliştirilmesinin gerektiğini ifade etti. 
     
</TEXT>
</DOC>
