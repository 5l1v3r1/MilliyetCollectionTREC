<DOC>
<DOCNO> 207584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur08.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurların öğle yemeğine zam .. 
</HEADLINE>
<TEXT>

     Maliye Bakanlığı, öğle yemeği servisinden yararlanan memur ve sözleşmeli personelin günlük asgari yemek bedellerine, yüzde 11'le yüzde 13 arasında değişen oranlarda zam yaptı. 2004 yılında uygulanacak günlük yemek bedelleri, memurların ek göstergesine göre 525 bin lira ile 2 milyon 300 bin lira arasında yeniden belirlendi. 
     Maliye Bakanlığı'nın yemek bedellerine ilişkin bütçe uygulama talimatı, Resmi Gazete'de yayımlandı. Buna göre öğle yemeği servisinden yararlanan memurların yemek bedelleri 16 Ocak 2004-14 Ocak 2005 arasındaki bir yıllık dönem için yeniden tespit edildi. 
     Ek göstergesiz görevlerde bulunan memurlardan alınan öğle yemeği bedelinin asgari tutarı 470 bin liradan 525 bin liraya, 1100'e kadar ek göstergeli görevlerdeki memurlardan alınan yemek bedelleri 810 bin liradan 925 bin liraya yükseltildi. 2200'e kadar ek göstergeli memurların ödedikleri 960 bin liralık yemek bedeli yeni dönemde 1 milyon 75 bin liraya, ek göstergesi 4800'e kadar olan memurların ödedediği tutar da 1 milyon 200 bin liradan 1 milyon 350 bin liraya çıkarıldı. 4800 ve daha yüksek ek göstergesi olanlardan alınan bedel de 1 milyon 680 bin liradan 1 milyon 900 bin liraya yükseltildi. 
     Yemek bedelleri, aylık brüt sözleşme ücretleri 910 milyon liraya kadar olan sözleşmeliler için günlük asgari 650 bin 1 milyar 630 milyon liraya kadar olanlar için 1 
     milyon 75 bin lira uygulanacak. Aylık brüt sözleşme ücreti 2 milyar 350 milyon liraya kadar olanlardan günlük en az 1 milyon 900 bin, bu tutarın üzerinde sözleşme ücreti olanlardan ise 2 milyon 300 bin lira yemek bedeli alınacak. İlgili kamu kuruluşları, hizmetlerinin özelliği, yemek maliyetleri ve yemek servisinin daha iyi koşullarda sunulması gibi konuları dikkate alarak, belirlenen asgari tutarların üzerinde yemek bedeli alabiliyor. Belirlenen asgari yemek bedelleri, genel bütçeye dahil daireler, katma bütçeli idareler, KİT'ler, döner sermayeli kuruluşlar ve fonlar ile diğer kamu kurum ve kuruluşlarını kapsıyor. 
     
</TEXT>
</DOC>
