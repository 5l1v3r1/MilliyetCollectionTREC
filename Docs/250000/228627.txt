<DOC>
<DOCNO> 228627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun52.html </URL>
<DATE> 2004/04/05/ </DATE>
<TIME> 20.33 </TIME>
<AUTHOR>  </AUTHOR>
<HEADLINE>
S.Arabistan'da "Dur" ihtarına uymayan araca ateş açıldı 
</HEADLINE>
<TEXT>

     Suudi Arabistan'da güvenlik birimlerinin, ''dur'' ihtarına uymayan bir araca ateş açtığı ve araçta bulunan bir militanın öldürüldüğü belirtildi. 
     Güvenlik yetkililerinin verdiği bilgiye göre, başkent Riyad'ın varoş semti Roda'da devriye gezen polis, ''dur' ihtarına uymayan araca ateş açtı. 
     Araçta bulunan ve aranan 2 militana ateş açan polisin, militanlardan birini vurduğu kaydedildi. Diğer militanın ise bölgeyi kordon altına alan polisler tarafından kuşatıldığı kaydedildi. El Arabiye televizyonu ise diğer militanın yaralandığını duyurdu. 
     Araçtaki militanların hangi suçtan arandığı bilinmiyor. 
     El Kaide terör örgütü lideri Usame bin Ladin'in doğum yeri olan Suudi Arabistan'da güvenlik güçleri, teröristlerin ülkenin istikrarını bozmaya yönelik birkaç saldırısından bu yana alarm konumunda bulunuyor. 
     
</TEXT>
</DOC>
