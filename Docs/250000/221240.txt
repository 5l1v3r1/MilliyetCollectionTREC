<DOC>
<DOCNO> 221240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko13.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomistler Şubat ayını değerlendiriyor... 
</HEADLINE>
<TEXT>

     Ekonomistler Platformu Başkanı Tuna Bekleviç, hükümetin maliye politikalarını belirlerken Merkez Bankası ile uyumlu kararlar vermesi gerektiğini bildirdi. 
     Ekonomistler Platformu tarafından hazırlanan Şubat ayı enflasyon değerlendirmesinde, Bekleviç'in yanı sıra Platform Danışma Kurulu Üyesi Prof. Dr. Taner Berksoy ile üyelerden Ceyda Pekel Tümen'in yorumlarına da yer verildi. 
     Bekleviç, enflasyondaki düşüş eğiliminin devamlılığının önemli olduğunu, yıl sonu hedefinin yakalanmasının mümkün görüldüğünü bildirdi. 
     Bu düşüş trendinin yakalanmasında Merkez Bankası'nın kararlı tutumunun büyük rol oynadığını kaydeden Bekleviç, seçim dolayısıyla ertelenen zamların enflasyon üzerinde baskı yaratması tehlikesine işaret etti. 
     Analizde, Şubat ayı enflasyonu ile 1970'li yıllardan ilk kez tek haneli rakama düştüğünü, enflasyonda düşüş eğiliminin netleştiği belirtildi. 
     Ceyda Pekel Tümen, Merkez Bankası'nın faiz indirimi sinyalleri verdiğini ifade ederken, Taner Berksoy da, Şubat ayı TEFE rakamlarındaki tarım fiyatlarının etkisinin enflasyonun ölçümü üzerinde soru işaretlerini arttırdığını öne sürdü. 
     Berksoy, TEFE'de yüzde 1.6'lık değerin yüzde 1.2'lik kısmı tarımdan, yüzde 0.4 kısmının imalat sanayisinden geliyor olmasının rakamların ne kadar doğru hesaplandığı konusunda kaygıları ön plana çıkardığını bildirdi. 
     
</TEXT>
</DOC>
