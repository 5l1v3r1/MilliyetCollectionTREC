<DOC>
<DOCNO> 237468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun63.html </URL>
<DATE> 2004/05/05/ </DATE>
<TIME> 23.18 </TIME>
<AUTHOR>  </AUTHOR>
<HEADLINE>
Iraklı tutuklulara işkenceden dolayı ABD'li General Kimmit özür diledi 
</HEADLINE>
<TEXT>

     Irak'ta Ebu Garip cezaevinde Amerikan askerlerinin işkence yaptığını gösteren fotoğrafların yayınlanmasıyla başlayan tartışmalarda, Irak'taki ABD ordusu sözcüsü Tuğgeneral Mark Kimmit de özür diledi. 
     Kimmit, Bağdat'taki açıklamasında, Amerikan ordusunun bu olaydan utandığını belirterek, ''Ordum namına, bu askerlerin yurttaşlarınıza yaptıklarından dolayı özür dilerim'' dedi. 
     Irak'taki cezaevlerinden sorumlu Amerikalı General Geoffrey Miller da, daha önce Irak halkından açıkça özür dilemişti. 
     ABD Başkanı George Bush, işkence fotoğraflarını tiksindirici bulmuş, Savunma Bakanı Donald Rumsfeld ise o fotoğrafları gören herkesin, her Amerikalının kendisini Irak halkından özür dilemeye hazır hissettiğini söylemişti. 
     
</TEXT>
</DOC>
