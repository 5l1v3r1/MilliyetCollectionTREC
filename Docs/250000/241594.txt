<DOC>
<DOCNO> 241594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun02.html </URL>
<DATE> 2004/05/21/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
FBI, ABD'deki güvenlik birimlerini uyardı İntihar saldırısı olabilir 
</HEADLINE>
<TEXT>

     Bülent Keneş 

Amerikan Federal Soruşturma Bürosu FBI , eyalet ve yerel düzende güvenlik kuruluşlarını, olası bombalı intihar saldırısına karşı alarm durumuna geçmeleri konusunda uyardı. 
     Teröristlerin ABD'de böyle bir saldırı gerçekleştirme planı yaptığına dair ellerinde somut bir istihbaratın olmadığını belirtmekle birlikte FBI, teröre karşı savaşta ön saflarda olan kurumları bu tür tehdide karşı uyanık olmaya çağırdı. 
     Ülkedeki güvenlik kurumlarına dağıtılan haftalık bülteninde FBI, yaz sıcağına rağmen kaba ceketler giyen, kimyasal madde kokan, hatta sert bir şekilde yumruklarını sıkan insanlara karşı dikkatli olunması uyarısında bulundu. Bültende ayrıca, intihar bombacılarının kendilerini çalıntı polis üniformaları ile ya da hamile kılığında gizleyebileceklerine de dikkat çekildi. 
     FBI'ın daha önce de benzer uyarılarda bulunduğuna dikkat çekilirken, Irak'taki Ebu Garip hapishanesi skandalı, Washington'da II. Dünya Savaşı anma törenlerinin resmi açılışı, 4 Temmuz ABD Ulusal Günü, Demokratik Parti ve Cumhuriyetçi Parti kurultayları gibi özel günlerin bu tehdide yönelik endişeleri artırdığı kaydedildi. 
     Bir intihar bombacısını tespit etmenin neredeyse imkansız olduğuna dikkat çeken yetkililer, özellikle alışveriş merkezlerinin bu türden bir saldırıdan korunmasının neredeyse imkansız olduğunu kaydediyorlar. 
     
</TEXT>
</DOC>
