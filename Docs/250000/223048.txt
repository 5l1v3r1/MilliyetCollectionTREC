<DOC>
<DOCNO> 223048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun17.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Halep ve çevresinde durum normale döndü 
</HEADLINE>
<TEXT>

     Suriye'de hafta sonunu kana bulayan olayların ardından olayların sıçradığı Halep ve çevresinde durumun normale döndüğü, esnaf ve vatandaşların günlük yaşamını rahatlıkla sürdürdüğü bildirildi. 
     Olayların sıçradığı Halep ilinin kenar semtlerinde durum normale döndü. Kamu binalarının etrafında terörle mücadele ve El- muhaberat ekipleri konuşlandırılırken, sokağa çıkanların sayısının düne göre daha fazla olduğu belirtildi. 
     Durumun dünden beri sakinleşmeye başladığı Kamışlı ve Haseki iline bağlı Aynelresul ilçelerinde de sükunetin hakim olduğu ve kamu düzeninin sağlandığı öğrenildi. 
     Kamışlı ve Haseki'de askerlerin konuşlandırıldığı civar köylerde olayların çıkma ihtimali karşısında, yoğun önlemler alındığı ve olay çıkarmaya çalışanların gözaltına alındığı bildirildi. 
     Bugün Suriye'den dönen bir yetkili ise, AA muhabirine Halep ve civarında durumun normal olduğunu, esnafın dükkanlarını açtığını, yalnızca kamu binalarının etrafında bir hareketlilik gözlediğini söyledi. 
     İnsanların normal günlük alışverişlerini rahatlıkla yaptığını belirten aynı yetkili, ''Yalnızca ülkeye girerken kapıda alışık olmayan yoğun bir incelemeden geçiriliyorsunuz. Ne amaçla ve neden gittiğiniz yönünde sorular soruluyor. Kiminle görüşeceğinize kadar ahiret sorularına muhatap oluyorsunuz. Kent girişlerinde kimlik kontrolleri yapılmıyor, askeri barikatlar da bulunmuyor, okullar ise eğitim ve öğretimine devam ediyor'' diye konuştu. 
     Aynı yetkili, Müslüman ve Hıristiyan din adamlarının mabetlerde toplanan cemaate, dış mihraklara karşı uyanık olunması çağrısı yaptıklarını, ülkenin bilinen güçler tarafından parçalanmak istendiği yönünde uyarılarda bulunduklarını ifade etti. 
     Yetkili, din adamlarının, ''Ülkemizi bilinen güçler parçalamak istiyor. Eğer bu oyuna gelirsek, sonumuz tıpkı Irak gibi olur. Uyanık olun, Suriye'de huzur ve güven var. Herkesin hakları var, kimse bu ülkede ezilmedi, ezilmeyecek. Kışkırtmalara gelmeyin'' çağrısında bulunduklarını bildirdi. 
     Suriye'de 12 Mart Cuma günü Kamışlı'da Arap ve Kürt futbol takımları arasında oynanan futbol maçı sırasındaki kavgada ölenlerin cenazesinde çıkan olaylar büyümüş, Kürtlerin hükümet karşıtı sloganlar atması, dükkan ve hükümet binalarına saldırması ve bazı resmi binaları ateşe vermesi üzerine güvenlik kuvvetleri havaya ateş açarak olaylara müdahale etmişti. Olayda çok sayıda kişi yaşamını kaybederken birçok kişi de gözaltına alınmıştı. 
     
</TEXT>
</DOC>
