<DOC>
<DOCNO> 215087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/spor/spo02.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan garanti 
</HEADLINE>
<TEXT>

   Fenerbahçe Teknik Direktörü, Rize dönüşünde uçakta kupa sözünü verdi, "Endişelenmeyin, 21 yıllık hasret sona erecek. En zor turu geçtik. Bundan sonra kupayı alırız" diye konuştu 
      YUSUF KOBAL 

   
   Kupa inancı 
   ÇAYKUR Rizespor karşısında kazanılan turun ardından İstanbul'a dönen Fenerbahçe'nin uçağında Başkan vekili Nihat Özdemir ile Daum arasında ilginç bir diyalog yaşandı. Alman teknik adam, "21 yıllık özlem sona erecek. Çünkü kupada en zor turu geçtik. Hele yarı final maçını kendi sahamızda oynarsak, bilin ki kupayı kazanırız. Endişelenmeyin" diyerek yöneticisini rahatlattı. 
   
   'Küçümsemiyorum' 
   DAUM, devre arasında en büyük hedefinin kupa olduğunu vurgulayarak, bu dönemde şampiyonluğu ikinci planda düşündüğünü de itiraf etti. Alman çalıştırıcı şöyle devam etti "Doğrusu bir ara lig şampiyonluğu için kaygıya düşmüştüm. Ama hiçbir zaman kupadan umudumu kesmedim. Rakiplerimizi küçümsemiyorum ama kupanın bir kulpunu tuttuğumuza göre, onu havaya kaldırırız." 
   
   Tomas zehirlendi    FENERBAHÇE'NİN Hırvat oyuncusu Tomas yediği yemekten zehirlenerek hastaneye kaldırıldı. Acıbadem Hastanesi'nde midesi yıkanan futbolcu daha sonra taburcu edildi. Tomas'ın durumunun iyi olduğu ve bugün takımla birlikte idmana çıkacağı açıklandı. Bu arada dün basına kapalı olarak çalışan Fenerbahçe, bugün Dereağzı'nda yapılacak idman sonrası kampa girecek. 
   
   Bir lisan, bir insan    TAKIM içindeki diyalog eksikliğini gidermek isteyen Fenerbahçe Yönetimi, yabancılara Türkçe, yerlilere de İngilizce dersleri başlattı. Futbolcuların antrenman ve maçlarda birbirleriyle konuşup, anlaşmasını isteyen Sarı - Lacivertliler, haftanın belirli saatlerinde Samandıra'da dil kursu açtı. 
   
   Kafaları çalışıyor    Hooijdonk'un transferi, Fenerbahçe'nin kafa gollerini de artırdı. Sarı-Lacivertliler bu yıl 18 kez kafayla fileleri havalandırdı 
   PİERRE van Hooijdonk'un gelişi, Fenerbahçe'nin kafa gollerini de artırdı. Sarı - Lacivertliler'in son altı sezonuna bakıldığında, en fazla kafa golü 2000-2001'de görülürken, Fenerliler bu sezon şimdiden bu sayıya ulaştı. 18 kez kafayla rakip fileleri havalandıran Kanarya'da bu yıl Hooijdonk 6 kafa golüyle ilk sırada bulunurken, onu 5 kafayla Tuncay takip etti. 
   
   İŞTE GOL DÖKÜMÜ SEZON MAÇ GOL 1997-98 34 12 1998-99 34 13 1999-00 34 15 2000-01 34 18 2001-02 34 10 2002-03 34 14 2003-04 20 18 
   
   
</TEXT>
</DOC>
