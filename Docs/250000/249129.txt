<DOC>
<DOCNO> 249129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas17.html </URL>
<DATE> 2004/06/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İntikam almak için 500 timsahı aç bırakarak öldürdü 
</HEADLINE>
<TEXT>

     Kenya'da yetkililerle hayvancılık ürünlerinin pazarlanması yüzünden kavga eden bir çiftçinin, intikam almak için en az 500 timsahı aç bırakarak öldürdüğü bildirildi. 
     Kenya Hayvan Hizmetleri KWS direktör yardımcısı Josiah Ochoki, ülkenin doğusundaki Mbeere bölgesinde timsah yetiştiriciliği yapan Bob Maina'nın, yetiştirdiği timsahların etini ve derisini satma konusunda KWS yetkilileriyle tartışmasının ardından, yetiştirdiği timsahların bakımını bıraktığını belirtti. 
     Ochoki, ''Bob Maina, en az 500 timsahı aç ve susuz bırakarak ölümlerine sebep oldu. Sonra da Kutus'ta, diğer 23 timsahı ve 6 kaplumbağayı yetiştirdiği başka bir çiftliğe taşındı'' dedi. Ochoki konuyla ilgili soruşturma başlatıldığını da kaydetti. 
     Bu arada East African Standart gazetesi, adını açıklamadığı kaynaklara dayanarak verdiği haberde, ''KWS trafından timsah derisi satması engellenen Maina, hayal kırıklığına uğradı ve çiftliğini terk etti'' diye yazdı. 
     
</TEXT>
</DOC>
