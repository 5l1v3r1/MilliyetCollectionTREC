<DOC>
<DOCNO> 222728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun37.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da yeni hükümet Nisan sonunda 
</HEADLINE>
<TEXT>

     İspanya'da geçen pazar yapılan genel seçimlerin galibi İspanyol Sosyalist İşçi Partisi'nin PSOE yeni hükümeti kurmasının nisan sonunu bulacağı belirtiliyor. 
     Genel seçimlerden sonra İspanyol meclisi ve senatosu, 2 nisanda açılacak, parlamenterlerin yemin töreni yapılacak ve meclis, senato ve partilerin grup başkanları seçilecek. 
     Daha sonra yeni Meclis Başkanı, Kral Juan Carlos'a milletvekillerinin listesini sunacak ve Kral, yeni başbakan adayını hükümeti kurmakla görevlendirecek. 
     İspanya'da 350 sandalyeli mecliste hükümeti kurmak için 176 oy almak gerekiyor. Seçimlerden birici parti çıkan PSOE'nin, 164 milletvekili olduğundan, dışardan destek veren bir parti bulması ya da en büyük olasılık olarak gösterilen koalisyon hükümeti kurması gerekiyor. 
     İspanyol basınında yapılan yorumlarda PSOE'nin, Katalonya Özerk Yönetimi'nde olduğu gibi Katalonya Cumhuriyetçi Solu ERC ve Birleşik Sol IU ile koalisyon kurması birinci tercih olarak gösteriliyor. 
     ERC, 2000 yılındaki seçimlerde 1 olan milletvekili sayısını bu seçimde 8'e çıkarırken, komünist görüşlü IU'nun milletvekili sayısı 9'dan 5'e düştü. 
     Diğer hükümet olasılıkların ise PSOE'nin CIU-CC Katalonya'daki Yönelim ve Birlik Koalisyonu ve Kanarya Koalisyonu veya PNV-IU Bask Milliyetçi Partisi ve Birleşik Sol ile hükümet kurması olduğu belirtiliyor. 
     Bu arada meclisin yüzde 51,7'sinin, senatonun da yüzde 50,9'unun ilk kez seçilen üyelerden oluştuğu bildirildi. 
     
</TEXT>
</DOC>
