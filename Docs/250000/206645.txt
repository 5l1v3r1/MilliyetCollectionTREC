<DOC>
<DOCNO> 206645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur30.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek 'Türkiye, Denktaş'ın müzakereci olmasında kararlı' 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türkiye'nin, Kıbrıs konusunda müzakereleri KKTC Cumhurbaşkanı Rauf Denktaş'ın yürütmesinde kararlı olduğunu bildirdi. Çiçek, ''Türkiye, Annan Planı zemininde müzakere sürecinin başlatılmasını ve gerçekten de sorunun çözümünü istemektedir. Sorun eğer belli bir tarihe kadar çözülemezse, sorumluluk bize ait olmayacaktır' dedi. 
     Hükümet Sözcüsü Çiçek, Bakanlar Kurulu toplantısının ardından düzenlediği basın toplantısında, toplantının gündemine ilişkin açıklamalarda bulundu. 
     Her zamanki gibi öncelikle Avrupa Birliği AB konusunun değerlendirildiğini, ulusal programla ilgili çalışmaları hızlandırmayı kararlaştırdıklarını bildiren Çiçek, şunları kaydetti 
     ''Ulusal Program'da acil düzenlemeyi gerektirecek bir durum olmasa da, burada yazılı hususlar devlet ve hükümet olarak taahhüdümüzdür. Bunlar içinde siyasi ve ekonomik kriterlerle ilgili yapmamız gereken yasal düzenlemeler var. Bunların bir kısmı bakanlıklarda, bir kısmı Başbakanlık'ta, bir kısmı da TBMM komisyonlarında ya da gündemindedir. 2004'te, programımızda sapma olmaksızın hassasiyetimizi ve kararlılığımızı sürdürüyoruz. AB meselesi, Türkiye için hayati bir konudur.'' Çiçek, AB'den 2004 Aralık ayında müzakere tarihi almak için gerekli yasaları, TBMM ile koordineli olarak çıkarmak üzere görüştüklerini ifade etti. 
     
     KIBRIS, MİLLİ BİR DAVA 
     Toplantının büyük bölümünde Kıbrıs konusunu konuştuklarını anlatan Hükümet Sözcüsü Çiçek, şöyle devam etti 
     ''Dışişleri Müsteşarımız, Bakanımız ve ekibi, saat 11.00 de Cumhurbaşkanı'na brifing verdi. Sonra da Bakanlar Kurulu'na yapılan çalışmalarla ilgili detaylı açılamada bulunmuşlardır. Kıbrıs konusu Türkiye için çok önemlidir. Sadece orada yaşayan soydaşlarımız ve KKTC vatandaşları açısından değil, Türkiye açısından da çok önemlidir ve milli bir davadır. 
     Kıbrıs konusunda da AB'de olduğu gibi zamana oynayan bir durumumuz var. Bizden kaynaklanmayan sebeplerden dolayı, geçen zamanda sorun çözüme kavuşturulamamıştır. Bu konunun, her geçen gün çözüm noktasında bir ihtiyaç haline geldiğini görmekteyiz. Türkiye, seçimlerden sonra konunun yeniden ele alınması için bir inisiyatif geliştirmektedir.'' Kıbrıs konusunda sadece kendilerine değil herkese görev düştüğünü ifade eden Cemil Çiçek, bu konuda haber yazılırken sadece resmi beyanların dikkate alınmasını istedi. 
     Aksi halde davaya ve çözüm çabalarına zarar verildiğini kaydeden Çiçek, şunları kaydetti 
     ''Böylesine milli bir davada, hiçbir kurum kendi başına hareket edemez. Geleneği olan bir devlet, devletin bütün kurumlarıyla istişare ederek politika belirler. Bizim hükümetimiz de böyle bir anlayış ve geleneğe uygun olarak çalışmalarını sürdürmektedir. Çünkü, meselenin çok değişik kurumları ilgilendiren yönleri vardır. Konu değerlendirilirken, bu kurumlarla baştan beri işbirliği içinde hareket edilmektedir. Sanki kurumlar arasında bir ihtilaf varmış, bir farklılık varmış gibi yansıtmış olmak, bu davaya büyük zararlar vermektedir. Ümit ediyorum ki, bundan sonraki davranışlar, bu sorumluluk duygusu içinde gerçekleşmiş olur.'' 
     
     GENELKURMAY AÇIKLAMASINA ATIF 
     Genelkurmay Başkanlığı'nın Kıbrıs konusunda bugün yaptığı yazılı açıklamaya da atıfta bulunan Hükümet Sözcüsü Çiçek, ''Bugün yapılan açıklamalarda da çok açık gözüküyor'' ifadesini kullandı. 
     Zamanın ne kadar önemli olduğunu bildiklerini ve yeni bir Kıbrıs politikası belirlenirken bugüne kadarki sürecin soğukkanlılıkla değerlendirilmesi gerektiğinin altını çizen Çiçek, şunları söyledi 
     ''Türkiye, Annan Planı zemininde yeni bir müzakere sürecinin başlamasını arzu etmektedir ve gerçekten de sorunun çözümünü istemektedir. Eğer belli bir tarihe kadar bu sorun çözülemezse, bunun sorumluluğu bize ait olmayacaktır. Türkiye, müzakerelerin sayın Denktaş tarafından sürdürülmesinde kararlıdır. Dışişleri Bakanımız da bunu açıklamıştır. Mayıs ayına kadarki zamanı değerlendirirken, geçmişteki sıkıntı ve acıları göz ardı etmeden, geldiğimiz noktayı ve geleceği iyi okuyarak bir müzakere sürecini başlatmak istemekteyiz.'' 
     
     EMEKLİ MAAŞLARI 
     Bakanlar Kurulu toplantısında Bağ-Kur ve SSK emeklilerine yapılacak maaş artışının da gündeme geldiğini belirten Çiçek, bu konudaki son değerlendirmenin bu akşam yapılacağını, sonucun, yarınki grup toplantısında Başbakan Recep Tayyip Erdoğan tarafından açıklanacağını bildirdi. 
     
</TEXT>
</DOC>
