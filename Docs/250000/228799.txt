<DOC>
<DOCNO> 228799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/ekonomi/eko06.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yiğit'e siyasi kredi vermemi istediler' 
</HEADLINE>
<TEXT>

   Türkbank ihalesi sürecinde Korkmaz Yiğit'e teminatsız kredi vermesinin istendiğini açıklayan Mehmet Emin Karamehmet, Alaattin Çakıcı'nın da bu dönemde kendisini aradığını söyledi 
      SALİHA ÇOLAK Ankara 
   
   İşadamı Mehmet Emin Karamehmet TBMM'ye, "Türkbank ihalesi" sürecinde, mafya ve siyaset ilişkilerini ortaya koyan açıklamalarda bulundu. İhale sürecinde Alaattin Çakıcı'dan telefon aldığını söyleyen Karamehmet, kendisinden, Korkmaz Yiğit'e teminatsız, "siyasi" kredi vermesinin istendiğini öne sürdü. 
   Eski başbakanlardan Mesut Yılmaz ve devlet eski bakanlarından Güneş Taner hakkında, Türkbank ihalesine fesat karıştırma suçlamasıyla kurulan Soruşturma Komisyonu dün, ihale sürecinde dosya alıp ihaleye katılmayan işadamlarından, Mehmet Emin Karamehmet ile Ali Balkaner'i dinledi. 
   Edinilen bilgiye göre toplantıda ihale sürecinde tanık olduğu olayları anlatan Karamehmet, Alaattin Çakıcı'nın kendisini aradığını ve, "Sen benim aleyhimde konuşuyormuşsun" dediğini söyledi. 
   
   'Taner, korkma dedi' 
   Çakıcı'nın telefonu üzerine Güneş Taner ile görüştüğünü ve olayı aktardığını söyleyen Karamehmet, Taner'in, bazı görüşmeler yaptıktan sonra, "Birşey olmaz, korkma" diye söz verdiğini belirtti. Karamehmet, Türkbank pazarlıklarının ardındaki, "siyasi kredi" olayını şöyle anlattı 
   "Taner'in evine gittiğimde Korkmaz Yiğit de oradaydı. Kendisine bankamızdan kredi vermem istendi. 'Müraacat etsin, verelim' dedim. Müracaat etmiş, vermemişler. 'Banka uygun görmemiş, teminat göster, verelim' dedim. Yiğit de bana, 'Teminat veremem, bu siyasi kredidir, teminat olmaz, istersen verirsin' dedi. Ben teminat göstermeden kredi veremeyeceğimiz söyledim." 
   Bu arada işadamı Ali Balkaner'in de Yılmaz'ı suçladığı öğrenildi. 
   
   
</TEXT>
</DOC>
