<DOC>
<DOCNO> 234524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/guncel/gun04.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ters şeritten gelen kamyonet 4 can aldı 
</HEADLINE>
<TEXT>

   Ümraniye'de otoyolda bir kamyonet hatalı sollama yapınca, karşı yönden gelen otomobille çarpıştı. Kazada 4 kişi öldü 4 kişi de yaralandı 
      GÖKHAN KARAKAŞ İstanbul 
   
   Ümraniye'de otoyolda bir doktorun kullandığı otomobil, karşı yönden gelen kamyonet ile çarpıştı. Kaza sırasında direksiyon başındaki doktor, kardeşi, yengesi ve yeğeni hayatını kaybetti. Kazaya hatalı sollama yapan kamyonet sürücüsünün sebep olduğu iddia edildi. 
   Alınan bilgiye göre, Şişli'deki Özel Osmanoğlu Hastanesi'nde görevli Ortopedi Mütehassısı Mehmet Beşir Öke 52 , dün saat 16.30 sıralarında yanında misafir olarak bulunan kardeşi Levent Öke eşi Yeşim çocukları Şebnem, Cansu ve Sabiha Kırdal'ı alarak yazlıklarına gitmek üzere yola çıktı. 
   Otomobil, Ömerli Sazakpınar mevkiinde, karşı yönden süratle gelen Vekin Kaya'nın kullandığı kamyonet ile çarpıştı. 
   
   Su kanalına girdi 
   Çarpışmanın etkisiyle yoldan çıkan iki araçtan kamyonet devrilirken, motoru yerinden fırlayan otomobil yol kenarındaki su kanalına girdi. Doktor Öke olay yerinde, ağır yaralanan kardeşi Levent Öke, yengesi Yeşim Jülide Öke ve yeğeni Şebnem Öke, hastaneye kaldırılırken yolda hayatını kaybetti. Aynı otomobildeki Cansu Öke ile Sabiha Kırdal ise kaldırıldıkları hastanelerde tedavi altına alındı. 
   Kazada yaralanan kamyonet sürücüsü Vekin Kaya ile yanındaki İslam Demir ise Haydarpaşa Numune Hastanesi'nde tedaviye alındı. Kaya'nın hayati tehlikeyi atlatamadığı öğrenildi. 
   
   Arkadaşı teşhis etti 
   Bu arada, Özel Osmanoğlu Hastanesi Ortopedi Kliniği Şefi Prof. Dr. Kut Sarpyener, Haydarpaşa Numune Hastanesi morguna gelerek, çalışma arkadaşının cesedini teşhis etti. Sarpyener, birkaç saat önce telefonla konuştuğu doktor arkadaşının ölümüne çok üzüldüğünü söyledi. 
   
   
</TEXT>
</DOC>
