<DOC>
<DOCNO> 218119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/guncel/gun04.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıflar, bu vakfı sevmedi 
</HEADLINE>
<TEXT>

   Vakıflar Genel Müdürlüğü, uluslararası kuruluşlarla görüştüğü için suç duyurusunda bulunduğu İnsan Hakları Vakfı'na şimdi de ilaç topladığı gerekçesiyle soruşturma açtı 
   GÖKÇER TAHİNCİOĞLU Ankara 
   
   Vakıflar Genel Müdürlüğü'nün uluslararası kuruluşlarla görüştüklerine ilişkin suç duyurusu üzerine, haklarında dava açılan Türkiye İnsan Hakları Vakfı TİHV yöneticileri için şimdi de izinsiz ilaç topladıkları gerekçesiyle soruşturma açıldı. 
   Ankara Başsavcılığı'nın, TİHV yöneticileri hakkında Vakıflar Genel Müdürlüğü'nün suç duyurusu üzerine "izinsiz ilaç yardımı topladıkları" gerekçesiyle soruşturma başlattığı ortaya çıktı. Suç duyurusunda, internette yapılan "TİHV ilaç arıyor" duyurusunun Yardım Toplama Kanunu'na aykırı olduğu belirtildi. 9 vakıf yöneticisi ise savcılığa verdikleri ifadelerinde böyle bir duyuruları olmadığını, internetteki duyurudan sorumlu tutulamayacaklarını savundu. 
   
   Korsakoff'lara bakıyor 
   TİHV, 2000'den bu yana Hayata Dönüş Operasyonu ve ölüm orucu eylemlerinde sakat kalan, Wernicke Korsakoff hastalığına yakalananların tedavilerini yaptırıyor. Bu nedenle, TİHV'den bağımsız birçok kuruluş, vakfa ilaç verilmesi çağrısı yapıyor. 
   
   Duruşma 9 Mart'ta 
   TİHV yöneticilerinin, uluslararası sivil toplum örgütlerinden para yardımı aldığı iddiasıyla, Vakıflar Genel Müdürlüğü'nün suç duyurusu üzerine Ankara 15. Asliye Hukuk Mahkemesi'nde de dava açılmıştı. TİHV yöneticilerinin görevden alınmalarının talep edildiği davayı gören mahkeme, vakfın hesaplarına para yatırılıp yatırılmadığının belirlenmesi için duruşmayı 9 Mart'a ertelemişti. 
   İsveç Başbakanı Göran Persson da 17 Şubat'taki Türkiye ziyaretinde, Başbakan Erdoğan'a, TİHV yöneticileri hakkında 2001'de Türkiye'ye gelen BM ve Avrupa Konseyi temsilcilerine rapor verdikleri gerekçesiyle açılan bu davayı anımsattı. Uluslararası Af Örgütü de Türkiye Raporu'nda davayı eleştiri konusu yaptı. 
   
   
</TEXT>
</DOC>
