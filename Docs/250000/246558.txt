<DOC>
<DOCNO> 246558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy40.html </URL>
<DATE> 2004/06/09/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Cumhurbaşkanı Sezer bir kanunu onayladı... 
</HEADLINE>
<TEXT>

     Cumhurbaşkanı Ahmet Necdet Sezer, 5181 sayılı ''Tababet ve Şuabatı San'atlarının Tarzı İcrasına Dair Kanunda Değişiklik Yapılması Hakkında Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, kanun yayımlanmak üzere Başbakanlığa gönderildi. 
     5181 sayılı ''Tababet ve Şuabatı San'atlarının Tarzı İcrasına Dair Kanunda Değişiklik Yapılması Hakkında Kanun'', diploması olmamasına karşın diş hekimliği yapanlara hapis ve ağır para cezası öngören düzenlemeler getiriyor. 
     Kanuna göre, kişisel çıkar amaçlı olmasa bile diplomasız olarak diş hekimliğine ilişkin muayene veya müdahale yapan, diş hekimliği klinik hizmetleri ile ilgili işyeri açanların bu çalışmaları durdurulacak. Bu kişiler hakkında 3-5 yıl hapis ve bir milyar liradan 3 milyar liraya kadar ağır para cezası verilecek. Ayrıca, mesleğini yapmakta kullandığı araç ve gereçler de müsadere edilecek. 
     Diş protez ve teknisyenleri, sahip oldukları diploma veya belgelerin hak kazandırdığı unvanlardan başkasını kullanamayacak, hastalarla doğrudan doğruya mesleki ilişkiye giremeyecek, laboratuarlarında diş hekimliği yapmak için kullanılan araç ve gereçleri bulunduramayacak. Mesleğinin sınırları dışında, diş hekimliğine yönelik bir çalışma yapamayacak, tavsiyede bulunamayacak. Bu hükümlere aykırı hareket edenlere 3-5 yıl hapis cezası ve bir milyar liradan 3 milyar liraya kadar ağır para cezası verilecek. Diş hekimliğine yönelik araç-gereç de müsadere edilecek. İşyeri ruhsatları, suçun ilk kez işlenmesi durumunda bir yıl süreyle geri alınacak, tekrarı durumunda ise bir daha geri verilmemek üzere iptal edilecek. 
     Diploması veya meslek belgesi olmadan diş protez teknisyenliği yapanlar hakkında da 1-3 arasında hapis ve bir milyardan 3 milyar liraya kadar ağır para cezasına hükmolunacak. İşyerlerinde diş protez teknisyenliği mesleğinde kullanılan araç ve gereçler müsadere edilecek. Suçun tekrarı halinde verilen ceza ertelenemeyecek, paraya veya tedbire çevrilemeyecek. 
     Kanun, Milli Savunma Bakanlığı ile diğer yasalar kapsamında örgün eğitim veren meslek okulları haricinde, hiçbir kişi, kurum veya kuruluş tarafından diş protez teknisyenliği dalında eğitim ve belge verilemeyeceği hükmünü de getiriyor. 
     
     BELGELER DEĞİŞTİRİLECEK 
     Kanunun geçici maddelerine göre de Milli Eğitim Bakanlığı'nca verilmiş ustalık belgeleri, başkaca bir işleme gerek olmaksızın iptal edilmiş sayılarak Sağlık Bakanlığı'nca bu belgelerin yerine diş protez teknisyenliği meslek belgesi verilecek. Bu belgeleri almak için bir yıl içinde müracaat etmeyenler, protez teknisyenliği unvanını kullanamayacak ve bu mesleği yapamayacak. 
     Kalfalık belgesine sahip olanlar, kanunun yürürlüğe girmesinden itibaren bir yıl içinde başvurarak teori ve uygulama eğitimini başarıyla tamamlayıp sınavda da başarılı olurlarsa diş protez teknisyenliği belgesi alabilecek. 
     Sağlık Bakanlığı'nca düzenlenecek eğitimler sonunda, 2 yıl içerisinde yapılacak en çok 3 sınavda başarılı olamayanlar ile sınav için başvurmayanlar 2 yıllık sürenin bitiminden sonra mesleklerini icra edemeyecek ve diş protezciliği ile ilgili herhangi bir unvanı kullanamayacak. 
     Sağlık Bakanlığı'nın vereceği eğitim ve sınavlarla ilgili konular yönetmelikte belirlenecek. 
     
</TEXT>
</DOC>
