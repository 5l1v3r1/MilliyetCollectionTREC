<DOC>
<DOCNO> 218963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/soneko14.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Satıcı Devlet, Çin'in ticaret stratejisini iyi okumalı 
</HEADLINE>
<TEXT>

     Çin'den gelen ucuz ve kalitesiz malların iç pazarda haksız rekabet yarattığını savunan sektörel kuruluşlar, kotaların kalkacağı 2005 yılı öncesi önlem alınmasını istiyorlar. 
     Türkiye İhracatçılar Meclisi'nin TİM Başkanı Oğuz Satıcı, Dünya ticaretinin 2005 sonrası geçireceği değişimin tartışmalarda ön plana çıktığına işaret etti. Satıcı, Dünya ticaretinde mevcut kota ve bariyerlerin kalkmasıyla birlikte Çin'in elinde tuttuğu ucuz iş gücünün, dengeleri kökünden değiştireceği gerçeğinin, her ülke için yeni bir ekonomik tehdit anlamına geldiğini kaydetti. 
     Serbest ticaret oyununun eşit katılımcısı olma konumunun nimetlerinden sonuna kadar yararlanan Çin'in, iş, para politikalarının küresel mali piyasalarla entegrasyonuna geldiğinde kaçak güreştiğine işaret eden Satıcı, bu durumun Türkiye gibi ülkeler aleyhine yarattığı haksız rekabet ortamının çoğunlukla gelişmiş piyasaların karar alıcılarınca gözardı edildiği veya dikkatten kaçtığını anlattı. 
     Çin'in Türk pazarlarına yoğun biçimde giriyor olmasının Çin'in Türkiye ve dünya ticareti üstünde yarattığı tehlikeyi anlatmak için yetersiz olduğunu belirten Satıcı, ''Çin, uyguladığı politikalarla dünya pazarlarını satın alıyor. Mutlaka devletin Çin'in stratejisini iyi okuması ve buna karşılık politika üretmesi lazım'' dedi. 
     Satıcı, pazarlarda rekabetçiliği artırmak için sürekli devalüasyon yapan Çin'in, sürekli hammadde satın alarak, fiyatları olabilecek en üst düzeye çıkardığını, diğer üreticilerin de böylece rekabetçilikten iyice uzaklaştıklarını bildirdi. 
     
     ''ÇİN YÜKÜMLÜLÜKLERİNİ YERİNE GETİRMELİ'' 
     İstanbul Hazırgiyim ve Konfeksiyon İhracatçıları Birliği İHKİB Yönetim Kurulu Başkanı Süleyman Orakçıoğlu da, Çin'in ticaret yapmasına kimsenin karşı olmadığını ifade ederek, ''Çin'den korktuğumuz, çekindiğimiz yok. Bizler şunu vurguluyoruz Çin'in Dünya Ticaret Örgütü'ne üye olurken taahhüt ettiği yükümlülükler var. Bunların yerine getirilip getirilmediğinin takibinin yapılması gerekli'' dedi. 
     Çin'in sosyal standartlara uymayan bir üretim yapısının, karşılıksız krediler gibi haksız devlet sübvansiyonlarının olduğunu, ayrıca, sürekli parasının değerini düşük tutarak rekabet avantajı yarattığını vurgulayan Orakçıoğlu, Çin tehdidine karşı üyesi oldukları Avrupa Hazırgiyim ve Tekstil Organizasyonu'nun EURATEX açıklamasının da büyük gelişme olduğunu bildirdi. 
     Orakçıoğlu, ABD pazarının, kaldırılan kotalar nedeniyle dünyada ve Türkiye'de önümüzdeki dönemde yaşanacaklar konusunda erken uyarı sinyalleri verdiğini kaydederek, şunları söyledi 
     ''ABD'deki üreticilerin örgütleriyle işbirliği halindeyiz. Onlar da gelişmelerden, Çin'in pazarlardaki agresif büyümesinden rahatsızlar. Mart ayının başında ABD'den tekstil ve hazırgiyim örgütleri AMTAC ve ATMI'nin temsilcileri Türkiye'ye geliyor. Bunlarla değerlendirmeler yapacağız.'' 
     
     MADE IN CHINA'YA KARŞI MADE IN EU ETİKETİ 
     İHKİB Başkanı Orakçıoğlu, EURATEX'in Yönetim Kurulu toplantısının da 10-12 Mart tarihleri arasında İstanbul'da yapılacağını belirterek, bu toplantıda Avrupa Birliği'nde üretilen ürünlerde kullanılması gündemde olan ''Made in EU'' etiketi konusunun ele alınacağını anlattı. 
     AB'nin bir komisyon çalışması yaptığı bu etiketi Türkiye'nin de kullanması için girişim sürdürdüklerini belirten Süleyman Orakçıoğlu, şöyle dedi 
     ''Hatta, Başbakan Recep Tayyip Erdoğan'a, resmi ziyaret için Türkiye'ye gelen AB Komisyonu Başkanı Romano Prodi'ye verilmek üzere, Made in EU ibaresini kullanmanın Türkiye'nin de hakkı olduğunu anlatan bir mektup ilettik. 
     Çünkü biz AB ile ticari ortaklık yapıyoruz. Her türlü AB ticaret uygulamalarına uyuyoruz. O yüzden, bunu kullanma hakkımız var diyoruz. Bu uygulamaya geçildiğinde, diğer ülkelerin etiketini taşıyan bir ürünle bunu taşıyan ürün arasında tercih edilme konusunda inanılmaz farklılıklar oluşacak. Bize önemli avantaj sağlayacak.'' Türkiye'nin ithalatı cazip hale getiren bir dış ticaret politikası uygulamasının sürdürülebilir olmadığını vurgulayan Orakçıoğlu, kotaların kalkacağı 2005 öncesi, 2004'ü Türkiye'nin ıskalamaması gerektiğini söyledi. 
     ''Bu yıl yapılacak birtakım olumsuzluklar bizi inanılmaz etkileyecektir. 2005 sonrasında alınacak önlemler de herhangi fayda sağlamayacaktır'' diyen Süleyman Orakçıoğlu, Türkiye'nin kendi pazarı için bir takım önlemler alabileceğini, ancak, ihracatçıların yurtdışındaki rekabetinin gözden kaçırılmaması gerektiğini ifade etti. Orakçıoğlu, şunları kaydetti 
     ''Türkiye'nin stratejisi, Çin'in nasıl ürettiği belli olmayan 1 milyon liralık mallarla rekabet değildir. 2003 yılında, tekstil ve hazırgiyim ihracatı 15.2 milyar dolar oldu. Bunu artırmak için büyük çaba gösteriyoruz. Ancak, ihracat pazarlarımızda nasıl rekabet edeceğiz, buna ne yapabiliriz 
     Birşeyler yapabilmek için Çin'in gereken yaptırımları uygulayıp uygulamadığının izlenmesinin yanı sıra Türkiye olarak da rekabetçi ürün üretmek için kendi kendimize engel çıkarmamamız lazım.'' 
     
</TEXT>
</DOC>
