<DOC>
<DOCNO> 210728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur27.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına, Boğaz Köprüsü'nün 1 halatında hasara neden oldu 
</HEADLINE>
<TEXT>

     Boğaziçi Köprüsü'nün 272 dikey halatından birinin plakası, fırtına nedeniyle yarıldı. 
     Alınan bilgiye göre, İstanbul'u etkisi altına alan kar yağışı ve rüzgar nedeniyle Boğaziçi Köprüsü'nün Avrupa yakasından Anadolu'ya geçiş güzergahı üzerindeki, ''güney yol'' olarak adlandırılan güzergahta, köprü ayağından sonraki 2. dikey halatın plakası yarıldı. Plakanın yarılması üzerine halat yerinden çıktı. 
     Karayolları 17. Bölge Müdürlüğü Boğaziçi Köprüsü Bakım İşletme Başmühendisliği yetkilileri, plakanın, zaman zaman saatteki hızı 100 kilometreyi geçen rüzgar nedeniyle yarıldığını ve halatlardan birinin alt ucunun yerinden çıktığını belirterek, bunun kaynak yoluyla tekrar yerine monte edileceğini kaydettiler. 
     Güney yol üzerinde köprüye esas kuvvetini veren ve ayakta tutan aynı halatlardan 136, köprü üzerinde ise toplam 272 adet bulunduğunu kaydeden yetkililer, bir ya da birkaç halat kopmasının herhangi bir tehlike oluşturmadığını bildirdiler. 
     Yetkililer, hava koşullarının elvermesiyle birlikte halatın plakaya kaynakla montesinin yapılacağını ifade ettiler. 
     
</TEXT>
</DOC>
