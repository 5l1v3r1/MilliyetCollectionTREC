<DOC>
<DOCNO> 245853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/guncel/axgun02.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İSTANBUL MAFYAKENT 
</HEADLINE>
<TEXT>


Ankara Ticaret Odası'nın mafya raporuna göre, mafyanın başkenti İstanbul. Türkiye'deki organize suçların yarısı İstanbul'da işleniyor. Mafya yöneticisinin prensip sahibi görüntüsü var 

ANKARA Milliyet 

Ankara Ticaret Odası'nın ATO "Hayatımız Mafya" adlı raporu, son yıllarda Türkiye'nin iç tehditlerinden biri haline dönüşen ve 100'e yakın faaliyet alanı bulunan mafyanın başkentinin İstanbul olduğunu gözler önüne serdi. Raporda, dünya örgütlü suç ekonomisinde dönen yaklaşık 1 trilyon doların 60 milyarlık payını Türkiye'deki yeraltı ekonomisinin aldığı, 238 milyar dolarlık milli gelirin dörtte birine ulaştığı ve 100 milyar dolarlık 2004 bütçesinin yarısını aştığı vurgulandı. 
Türkiye'nin dört bir yanının organize suç örgütlerince kuşatıldığı belirtilen raporda, 1998 - 2002 arasında mafyanın toplam 3012 olaya karıştığı, bu olaylarda 9053'ü İstanbul'da olmak üzere toplam 17 bin 105 kişinin gözaltına alındığı, 4182 kişinin tutuklandığı ifade edildi. 

Otoparklar mafya elinde 
Türkiye'deki organize suçların yarısının İstanbul'da işlendiği kaydedilen raporda, 1998'de kurulan İstanbul Organize Şube Müdürlüğü ekiplerinin 2002 sonuna kadar 454 suç örgütünü çökerterek 325 çete liderini yakaladığı kaydedildi. Raporda, bu yıllar arasında çetelerin İstanbul'da 1637 olaya karıştığı belirtildi. 
Mafyanın en yaygın otoparklarda hüküm sürdüğünün belirtildiği raporda, büyük şehirlerde cadde ve sokakları parselleyerek, 2 - 10 milyon lira otopark ücreti toplayan mafya değnekçilerinin, para vermeyen araç sahiplerini dövdükleri, arabalarını çizdikleri, lastiklerini yardıkları belirtildi. 

Yüzde 10'u üniversiteli 
Adam kaçırma, öldürme, yaralama, dövme, ev ve işyeri basma, tehdit tecavüz, silah zoruyla el koyma, şantaj, kurşunlama gibi yöntemler kullanan mafyanın, kendi içlerinde sabıkalı olmak veya yükselmek isteyen çete üyelerine bu işleri yaptırdığı belirtildi. 
Rapora göre, mafya yöneticileri iyi giyimli, ciddi, prensip sahibi bir görüntü çiziyor. Uyuşturucu satıyor, ama uyuşturucu kullanmıyor. Ancak bu "mafyaseksüel imaj" aşağılara indikçe değişiyor. Giyim kötüleşiyor, konuşma bozuluyor. 
Raporda, mafya konusunda bilimsel çalışmalarıyla tanınan Mahmut Cengiz adlı bir emniyet mensubunun mafya üyeleri arasında yaptığı bir ankete de yer verildi. Buna göre, mafya üyelerinin yüzde 54'ü evli. Dörtte üçü en az 4 kişilik bir aileden geliyor, yüzde 10'u üniversite mezunu. Televizyonda en çok izledikleri "Deli Yürek", "Kurtlar Vadisi", "Marziye", "Yılan Hikayesi", "Tatlı Kaçıklar" ve "Alacakaranlık" gibi diziler. Mafya üyeleri, eğitim şansı bulmaları halinde en çok bürokrat ve mühendis olmak istiyor. 


</TEXT>
</DOC>
