<DOC>
<DOCNO> 221669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/spor/aspo.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DEVAMI PEK YAKINDA 1-0 
</HEADLINE>
<TEXT>

   UEFA Kupası'ndaki gururumuz Gençlerbirliği zaferlerine bir yenisini ekledi, İspanyol devi Valencia'ya da geçit vermedi. Filip'in penaltı golüyle sahadan galip ayrılan Kırmızı-Siyahlılar, çeyrek final için umutlandılar 
      
   90 dakika    CEMAL ERSEN 

   Hani şu Avrupalılar'ın adını yavaş yavaş telaffuz etmeyi öğrendiği takım var ya.. "İ"sini, "Ğ" sini söyleyemedikleri bu Gençler, dün gece yine bir "devi" devirdiler. Bu kez de İspanyollar Gençlerbirliği'ni tanıdılar. Dile kolay, 7. UEFA maçında yine rakibine boyun eğmeyen, 5. galibiyetini alan bu "inançlı" çocuklar zor da olsa bir başka mucizeye doğru koştu. Evet 1 - 0'lık skor Valencia gibi bir takım karşısında çok büyük bir avantaj değil. Ama Gençlerbirliği'nin dün geceye gelinceye dek neler yaptığını, hangi imkansızı başardığını düşünürsek, 15 gün sonraki rövanş için hiç de umutsuz olmadığımızı görürüz. 
   5 ve 7. dakikalarda Youla'nın ofsayt gerekçesiyle kesilen ama sonuçsuz kalan iki pozisyonundan sonra, geceye damgasını vuran tek gol 12. dakikada geldi. Ayala, ceza alanı ön çizgisinin hemen içinde gereksiz yere Mustafa Özkan'ı düşürünce karşılaşmanın "koşmayı beceremeyen" kilolu hakemi haklı olarak penaltı noktasını gösterdi. Parma maçında olduğu gibi topun başında yine Filip ve hemen ardından yaşanan gol sevinci vardı. 14. dakika Gençlerbirliği için büyük bir avantajın kaçtığı andı. Filip'in düşmesinden sonra hakemin pozisyonu devam ettirmesi, acele eden Mustafa Özkan'ın farkı ikiye çıkarmasını engelledi. 33. dakikada Valencia'nın ilk ciddi gol girişiminde Angulo'nun serbest atışı ve iyi yer tutan Damir'in kurtarışı vardı. 
   İkinci yarı Valencia'nın gerçek gücünü sahaya yansıtıp, müthiş bir baskı kurmasıyla start aldı. 51. dakikada Oliveira, 52 ve 54. dakikalarda Sanchez, "yüreğimizi ağzımıza" getirdi. Bu pozisyonlarda Damir ve Erkan'ın topa müdahaleleri çok önemliydi. 56. dakikada Canobbio'nun serbest atışında rakip bir kez daha kalemizi yoklarken, 57. dakikada bu kez Kırmızı - Siyahlı ekibin sonuçsuz kalan gol girişimi vardı. Deniz ortaladı, Mustafa Özkan bıraktı, Serkan'ın şutu dışarı çıktı. 
   Baskının çok yoğun hissedildiği, ancak Gençlerbirliği'nin kalesini "can siperhane" savunduğu son 10 dakikalık bölümde, Başkent seyircisinin takımlarına olan desteği gerçekten övgüye değerdi. Onların ıslıklarıyla uğuldayan stad, Valencia'ya avantajlı bir skor bulma şansını vermedi. 
   Başbakan Recep Tayyip Erdoğan'ın izlemekten zevk aldığı ve "Ayağım uğurlu geliyor" dediği Gençlerbirliği, dün gece bir kez daha Türk ulusunu sevindirdi. Yüreğini, tüm enerjisini ve inanmışlığını sahaya yansıtan bu ekip, Türk futboluna tarihi bir gece daha yaşattı. Teşekkürler "Gençler." 
   
   Korkusuz Yanal    Tecrübeli teknik adam,Türkiye'ye turla dönmeyi planladıklarını belirtti, "Rövanşta oyun planımız daha rahat ve cesur olacak" diye konuştu 
   Hesaplar tuttu 
   GENÇLERBİRLİĞİ Teknik Direktörü, Valencia karşısında oyun planlarının tuttuğunu söyledi. Ersun Yanal, karşılaşmanın çok zor geçtiğini belirterek, "Teknik kapasitesi yüksek bir takımla oynadık. Hücumda çok etkili oyuncuları vardı. Oyun boyunca kontrollüydük. Rakibimize pozisyon dahi vermedik. Rövanşta bizi 2 - 0 yenmek zorundalar. Oradaki oyun planımız daha rahat ve cesur olacak. Gerekli skoru alıp, turu geçmek istiyoruz" açıklamasını yaptı. 
   
   'Kartal kaliteydi' 
   TECRÜBELİ hoca, hakemin takdir haklarını sürekli rakipten yana kullandığını vurgulayarak, "Biraz kiloluydu, bu nedenle fazla koşamadı" dedi. İlhan Cavcav da, "Avantajlıyız, tura inanıyoruz" diye konuştu. Valencia'nın hocası Benitez ise, "Penaltı oyun dengemizi bozdu. Beşiktaş daha kaliteli futbolculardan kurulu, teknik bir takımdı. Ancak Gençlerbirliği takım futbolunu iyi oynayan, güçlü bir ekip. Rövanşta seyircimize güveniyoruz" ifadelerini kullandı. 
   
   Uğurlu Erdoğan    BAŞBAKAN Recep Tayyip Erdoğan maçın 8. dakikasında şeref tribünündeki yerini aldı. Daha önce Parma karşılaşmasını da izleyen Erdoğan, Filip'in penaltı golünde büyük sevinç yaşadı. Başbakan Erdoğan, "Daha net ve farklı skorla kazanmak isterdik. 1-0 riskli bir sonuç. İnşallah İspanya'da skoru koruyarak turu geçeriz" dedi. TBMM Başkanı Bülent Arınç, Dışişleri Bakanı Abdullah Gül, Milli Eğitim Bakanı Hüseyin Çelik, Sağlık Bakanı Recep Akdağ ve çok sayıda milletvekili de maçı izledi. GSGM Müdürü Mehmet Atalay ile Şenol Güneş de tribünde yer aldı. 
   
   Maçtan notlar 
   Tribünler doldu 
   19 Mayıs Stadı'nda dün tarihi bir gece yaşadı, 18 bine yakın taraftar tribünde yer aldı. Ankaralı futbolseverler Gençlerbirliği'ni Valencia karşısında yalnız bırakmadı. Tribünlerin tamamı dolarken, bilet bulamayan birçok taraftar stada giremeden geri döndü. Bu arada karaborsaya çıkan biletlerin de iki misli fiyata satıldığı bildirildi. 
   
   Tartışma çıktı 
   SON bölümde faul düdüğü sonrası Ali Tandoğan ceza alanına girmek isterken yere düşürüldü. Kaleci Palop, tecrübeli oyuncuyu vakit geçirmeye çalıştığı düşüncesiyle yerden kaldırmak istedi. Bu sırada tansiyon yükseldi, oyuncular arasında itişmeler yaşandı. 
   
   Acı paylaşıldı 
   KARŞILAŞMA öncesinde İspanya'da yaşanan terör olayları nedeniyle bir dakikalık saygı duruşunda bulunulurken, oyuncular siyah bant taktı. Her iki takım sahaya birlikte taşıdıkları, "Compartimos El Dolor De Espana" İspanya'nın acısını paylaşıyoruz yazılı pankartla çıktı. Mücadeleyi 35 İspanyol gazeteci takip etti. 
   
   Dayanışma bitti 
   PARMA maçıyla başlayan Ankaragücü - Gençlerbirliği dayanışması dün sona erdi. Cemal Aydın, Kırmızı - Siyahlı kulüpten 200 adet bilet talep etti. Ankaragücü Başkanı, bu isteğine olumsuz yanıt alması üzerine Valencia maçına gitmekten vazgeçti. Ankaragücü yönetimi de şeref tribünündeki yerini almadı. 
   
   
</TEXT>
</DOC>
