<DOC>
<DOCNO> 240602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/siyaset/axsiy01.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Ege'de tavır değiştirdi 
</HEADLINE>
<TEXT>


Yunanistan, AB'nin Türkiye'ye '2004 sonunda sınır sorunlarını çöz' kararında ısrardan vazgeçince, AB için bir engel daha kalktı 

Yorgo Kırbaki 


Yunanistan, Ege anlaşmazlıkları için antlaşmanın eşiğine gelindiği bir sırada tavır değiştirdi. Türkiye'nin, Lahey Adalet Divanı'na götürülmesini kabul ettiği antlaşma paketine, Ege'deki adacık ve kayalıkların aidiyeti konusunun da dahil edilmesinde ısrar etmesi üzerine, Yunanistan siyasi maliyeti düşünerek geri adım attı. Ancak Yunanistan, 1999'da Helsinki'deki AB zirvesinde alınan, "Türkiye'nin komşuları ile olan sınır anlaşmazlıklarını 2004 sonuna kadar müzakere yoluyla halletmesi, aksi takdirde Lahey Adalet Divanı'na gidilmesi" şeklindeki kararın uygulanmasında ısrar etmeyecek. Bu sayede Türkiye'nin üyelik müzakerelerinin başlaması amacıyla AB'dan tarih alması konusunda Kıbrıs'tan sonra Ege engeli de aşılıyor. To Vima gazetesine göre, Yunanistan'da geçen mart ayında yapılan seçimler öncesinde Simitis ile Erdoğan hükümetleri Ege anlaşmazlıkları için şu mutabakata vardı 
1. Yunanistan, bugün 6 mil olan karasularını genişletecek. Ancak bu genişleme 12 mili bulmayacak. Genişleme en fazla 9 mile kadar olacak. 
2. Yunanistan'ın karasuları genişletilirken, Ege'de sorun yaratabilecek bölgelerde gemiler için serbest geçiş koridorları bırakılacak. 
3. Hava sahasını 1931 yılındaki bir kraliyet kararnamesiyle tek taraflı olarak 10 mil ilan eden Yunanistan, hava sahasının karasuları ile aynı çizgide kesişmesini kabul edecek. 

Kayalıklar Lahey'e götürülemez 
To Vima, Karamanlis hükümetinin ise Türkiye'nin Divan'a Ege'de adacık ve kayalıkların aidiyeti konusunun da dahil etmesiyle uzlaşmayı imzalamayı dondurduğunu bildirdi. İki ülke arasındaki Kardak krizinin ele alındığını kaydeden To Vima "Kayalıklar için bile olsa bugün Yunan egemenliği altında sayılan toprak parçasının Lahey Adalet Divanı'nın yargısına bırakılması Atina'da siyasi sorun yaratır" dedi. 
Gazete, uzlaşma sağlanamaması üzerine, Yunanistan'ın Ege konusunu aralık ayındaki AB zirvesinde Türkiye'nin karşısına engel olarak çıkarmayacağını belirterek Yunanlı yetkililerin "Türkiye'nin tarih almasından sonra Atina'nın daha avantajlı konumda bulunacağına inandıklarını" kaydetti. 
Yunanlı bir diplomat aynı gazeteye "Yunan kamuoyu Ege'de bir uzlaşmayı kabul etmeye hazırlıklı değil. Kıbrıs örneğinde de görüldüğü gibi uzlaşma kelimesi kamuoyunda olumsuz tepki yaratıyor" diye konuştu. 


</TEXT>
</DOC>
