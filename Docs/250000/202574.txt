<DOC>
<DOCNO> 202574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur29.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekingen kişiler viral enfeksiyonlara daha açık 
</HEADLINE>
<TEXT>

     Çekingen kişilerin viral enfeksiyonlara daha kolay yakalandığı belirtildi. Bilim adamları, çekingen kişilerin vejetatif sinir sisteminin, dışadönük kişilere göre, stresten daha çok etkilendiğini kaydettiler. 
     Biological Psychiatry dergisindeki makaleye göre, bilinçsiz bir şekilde sürekli gergin olma hali bağışıklık sistemini zayıflatıyor. 
     Los Angeles'teki California Üniversitesi'nde görevli bilim adamı Steve Cole, Antik Yunan'daki hekimlerin çekingen insanların bulaşıcı hastalıklara daha çabuk yakalandığını gözlemlediğini hatırlatarak, AİDS hastalığının ortaya çıkmasından sonra bu gözlemin doğrulandığını söyledi. Cole, bilim adamlarının, içedönük insanların, dışadönüklere göre, daha çabuk AIDS hastası olduğunu ve daha erken öldüğünü tespit ettiler. 
     Bu gözlemin biyolojik nedenlerini ortaya çıkarmak isteyen Cole ve ekibi, HIV bulaşmış 54 erkeği 12 ila 18 ay takip ettiler. 
     Deneyin başında, deneklerin strese nasıl tepki verdiğini test eden bilim adamları, yapılması zor egzersizler, zihinsel problemler ve aniden gelen bir ses sırasında deneklerin kalp atışı, terleme ve damarların genişlemesi gibi vejetatif sinir sisteminin işaretlerini ölçtüler. 
     Bu testin sonuçlarına göre her denek için ''stres kişiliği'' belirleyen bilim adamları, çekingen kişilerin strese karşı çok duyarlı olduğunu saptadılar. 
     Bilim adamları, bundan sonraki 12-18 aylık dönemde deneklerin kanındaki HIV oranını ölçtüler ve bağışıklık sistemindeki değişiklikleri belirlediler. 
     Araştırma sonuçlarında, çekingen ve strese karşı çok duyarlı olan kişilerin kanındaki HIV oranının, dışadönük kişilere göre, 10 ila 100 kat daha fazla olduğu ortaya çıktı. Bilim adamları, bu kişilerde antiviral ilaçların hemen hemen hiç etki etmediğini de tespit ettiler. 
     Bilim adamları, çekingen kişilerin sürekli olarak yüksek miktarlarda noradrenalin isimli stres hormonunu salgıladığını, bu hormonun vücudu adrenalin hormonu gibi alarm durumuna soktuğunu ve süreklilik arz etmesi halinde bağışıklık sistemini zayıflattığını kaydettiler. 
     Bilim adamları, noradrenalin ve bağışıklık sistemi arasındaki ilişkinin anlaşılmasının, gelecekte viral enfeksiyonların daha iyi kontrol edilmesine yardımcı olabileceğini söylediler. 
     
</TEXT>
</DOC>
