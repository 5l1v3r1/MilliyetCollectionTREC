<DOC>
<DOCNO> 238037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun02.html </URL>
<DATE> 2004/05/07/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Irak'ta dün 49 kişi öldü... 
</HEADLINE>
<TEXT>

     Irak'ın Necef, Kufe ve Nasıriye kentlerinde, bugünkü çatışmalarda 7 kişinin daha hayatını kaybettiği ve ülkede bugünkü çatışmalarda ölen Iraklıların sayısının 49'a çıktığı bildirildi. 
     Necef'teki Hekim Hastanesi'nden yapılan açıklamaya göre, Necef ve Kufe'de Şii milislerle koalisyon güçleri arasında çıkan çatışmalarda, 4 Iraklı sivil öldü, 10 sivil de yaralandı. 
     Ülkenin güneyindeki Nasıriye'de, İtalyan askerleriyle Şii milislerin çatıştığı ve çatışmalarda 1 milis ve 2 sivilin hayatını kaybettiği bildirildi. 
     İtalyan askeri kaynaklarına göre, kentte devriye gezen İtalyan askerlerine milisler saldırı düzenledi. İtalyan askerleri, kendilerine hafif silahlarıyla ateş açan ve roket atan milislere karşılık verdi. 
     Irak'taki Amerikan ordusundan üst düzey bir yetkili, Amerikan askerlerinin, Necef'in doğu kesiminde Şii lider Mukteda El Sadr'ın Mehdi Ordusu ile çatıştığını ve çatışmada 41 milisin öldürüldüğünü söylemişti. 
     Amerikan askerlerinin tanklar ve zırhlı araçlarla girdikleri Kerbela'daki çatışmalarda da Sadr'a bağlı 1 milisin öldürüldüğü bildirilmişti. 
     
</TEXT>
</DOC>
