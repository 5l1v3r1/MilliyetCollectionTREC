<DOC>
<DOCNO> 208540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun08.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'ın ABD programı New York'tan başlayacak 
</HEADLINE>
<TEXT>

     Başbakan Recep Tayyip Erdoğan'ın ABD'ye yapacağı ve Başkan George Bush'la Beyaz Saray'da görüşmeyi de içeren gezisinin ayrıntıları giderek netlik kazanıyor. 
     Alınan bilgiye göre Başbakan Erdoğan'ın ziyaretinin ilk ayağını New York oluşturacak. Başbakan ve beraberindeki heyet, 25 Ocak Pazar günü özel uçakla Türkiye'den New York'a gelecek. 
     26 Ocak Pazartesi günü New York'ta çeşitli temaslarda bulunacak olan Başbakan Erdoğan'ın Wall Street borsasını ziyaret etmesi, Dış Politika Enstitüsü'nde konuşma yapması ve New York'taki Türk toplum liderleri ve toplum üyeleriyle bir araya gelmesi bekleniyor. 
     Başbakan Erdoğan'ı Wall Street borsasını ziyareti sırasında yeni borsa başkanı Robert Britz karşılayacak ve kendisine dünyanın en büyük borsasının çalışmaları hakkında bilgi verecek. 
     
     WASHINGTON VE BOSTON 
     New York'tan 27 Ocak sabahı Washington'a geçecek ve ABD başkentindeki temaslarına başlayacak olan Başbakan Erdoğan ile Başkan George Bush arasındaki görüşme ise 28 Ocak Çarşamba günü yapılacak. 
     Başbakan'ın, Washington ziyaretini tamamladıktan sonra Boston'a da giderek Harvard Üniversitesi'nde ''Siyaset ve Yöntem'' konulu bir konferans vermesi bekleniyor. 
     
     DAVOS ZİRVESİ 
     Başbakan Erdoğan'ın ABD ziyaretinden önce İsviçre'nin Davos kentinde yapılacak olan ''Dünya Ekonomik Forum'' DEF toplantılarına da katılacağı bildirildi. 
     Kaynaklar, Başbakan'ın burada BM Genel Sekreteri Kofi Annan'la Kıbrıs konusunu da içeren bir görüşme yapabileceğini ifade ettiler. 
     DEF tarafından yapılan duyuruda 21-25 Ocak günleri arasında yapılacak olan ''Güvenlik ve Refah İçin İşbirliği'' konulu bu yılki Davos toplantısına Başbakan Erdoğan'ın yanı sıra eski ABD Başkanı Bill Clinton, BM Genel Sekreteri Kofi Annan, NATO'nun yeni Genel Sekreteri Jaap de Hoop Scheffer, AP Başkanı Pat Cox, AB Ortak Güvenlik ve Dış Politika Yüksek Temsilcisi Javier Solana, Ürdün Kralı II. Abdullah, Polonya Devlet Başkanı Aleksander Kwasniewski, Arjantin Devlet Başkanı Nestor Kirchner, Nijerya Devlet Başkanı Olusegun Obasanjo, Pakistan Devlet Başkanı Pervez Müşerref, Kanada Başbakanı Paul Martin ile İsrail Başbakan Yardımcısı ve Dışişleri Bakanı Silvan Shalom katılacaklar. 
     
</TEXT>
</DOC>
