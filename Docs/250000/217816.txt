<DOC>
<DOCNO> 217816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur32.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Çakar, yarın yoğun bakımdan çıkartılacak... 
</HEADLINE>
<TEXT>

     Florence Nightingale Hastaneleri Grubu Genel Koordinatörü Dr. Mücahit Atmanoğlu, Mecidiyeköy'de uğradığı silahlı saldırıda yaralanan FİFA kokartlı eski hakem ve futbol yorumcusu Dr. Ahmet Çakar'ın durumunun bugünkü gibi gitmesi halinde, yarın yoğun bakımdan çıkarılarak odasına alınacağını söyledi. 
     Avrupa Florence Nightingale Hastanesi'nin Başhekimliği'ni de yapan Dr. Mücahit Atmanoğlu, Çakar'ın sağlık durumuna ilişkin basın mensuplarına açıklamalarda bulundu. 
     Çakar'ın karnına göbeğin sağ tarafından giren bir kurşunun sol taraftan, soldan giren bir kurşunun da sağ taraftan çıktığını söyleyen Atmanoğlu, şöyle konuştu 
     ''Bu kurşunlar, karın zarı dediğimiz bölümün üstünde kalmış. Büyük bir şans... İçeri girip bağırsaklarda bir yaralama yapmamış. Üçüncü kurşun sağ uyluk kemiğine, dördüncü kurşun sol uyluk kemiğine girmiş ve dışarıya çıkmış. Bu kurşunlar, kemiklerde bir kırık yapmamış. Beşinci kurşun ise sağ kalça adalesinin içinde. O çıkarılmadı. Bir zararı yok. O kurşun orada kalacak.'' Çakar'ın şu an yoğun bakımda bulunduğunu ve hayati tehlikesi olmadığını dile getiren Atmanoğlu, bu geceyi yoğun bakımda geçirecek Ahmet Çakar'ın durumunun bugünkü gibi gitmesi halinde, yarın öğleden sonra odasına alınacağını belirtti. 
     Atmanoğlu, bir gazetecinin, daha önce açıklama yapan doktorlardan birinin Çakar'da 4 kurşun yarası olduğunu söylediğini hatırlatması üzerine, 4 kurşunun vücuda girip çıktığını, beşinci kurşunun ise hala vücutta bulunduğunu kaydetti. 
     
     ''SALDIRI ÖLDÜRME AMAÇLI MI '' 
     Bir gazetecinin, ''Kurşunların giriş yerlerine göre bu saldırı öldürmeye mi yöneliktir '' sorusu yönelttiği Atmanoğlu, kendisinin kriminoloji uzmanı değil cerrah olduğunu belirterek, ''Hep göbeğin altına attığına göre, onu artık siz değerlendirin'' dedi. 
     Gazetecilerin fotoğraf çekme imkanı olup olmadığını sorduğu Mücahit Atmanoğlu, şu anda yoğun bakımda yatan bir hasta için bunun mümkün olmadığını kaydederek, odaya alındıktan sonra hastanın kendi isteğine göre hareket edilebileceğini bildirdi. 
     Atmanoğlu, ziyaretçilerin de Yoğun Bakım Ünitesi'ne alınmadığını sözlerine ekledi. 
     
     ZİYARETLER SÜRÜYOR 
     Bu arada, Beşiktaş Kulübü eski yöneticileri Kıvanç Oktay ve Yıldırım Demirören ile Fenerbahçe Spor Kulübü eski yöneticisi Saadettin Saran da Çakar'ın sağlık durumu hakkında bilgi almak amacıyla hastaneye geldi. 
     Demirören, gazetecilerin soruları üzerine, ''Olmaması gereken bir şey. İnşallah failleri bulunur. Bunlara dur demek lazım. Sayın Çakır'ın ailesine ve Star TV'ye geçmiş olsun demek istiyorum. Türkiye'de bu olaylar dursun artık...'' dedi. 
     Kıvanç Oktay da, ''Çok üzücü bir olay. Olmaması gereken şeyler bunlar. İnşallah bir an önce toparlanır. Lütfen herkes daha dikkatli olsun. Hem sayın Ahmet Çakar, hem diğer bazı kişiler devamlı hedef gösteriliyor. Bu yapılmasın. Çünkü bunlar, böyle tahmin etmeyeceğimiz yerlere varıyor'' diye konuştu. 
     
</TEXT>
</DOC>
