<DOC>
<DOCNO> 230283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/dunya/dun01.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan ordusu ateşkes istedi 
</HEADLINE>
<TEXT>

   Felluce'de tek yanlı ateşkes ilan eden Amerikan ordusunun Iraklı milisleri ateşkese katılmaya çağırmasına rağmen çatışmalar dün de sürdü, helikopter ve uçaklar kentteki hedefleri bombaladı 
      DIŞ HABERLER SERVİSİ 

   
   Irak'taki Amerikan ordusu, dün Felluce'deki Sünni milisleri, tek yanlı ilan edilen ateşkese katılmaya çağırdı. 
   Amerikalı Tuğgeneral Mark Kimmitt, Bağdat'ta gazetecilere yaptığı açıklamada, bir haftadan beri kuşatma altında tuttukları ve şiddetli çatışmaların ardından önceki gün bir süreliğine tek taraflı olarak operasyonları durdurdukları Felluce'de "iki taraflı ateşkes görmek istediklerini" söyledi. "Bunun bir temenni olduğunu" vurgulayan Kimmitt, "Bu basın toplantısıyla düşmana 'ateşkese katılmaları' mesajının gitmesini umuyorum" dedi. 
   
   GYK arabulucu 
   Irak Geçici Yönetim Konseyi'nden GYK bir heyet, çatışmaların bitmesi için görüşmelerde bulunmak üzere Felluce'ye gitti. GYK heyetinin, Şii milislerle ABD arasında arabulucuk yapmaya çalışacağı belirtildi. GYK, Felluce'de siyasi bir çözüm bulunması için acil olarak ateşkes yapılmasını isteyen bir bildiri de yayınladı. 
   
   Çatışmalar sürüyor 
   Ancak Felluce'de ABD deniz piyadeleri ile Şii ve Sünni milisler arasında çatışmalar dün de sürdü. AFP muhabiri, kentten siyah bir duman bulutu yükseldiğini, Amerikan helikopterleri ve AC - 130 tipi savaş uçağının bazı hedefleri vurduğunu bildirdi. ABD ordusundan yapılan açıklamalarda da kentte birçok bölgeden silah sesi duyulduğu, milislerin ateşkese uymadıkları belirtildi. Felluce'de yaklaşık 450 kişinin öldüğü, 1000 kişinin yaralandığı bildiriliyor. 
   
   Bakuba'da 40 ölü 
   Başkent Bağdat'ın kuzeyindeki Bakuba'da silahlı gruplarla Amerikan askerleri arasındaki çatışmalarda, en az 40 Iraklı öldü. Amerikalı askeri sözcü Yüzbaşı İssam Bornales, çatışmaların, bir polis karakoluna, valinin bürosuna ve Amerikan sivil işler bürosunun bulunduğu bir yerleşim yerine roket saldırılarıyla başladığını kaydetti. 
   Bağdat'ta da silahlı milisler bir Amerikan tankı ve kamyonuna roket saldırısı düzenledi. 
   Kerbela'da ise Şiiler bugün anılacak Kerbela'nın 40. gününün yıldönümü dolayısıyla askeri faaliyetleri askıya aldı. 
   
   2 Alman kaçırıldı 
   Birkaç günden beri yabancıları rehin almaya başlayan silahlı gruplar dün de 2 Almanı kaçırdı. Alman televizyonları, Bağdat'taki Alman Büyükelçiliği'nde görev yapan 2 güvenlik görevlisinin, Felluce yakınlarında kaçırıldığını haber verdiler. 
   
   TÜRK TIR'I YAKILDI    Bağdat - Felluce otoyolunda vurulan bir Amerikan M1 - A2 Abrams tankı alevler içinde büyük fotoğraf . Tanktaki personelin akıbeti öğrenilemedi. Bağdat şehir merkezini havaalanına bağlayan otoyolda saldırıya uğrayan bir Amerikan konvoyundaki Türk TIR'ı yanarken, çevredeki Iraklılar da kamyonu taşladılar. 
   
   
   
</TEXT>
</DOC>
