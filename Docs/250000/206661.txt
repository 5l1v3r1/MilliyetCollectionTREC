<DOC>
<DOCNO> 206661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/ekonomi/eko02.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramstore Çin yolunda 
</HEADLINE>
<TEXT>

   Koç Holding Başkanı Mustafa Koç, daha önce Ramstore yatırımı daveti aldığı Çin Ticaret Bakan Yardımcısı ile görüştü 
      
   Koç Holding Yönetim Kurulu Başkanı Mustafa Koç, Çin Ticaret Bakan Yardımcısı An Min ile görüştü. Görüşmede, esas olarak süpermarket zinciri kurulması konusunun ele alındığı öğrenildi. Mustafa Koç, görüşmeyle ilgili bilgi verirken, Çin Ticaret Bakanı Lu Fuyuan'ın geçen ağustos ayında kendilerini ziyareti sırasında Moskova'da Ramstore'dan çok etkilendiğini söyleyerek, "Aynı operasyonu Çin'de düşünmez misiniz " diye sorduğunu belirtti. Çin'in 'dehşet bir ekonomik güç olduğunu' söyleyen Koç, "Bundan ne Koç grubu, ne de Türkiye olarak nasibimizi alıyoruz" diye konuştu. Koç, Türkiye ile Çin arasındaki ticarette Türkiye aleyhine ciddi bir açık olduğunu hatırlattı. 
   Çin Ticaret Bakan Yardımcısı An, Koç ile görüşürken, Çin'de büyük şehirler yerine küçük, az gelişmiş veya gelişmekte olan şehirlere girmenin başarı şansını yükselteceğini belirtti. 
   An, bu politikayı izlemeleri durumunda Koç grubuna yardımcı olacaklarını da ifade etti. Mustafa Koç, Çin'de yılda 140 milyon dolarlık alım yaptıklarını belirterek, hem Çin pazarını hedeflediklerini hem de burada üretilenleri Avrupa, ABD ve Avustralya pazarlarına ihraç ettiklerini söyledi. 
   
   'Geç kalmadık' 
   Dünya Ticaret Örgütü'ne katılmasından sonra Çin'i bir tehlike olarak görmemenin mümkün olmadığını ifade eden Koç, ancak bunun Türkiye'den çok Avrupa ve ABD için geçerli olduğu görüşünü dile getirdi. 
   Çin'de şu anda mevzuatların şeffaflaştığına ve ortaklıklarda yabancı ortağın hisse kontrolüne izin verildiğine işaret eden Koç, "Çin pazarına girmek için geç kalmış sayılmayız" dedi. 
   Koç, salı günü tarihi şehir Xian'a, oradan da güneydeki Shenzhen şehrine gidecek ve burada Demirdöküm ve Çin ortaklığı ile kurulan yağlı radyatör fabrikasının açılışına katılacak. 
   
   
</TEXT>
</DOC>
