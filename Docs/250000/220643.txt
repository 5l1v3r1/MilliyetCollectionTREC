<DOC>
<DOCNO> 220643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/spor/yercan.html </URL>
<DATE> 2004/03/08/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Kaplan'ın pençeleri 
</HEADLINE>
<TEXT>

   
   Perşembenin gelişi misali, Samsunspor karşısındaki futbolundan belliydi Trabzonspor'un, Beşiktaş'a tatlı ve ağır bir sürpriz hazırlayacağı... Takım içindeki birkaç denemenin ardından kafasındaki on bir ve oyun sistemi belirmeye başlayan Ziya Doğan, takım olma ve takım oyunu oynama özelliği kazandırmaya başladığı Trabzonspor'a sezonun en muhteşem futbolunu Beşiktaş karşısında oynattı. Rakibini iyi analiz eden ve içinde bulunduğu psikolojik çöküntüden ötürü, ofansif bir futbolla bir an önce sonuca gitmeyi düşüneceğini hesaplayan Doğan, akıllı ve kurnaz bir taktikle ilk yarıda işi bitirdi. 
   Karşılaşmanın ilk dakikalarında oyunu kendi yarı alanında kabullenmiş bir görüntü veren Trabzonspor, uzun toplarla çok kötü bir gününde yakaladığı Beşiktaş defansını, Fatih ve Maxim ile avlayarak önce skoru garantiye aldı. Defansta Emrah, solda Erdinç ve Volkan'ın muhteşem uyumu, Beşiktaş gibi ligde şampiyonluk mücadelesi yapan bir ekibe tek bir gol pozisyonu bile vermezken, orta sahada Hüseyin ve Maxim rakibin cılız ataklarını alevlenmeden söndürdü. Bordo - Mavili ekipte yıldızların kendisini bulduğu ve şov yaptığı gecede Gökdeniz ve Fatih Tekke Valencia depremiyle çatırdayan Beşiktaş savunmasını yerle bir ederek geceye ve farklı skora damgalarını vurdular. 
   Trabzonspor, elde ettiği bu galibiyetle uzaklaştığı lig ikinciliği ve Şampiyonlar Ligi hedefini tekrar yakalarken, ligin ilk yarısındaki 5 - 0'lık hezimetin faturasını üç golle kestiği Beşiktaş'ı kasvet ve kaosun kucağına itti. 
   Beşiktaş, dünkü oyunda görüldü ki, hedefini de amacını da ve en önemlisi kimliğini de kaybetmiş bir takımdı. Sergen'den başlayan formsuzluk hemen bütün oyunculara yayılmış, sonunda sağlam savunmayı da hasta etmişti. Ve ilk yarının rakipsiz şampiyonu, şimdi ikincilik - üçüncülük çizgisine kadar indi. 
   Karşılaşmanın orta hakemi Mustafa Çulcu, zirve yarışını önemli derecede etkileyen böylesine zorlu bir maçta oldukça başarılı bir yönetim gösterdi. Çulcu, oyunun gerginleştiği anlarda kartlarını yerinde ve zamanında çıkararak tansiyonun yükselmesine izin vermedi. 
   
      
</TEXT>
</DOC>
