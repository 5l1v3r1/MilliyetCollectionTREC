<DOC>
<DOCNO> 248673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun39.html </URL>
<DATE> 2004/06/17/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Bush, Saddam'la El Kaide arasında bağlantı olduğu konusunda ısrarlı 
</HEADLINE>
<TEXT>

     ABD Başkanı George Bush, Irak'ın devrik lideri Saddam Hüseyin ile El Kaide örgütü arasında bağlantı olduğu konusunda ısrar etti. 
     Beyaz Saray'daki kabine toplantısının ardından konuşan Bush, Irak'la El Kaide arasında ilişki bulunduğunu söyleyerek, 11 Eylül saldırısının araştırılması için kurulan komisyonun, Saddam Hüseyin ile El Kaide arasında işbirliği olmadığı yönündeki açıklamalarına karşı çıktı. 
     Bush, ''Beyaz Saray yönetiminin, 11 Eylül saldırılarının Saddam Hüseyin ve El Kaide tarafından düzenlendiğini hiçbir zaman söylemediğini'' belirterek, ''Biz, Saddam Hüseyin ve El Kaide'nin birçok kez bir araya geldiğini söyledik. Örneğin, Irak istihbarat yetkilileri, El Kaide lideri Usame Bin Ladin'le Sudan'da buluşmuştu'' dedi. 
     George Bush, ''Irak, Saddam ve El Kaide arasında ilişki olduğu konusunda ısrar etmemin nedeni, Irak ile El Kaide arasında ilişki olmasıdır'' diye konuştu. 
     11 Eylül saldırılarını araştırmak için kurulan bağımsız komisyon, dün El Kaide ile Saddam Hüseyin arasında işbirliği olduğuna dair güvenilir kanıt bulunmadığını açıklamıştı. 
     
</TEXT>
</DOC>
