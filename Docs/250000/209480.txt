<DOC>
<DOCNO> 209480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur02.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye 30 bir kişilik ek hac kontenjanı açıldı... 
</HEADLINE>
<TEXT>

     Diyanet İşleri Başkanlığı, Suudi Arabistan'ın, Türkiye'ye 30 bin kişilik ek hac kontenjanı tanıdığını belirterek, Diyanet görevlileriyle birlikte 100 bin kişinin hacca gideceğini bildirdi. 
     Hac Dairesi Başkanlığı'nca yapılan açıklamaya göre, bu yıl hacca, görevlilerle birlikte 100 bin kişi gidecek. 
     Her yıl 70 bin kişiyi hacca götüren Diyanet İşleri Başkanlığı, bu yıl yoğun talep dolayısıyla Suudi Arabistan'dan 50 bin kişilik ek kontenjan talebinde bulundu. Suudi Arabistan da Türkiye'ye 30 bin kişilik ek kontenjan tanıdı. 
     Türkiye'ye tanınan nihai kontenjanın ek kontenjan ve görevli dahil toplam 100 bin olduğu ve bunu aşmanın mümkün olmadığı bildirilen açıklamada, ''Suudi Arabistan Hac Bakanlığı tarafından ülkemize tanınan 30 bin kişilik ek kontenjan hiç de küçümsenmeyecek bir sayıdır. Zira ülkemize tanınan bu ek kontenjan İslam ülkeleri arasında nüfusu en fazla olan Endonezya'ya tanınmamış, Endonezya hükümeti ülkemize tanınan bu kontenjandan ötürü Suud Hac Bakanlığı'nı protesto etmiştir'' denildi. 
     
     ''HAC MAĞDURLARININ SORUMLUSU DİYANET DEĞİL'' 
     Açıklamada, hacca gitmek üzere müracaat edenlerin sayısının geçmiş yıllardan çok daha fazla olduğu ifade edilerek, şöyle denildi 
     ''Suud Hac Bakanlığı geçmiş yıllarda olduğu gibi bu yıl da ek kontenjan talebimize olumlu yanıt vermiş, ancak verilen ilave kontenjan yedekte bekleyenler sayısınca olmamıştır. 
     Ancak bazı acentaların geçmiş yıllarda verilen ilave kontenjanla ülkemizden hacca gitmek isteyip de gidemeyen olmadığı varsayımına dayanarak ve daha fazla para kazanma hesabı ile bu yıl da yedekte bekleyen veya ön kayıt yaptırmadıkları halde hacca gitmek isteyen herkesin kaydını yaptıkları, hatta ücretini, pasaport ve diğer evrakını teslim aldıkları, hac malzemelerini bile dağıttıkları bilgileri başkanlığımıza ulaşmıştır.'' Türkiye'ye verilen 100 bin kontenjan dışında ilave bir kontenjan tanınmayacağı için, acentaların hacca götürme vaadiyle ümitlendirdikleri hacı adaylarının mağdur duruma düşebilecekleri vurgulanarak, ''Kamuoyu, bu konuda çeşitli vesilelerle her fırsatta Başkanlığımızca aydınlatılmış olmasına rağmen, hac mağduru durumuna düşen vatandaşlarımızca bu son durumun sorumlusu olarak Başkanlığımızın gösterilmesi doğru değildir'' denildi. 
     
     HACDA 4 BİN 500 GÖREVLİ 
     Verilen bilgiye göre, Diyanet İşleri Başkanlığı'nca hacı adaylarına hizmet vermek üzere toplam 4 bin 500 personel görevlendirildi. 
     Hacda, 414 kafileye 115 uzman doktor, 167 pratisyen doktor, 133 hemşire, 99 sağlık memuru hizmet verecek. 
     Diyanet İşleri Başkanlığı ve seyahat acentaları ile hacca gidecek olanlara toplam 2 bin 160 din görevlisi dini konularda yardımcı olacak. Kadın hacı adaylarına ise 85 kadın din görevlisi hizmet verecek. 
     Görevli seçiminde bu yıl başlatılan yeni uygulama ile daha önce hacca gitmeyenler ile az gidenlere öncelik verildi. Tamamen tecrübesiz görevlilerden oluşacak bir organizenin başarıya ulaşma şansının olamayacağı düşüncesiyle hem hacca giden vatandaşlara daha iyi hizmet sunabilmek hem de tecrübesiz görevlilerin tecrübe kazanmaları açısından ekiplerde belli oranlarda tecrübeli personel görevlendirildi. 
     
     EKİPLER 
     Fetva ekibi, Din İşleri Yüksek Kurulu Başkanı ve üyeleri arasından belirlenirken, irşat hizmetleri için kurul uzmanları, il müftüleri ve İlahiyat Fakültesi öğretim üyeleri arasından seçim yapıldı. 
     Ekip Başkanları ve Yardımcıları hac organizasyonu tecrübesi, sevk ve idare kabiliyeti olan ve Başkanlık yönetici kadrosundan seçimle belirlendi. 
     Kiralama ekibinde de Arapça bilmenin yanı sıra hac tecrübesi, sicil ve hac başarıları dikkate alınırken, kafile başkanları daha önce hacca gitmiş müftü, vaiz, müdür ve murakıplar arasından seçildi. 
     Din görevlileri, Kuran kursu yöneticileri, İmam-hatip, müezzin-kayyım kadrosundakiler, sağlık ekibi ise sınavda başarılı olanlar arasından görevlendirildi. 
     
</TEXT>
</DOC>
