<DOC>
<DOCNO> 228675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko41.html </URL>
<DATE> 2004/04/05/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
ERDEMİR, rekora doymuyor... 
</HEADLINE>
<TEXT>

     Zonguldak'ın Ereğli İlçesi'nde kurulu Ereğli Demir ve Çelik Fabrikaları ERDEMİR T.A.Ş'nin, soğuk ve sıcak haddehaneler ile Sinter Fabrikası'nda, yeni üretim rekorlarının kırıldığı bildirildi. 
     ERDEMİR Basın ve Halkla İlişkiler Müdürlüğü'nce yapılan yazılı açıklamada, soğuk haddehane teneke hattında 1 Nisan 2003 tarihinde 1056 ton olan günlük teneke üretim rekorunun, 24 Mart 2004'de 1071 ton, bu yılın ocak ayında 20 bin 747 ton olan aylık teneke üretim rekorunun ise mart ayında 22 bin 164 ton olarak gerçekleştirildiği kaydedildi. 
     Sinter Fabrikası'nda 1993 yılı mart ayında 38 bin 510 ton olan atık kullanım rekorunun ise bu yılın mart ayında 47 bin 203 ton olduğu belirtilen açıklamada, şöyle denildi 
     ''I. Sıcak Haddehanede, bu yılın şubat ayında 210 olan günlük haddelenen bobin sayısı mart ayında 219 olmuştur. II. Sıcak Haddehane de ise şubat ayında yüzde 88,74 olan net çalışma saat rekoru, martta yüzde 88,88 ile geçilmiştir. Bu oran, sıcak haddehanemiz performansının sürekli olarak yükseldiğine ve zamanın verimli kullanımına yönelik çalışmaların başarıyla devam ettirildiğine işaret etmektedir. Tesislerimizde üretimin çeşitli aşamalarında zorunlu olarak oluşan atıkların, kalite hedeflerimiz sınırları içinde kalarak azami şekilde kullanılması neticesinde, şirketimiz yaklaşık 1 milyon dolar değerinde toz cevher, kireçtaşı ve kok tozu tasarrufu sağladı. Bu uygulamalar çevreye uyumlu üretim anlayışımızın göstergesi niteliğindedir.'' Açıklamada, global demir çelik sektöründe yaşanan üretim maliyetleri üzerinde baskı yaratan gelişmelere rağmen maliyetleri düşürerek, verimlilik ve kalitenin artırılmasına yönelik çalışmalara devam edildiği anlatılırken, şirketin, dünyanın önde gelen çelik üreticileri arasında aranan bir marka olma yolundaki hedefine emin adımlarla yürüdüğü kaydedildi. 
     
</TEXT>
</DOC>
