<DOC>
<DOCNO> 211985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo17.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antepspor, Galatasaray'ı gözüne kestirdi 
</HEADLINE>
<TEXT>

     Türkiye Kupası 3. kademe maçında Beşiktaş'ı 4-1'lik skorla farklı yenerek elemeyi başaran Gaziantepspor, ligde bu pazar oynayacağı Galatasaray maçına yöneldi. 
     Beşiktaş karşılaşması sonrasında Galatasaray maçı hazırlıklarına başlayan kırmızı-siyahlı ekip, zorlu deplasman maçında da çok iyi mücadele ederek, yeni bir başarıya daha imza atabilmenin hesaplarını yapıyor. 
     Teknik Direktör Nurullah Sağlam, sahalarında konuk ettikleri Beşiktaş karşısında 90 dakika boyunca çok iyi mücadele ederek, haklı bir galibiyet almayı başardıklarını söyledi. 
     Ligde, Türkiye Kupası'nda ve UEFA'da başarılı olmak istediklerini ve hedeflerine ulaşabilmek için çok yoğun bir çalışma içerisinde olduklarını kaydeden Sağlam, Galatasaray maçına da galibiyet için hazırlandıklarını ifade etti. 
     Deplasmanda karşılaşacakları Galatasaray'ın güçlü bir rakip olduğunu, Beşiktaş gibi onların da farklı yenilgi ile kupa dışı kaldıklarını vurgulayan Sağlam, şöyle konuştu 
     ''Beşiktaş maçını unuttuk, Galatasaray maçına hazırlanmaya başladık. Bu zorlu deplasman maçından galibiyetle dönmek istiyoruz. Futbolcularım hırslı ve istekli. Tek düşüncemiz, güzel futbol oynayıp 3 puan alabilmek. Beşiktaş galibiyeti ile moralimiz de çok yüksek. 
     Ancak, bizim için Beşiktaş maçı geride kaldı ve bu zorlu maçı tamamen unuttuk. Artık ligi düşünüyoruz. Galatasaray maçında tek dezavantajımız deplasmanda mücadele edecek olmamız. Ama biz zoru başarmaya talip olan bir ekibiz. Futbolcularıma güveniyorum. Tüm hesaplarımız, İstanbul deplasmanından puanla dönüp, taraftarlarımıza çifte bayram yaşatabilmek.'' Kırmızı-siyahlılar yarın yapacakları hazırlıkların ardından İstanbul'a gidecek. 
     
</TEXT>
</DOC>
