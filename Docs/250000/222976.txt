<DOC>
<DOCNO> 222976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/siyaset/siy07.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez sıra Erdoğan'da 
</HEADLINE>
<TEXT>
   AKP'yi seçin konutlarınızı bitirelim... 
   Unakıtan'ın seçim vaadini eleştiren Erdoğan, adaylarının seçilmesi halinde yatırımların bitirileceği sözünü verdi 
   MUSTAFA BAĞDİKEN, EBRU DOĞAN Kocaeli DHA 

   
   Maliye Bakanı Kemal Unakıtan'ın "Adayımızı seçerseniz Başbakan da, Maliye Bakanı da memmun olur" sözlerini, "Yanlış yapmış, öyle şey olmaz" diye eleştiren Başbakan Recep Tayyip Erdoğan, benzer vaadi İzmit'te dile getirdi. Perşembepazarı'nda 20 bin kişiye yaptığı konuşmada vatandaşlardan oy isteyen Erdoğan, İzmit'te başta yarım kalan Akçakoca Konutları olmak üzere birçok yatırımın AKP'li aday İbrahim Karaosmanoğlu'nun başkan seçilmesi durumunda hemen bitirileceği sözünü verdi. Erdoğan'a konuşmasından sonra sırtında 41 numara ile R. Tayyip yazan Kocaelispor forması ile ipek halı hediye edildi. 
   Dışişleri Bakanı Abdullah Gül, önceki gün İzmir'de halka seslenirken, "Kendi partilimiz başkan olduğu takdirde en ufak sorun yaşatmayız. Adayımız Taha Aksoy benim evimi de, Başbakan'ın evini de gece kaç olursa olsun, telefonla arar, atlar Ankara'ya gelir, istediği zaman bizimle görüşür" demişti. Unakıtan da geçen hafta İzmir'de adaylarının seçilmesini isteyerek, "Buna Başbakan da, Maliye Bakanı da memnun olur. Maliye Bakanı'nın memnun olması fena olmaz, kazançlı çıkarsınız" demişti. 
   
   Milletvekili de katıldı 
   AKP Hatay Milletvekili İsmail Soylu da, Hatay'ın Hassa ilçesine bağlı Küreci beldesinde yaptığı konuşmada, AKP'nin adayı Mehmet Karakaya'nın seçilmesinin belde halkının yararına olacağını söyledi. Soylu, "Adayımız, iktidar olmanın avantajlarından yararlanarak size hizmet getirmek istiyor" diye konuştu. 
   
   
</TEXT>
</DOC>
