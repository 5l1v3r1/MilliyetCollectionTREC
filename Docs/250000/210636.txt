<DOC>
<DOCNO> 210636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sondun24.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da kriz... AKK Başkanı "Dini liderimiz ne derse yapacağız" 
</HEADLINE>
<TEXT>

     İran'da gelecek ay yapılacak meclis seçimine başvuran binlerce reformcu adayı reddederek ülkeyi krize sürükleyen muhafazakar Anayasayı Koruyucular Konseyi'nin AKK Başkanı Ayetullah Ahmed Cenneti, dini lider Ayetullah Ali Hamaney'in talimatlarını yerine getirmekle yükümlü olduklarını söyledi. 
     Cenneti, bugün Tahran Üniversitesi'nde Cuma namazında verdiği hutbede, AKK'nın adayların reddedilmesine ilişkin yeniden yaptığı değerlendirmede ''muhtemel hatalara izin vermeyeceğini'' belirtti. 
     Cenneti, ''Dini liderimiz adaylara karşı hoşgörülü olunması konusunda bizden ne istediyse harfiyen yerine getireceğiz, ancak yasaları da ihlal etmeyeceğiz'' dedi. 
     Hamaney'in AKK'ya talimatlarının tavsiye olarak görülmemesi gerektiğini söyleyen Cenneti, ''AKK, siyasi amaç ya da taraf tutmaksızın anayasal görevlerini en iyi şekilde yerine getirecek. İran halkının 20 Şubat'taki meclis seçimine yüksek katılım göstermesini umuyorum'' diye konuştu. 
     Cumhurbaşkanı Muhammed Hatemi ve Meclis Başkanı Mehdi Kerrubi'nin AKK üyeleriyle yaptığı toplantıda, adayların reddedilmesi konusunda kendilerine yanlış bilgi verildiğinin ortaya çıktığını ifade eden Cenneti, ''İlke olarak aramızda herhangi bir farklılık yok. Onlara, yanlış yaptığımızı düşündükleri konular hakkında onları dinlemeye hazır olduğumuzu, ancak nihayetinde yasaları ihlal etmeyeceğimizi söyledik'' dedi. 
     ABD, AB ve İsrail'in 7'inci meclis seçimiyle ilgili yorumlar yaparak İran'ın içişlerine karıştıklarını kaydeden Cenneti şöyle konuştu 
     ''Bir ülkenin içişlerine karışmaktan utanmıyorlar. Onlar halen kendilerini, meclise ya da hükümete kimi getirmek istiyorlarsa onu getirebildikleri şah döneminde sanıyorlar. O devir kapandı. Onlar yanlış yapıyor ve eski sömürgeci düşünceleri taşıyorlar, bu ülkede dini ve halk tarafından istenen bir devrimin olduğunu anlamıyorlar ve halk bu devrimi destekliyor.'' İran halkının ülkesinin içişlerine karışılmasına hiçbir zaman izin vermeyeceğini bildiren Cenneti, ''Bu ülkenin içişlerine karışmak artık yasaktır. İran'ın AB ile iyi ilişkilere sahip olması AB'nin içişlerimize karışması anlamına gelmiyor. İlişkiler kendi kuralları çerçevesinde olmalıdır'' diye konuştu. 
     Hamaney, geçen hafta AKK'ya, reddedilen adayların yeniden gözden geçirilmesi talimatı vermiş ve konseyden bu süreçte çok sert tavır sergilememesini istemişti. 
     Meclis seçimlerine katılmak üzere başvuran 8157 adaydan 3605'ini reddeden AKK, adayları yeniden değerlendirme sürecinde şimdiye kadar 300 adaya onay verdi. Ancak bu adaylar arasında mecliste eylemlerini sürdüren milletvekillerinden kimse bulunmuyor. 
     
</TEXT>
</DOC>
