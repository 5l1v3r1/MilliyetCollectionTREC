<DOC>
<DOCNO> 227466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yasam/yas03.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağ gibi baz morfin yine tanıdık 'biri'nin 
</HEADLINE>
<TEXT>

   4.5 ton baz morfinin ele geçirildiği 'Demirkapı' operasyonunda, Çayırağası otobüs firmasının sahibi de dahil 5 kişi gözaltına alındı. Polis morfini getirtenin Urfi Çetinkaya olduğunu belirledi 
      
   Urfi Çetinkaya'nın yakalandığı Son Tango operasyonunun devamı olarak gerçekleştirilen 'Demirkapı' uyuşturucu operasyonunda 4.5 ton baz morfin ele geçirildi. Operasyonda, Çayırağası otobüs firmasının sahibinin de aralarında bulunduğu beş kişi gözaltına alındı. Çetinkaya'nın bacanağının ise arandığı bildirildi. 
   'Son Tango' adıyla 5 Kasım 2003'de gerçekleştirilen ve 617 kilo eroin, 159 kilo baz morfin, 577 litre asitanhidrit ele geçirildiği ve Urfi Çetinkaya'nın da aralarında bulunduğu 13 kişinin gözaltına alındığı operasyonun firari sanıklarının yeni bir uyuşturucu kaçakçılığı için hazırlık yaptıkları tespit edildi. Esenyurt'taki bir depoda çok miktarda uyuşturucu bulunduğu belirlenmesi üzerine 3 gün önce gerçekleştirilen operasyonda, depodaki bir kamyonun kasasında 201 çuval içerisinde 3.5 ton eroine eşdeğer 4 ton 410 kilo baz morfin ele geçirildi. Olayla ilgili 5 kişi gözaltına alındı. 
   
   'Teknik takiple' faka bastı 
   Gözaltına alınan kişilerin, Çayırağası otobüs firmasının sahibi Abdulkadir Soybay ile Son Tango operasyonu sanıklarından Nejdet Kaya'nın oğlu Murat Kaya, bu kişinin eşi, aracı ve şoför olduğu bildiriirken, Matador ve Son Tango operasyonu davalarının sanıklarından Urfi Çetinkaya'nın bacanağı Taliş Doğan'ın da arandığı belirtildi. Yetkililer, organizasyonu, halen cezaevinde bulunan Çetinkaya'nın yönlendirdiğinin, teknik takip çalışmaları sonucu tespit ettiklerini de öne sürdüler. 
   
   
</TEXT>
</DOC>
