<DOC>
<DOCNO> 237687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/siyaset/siy06.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yemek restleşmesi 
</HEADLINE>
<TEXT>


Sezer, İzmir'deki 4. İktisat Kongresi'nde Erdoğan'ın verdiği öğle yemeğine katılmadı. Başbakan da Cumhurbaşkanı'nın Hilton'daki akşam yemeğine gitmedi 

AHMET ERHAN ÇELİK İzmir 


İzmir'de düzenlenen 4. İktisat Kongresi, Cumhurbaşkanı Ahmet Necdet Sezer ile Başbakan Recep Tayyip Erdoğan arasında yemek gerginliğine sahne oldu. Sezer Erdoğan'ın öğle yemeğine, Erdoğan da ilk programında bulunduğu halde Sezer'in ev sahipliğini yaptığı akşam yemeğine katılmadı. 
Sezer ile Erdoğan arasındaki gerginlik, imam hatip liselilerinin önünü açan tasarının Meclis'e sevk edilmesi ile ilgili olarak İktisat Kongresi'nde yapılan konuşmaların cümle aralarına sıkıştı. 

Sezer çifti müze gezdi 
Kongrenin resmi programında, Erdoğan'ın Fuar Merkezi'nde öğle yemeği vereceği, Sezer'in de Hilton Oteli'nde akşam yemeği vereceği duyuruldu. Ancak Sezer öğle yemeği için kongreye ara verildiğinde, yemeğe katılmayarak Hilton Oteli'ne geçti. Eşi Semra Sezer'le birlikte odasında yemek yemeyi tercih eden Sezer, daha sonra Kent Müzesi'ni gezdikten sonra, programda yer almayan İzmir Yüksek Teknoloji Entisüsü'ne gitti. 

Program değişti 
Erdoğan da çigan müziği eşliğinde yenilen yemeğin hemen ardından aynı saatlerde IMF Birinci Başkan Yardımcısı Anne Kruger'le görüştü. 
Başbakanlık Basın Müşaviri Ahmet Tezcan, akşam saatlerinde Erdoğan'ın bugünkü programının 08.00'de başlayacağını ve 19.00'da da Yunanistan'a gideceği gerekçesiyle, İstanbul'a hareket saatinin dün 23.00'ten, 21.30'a çekildiğini açıkladı. 
Erdoğan, Cumhurbaşkanı'nın yemeğinin başladığı saatlerde Devlet Bakanı Ali Babacan ve Milli Eğitim Bakanı Hüseyin Çelik'le birlikte ATA uçağıyla İstanbul'a hareket etti. 

Sezer'e bakanlar eşlik etti 
Cumhurbaşkanı Sezer'e yemekte Başbakan Yardımcısı Abdüllatif Şener, Enerji Bakanı Hilmi Güler ile Milli Savunma Bakanı Vecdi Gönül eşlik etti. Sezer, ev sahipliğini yaptığı yemekte 1 saat 15 dakika kaldıktan sonra ayrıldı. 
Erdoğan'ı uğurlamakla Sezer'in davetine katılmak arasında kararsız kalan bir bakan ise, Cumhurbaşkanı'nın yemeğine gitmeye karar verdi. 
İzmir Valisi Yusuf Ziya Aksu ve Belediye Başkanı Ahmet Piriştina ise Erdoğan'ı uğurlamayı tercih ettiği için Sezer'in yemeğine 1 saat 15 dakika gecikmeyle katıldı. 



</TEXT>
</DOC>
