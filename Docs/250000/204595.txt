<DOC>
<DOCNO> 204595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/soneko14.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansta 104 puan artış kaydetti... 
</HEADLINE>
<TEXT>

     İMKB Ulusal-100 Endeksi, önceki kapanışa göre 104.42 puan artışla 1. seansı 17,748.16 puandan tamamladı. 
     Günün ilk seansında hisse senetlerinin ortalama değer artışı yüzde 0.59 olarak gerçekleşti. 
     Dünkü sert hareketlerin ardından bugün piyasa sakin bir seyirde açıldı. Endeks, 17,750 puan seviyesinin üzerinde sakin ve yatay bir bant içerisinde hareket ederken, işlem hacminin oldukça düşük ve bekleme havasının hakim olduğu gözlendi. 
     Uzmanlar, Borsa'nın yaşanan ciddi bir düzeltme hareketinden sonra yatay seyire girdiğini kaydederek, banakacılıkla ilgili yeni yasaya ilişkin yorumların ardından piyasanın yeniden kendi iç dinamiklerine döneceği beklentisinin hakim olduğunu, 18,000 puanın direnç seviyesi olarak göründüğünü savunuyor. 
     Dün 17.643.74 puandan kapanan Borsa, 1. seansa 18.65 puan artışla 17,662.59 puandan başladı. İlk yarıyı 17,753.83 puandan geçen endeks, seans içinde en düşük 17,628.03 puana kadar gerilerken, en yüksek 17,852.91 puanı gördü. 
     Seans sonunda mali endeks 185.70 puan artışla 24,219.47 puana, sanayi endeksi 43.47 puan artışla 15,647.64 puana ve hizmetler endeksi 78.40 puan artışla 9,634.07 puana yükseldi. 
     Böylece, önceki kapanışa göre mali grup hisseler ortalama yüzde 0.77 oranında, sanayi grubu hisseler ortalama yüzde 0.28 oranında ve hizmetler grubu hisseler ortalama yüzde 0.82 oranında değer kazandı. 
     1. seansta işlem gören toplam 285 hisse senedinden 140'ı değer kazanırken, 75 hisse senedi değer yitirdi, 70 hissenin fiyatında değişiklik olmadı. 
     Seansta, 206 trilyon 438 milyar 630 milyon liralık işlem hacmi oluştu. 
     1. seansta, Yapı Kredi Bankası, Doğan Holding, İhlas Holding, İş Bankası C ve Garanti Bankası en yoğun işlem gören hisseler oldu. 
     
</TEXT>
</DOC>
