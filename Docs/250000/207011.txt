<DOC>
<DOCNO> 207011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun39.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis, PASOK Başkanlığı'ndan ayrılıyor... Veliahtı Papandreu... 
</HEADLINE>
<TEXT>

     Yunanistan Başbakanı Kostas Simitis, iktidar partisi PASOK'un genel başkanlığından ayrılacağını açıkladı. 
     Simitis, partisi PASOK'un Merkez Komite ve Yürütme Kurulu ile toplantısının ardından gazetecilere, 7 Mart'ta yapılacağını açıkladığı genel seçimlere başbakan olarak gideceğini, ancak PASOK'un yeni genel başkanının seçilmesi sürecinin yarınki Merkez Komitesi toplantısı ile başlayacağını söyledi. 
     Simitis, nisan ayındaki seçimlerin, Kıbrıs Rum Kesimi'nin 1 Mayıs'ta AB'ye birleşmiş bir biçimde girmesi için yapılması gereken girişimlerin yeni bir hükümetin bir an önce göreve başlamasını gerektirdiği için mart başına alındığını bildirdi. 
     PASOK'ta liderlik vasıflarına sahip, yeni dönemin gereksinimlerine yanıt verebilecek ve zor durumlarda nasıl davranılacağını bilen deneyimli isimler bulunduğunun altını çizen Simitis, seçimlerin hemen ardından başbakanlık görevinden de ayrılacağını belirtti. 
     Simitis, ''Çevremize baktığımızda liderliğin geçici bir olgu olduğunu görürüz. Yalnızca Yunanistan'da bu olgu süreklilik arz ediyor. Devamlılık arzusu koyu muhafazakarlık ifadesidir. Bir lider yenilikler yaratma cesaretine sahip olmalıdır'' dedi. 
     Başbakanlık görevini 1996 yılından bu yana sürdürdüğünü ve aradan geçen 8 yıllık dönemde her zaman reform düşüncesiyle hareket ettiğini kaydeden Simitis, Yunanistan'ın sosyal adalet içinde, istikrarlı bir ekonomiye ve yüksek kalkınma hızına ulaştığını belirtti. 
     Yunanistan'ın uluslararası platformda saygın bir yer edindiğinin de altını çizen Simitis, Kıbrıs Rum Kesimi'nin AB'ye girişinin sağlandığını, Yunanistan'ın Avrupa ekonomik alanı içinde yer aldığını ve muhalefetin gösterdiği tepkilere rağmen Türk-Yunan ilişkilerinde olumlu gelişmeler elde edildiğini vurguladı. 
     Önümüzdeki yılın yoğun bir gündemi bulunduğunu da belirten Simitis, 2004 yılında olimpiyatlar, Kıbrıs sorunu ve Ege'de kıta sahanlığının belirlenmesi konularının Atina'nın önünde olduğunu söyledi. 
     Bu arada televizyonlar, konuşmasında, PASOK genel başkanlığı ve başbakanlık görevlerinden ayrılması sonrası ne yapacağına ilişkin bilgi vermeyen Simitis'in, büyük bir olasılıkla Avrupa Birliği'nde görev alacağını öne sürdüler. 
     Televizyonlar, Simitis'in AB Komisyonu başkanlığını hedeflemiş olabileceğini, ancak önümüzdeki yıl Yunanistan Cumhurbaşkanı Kostis Stefanopulos'un görev süresinin sona erecek olmasının da gözönünde tutulması gerektiğini belirttiler. 
     
     VELİAHT PAPANDREU 
     Simitis'in veliahtının Dışişleri Bakanı Yorgo Papandreu olduğunu da kaydeden televizyonlar, bu ay sonunda yapılacak parti kongresinde Papandreu'nun PASOK genel başkanı seçilmesine kesin gözüyle bakıldığını kaydettiler. 
     Papandreu'nun tek aday olmasının beklendiği genel başkanlık seçiminde, delegelerin ardından PASOK üyelerinin de oy kullanmasının beklendiğini belirten televizyonlar, Papandreu'nun isteği üzerine yapılacak bu uygulama için tüzük değişikliği gerçekleştirilmesi gerektiğini duyurdular. 
     
</TEXT>
</DOC>
