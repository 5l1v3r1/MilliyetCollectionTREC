<DOC>
<DOCNO> 212608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sontur19.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokakta kurban kesen yandı... 
</HEADLINE>
<TEXT>

     Kurban Bayramı'nın ilk gününde valilik ve belediyelerin belirlediği yerlerin dışında kurban kesenler, zabıta ekipleri tarafından uyarılıyor. 
     Bolu Belediye Başkanı Yüksel Ceylan, yaptığı açıklamada, Valilik bünyesinde oluşturulan ''Kurban Kesim Komisyonu''nun, cadde ve sokaklarda kurban kesenlere yönelik ceza kararı aldığını söyledi. Ceylan, ''Kurban Bayramı'nda cadde ve sokaklarda kurban kesmek isteyen vatandaşlarımız, devriye gezen zabıta ekiplerimizce uyarıldı'' dedi. 
     Zabıta ekiplerinin, vatandaşları, kurbanlarını kesimhanelerde ya da evlerinin bahçelerinde kesmeleri konusunda megafonlarla günlerdir uyardığını belirten Ceylan, ''Yapmış olduğumuz uyarılar sayesinde vatandaşlarımızda çevre bilinci oluştu. Cadde ve sokaklarda kurban kesenlere 1 milyar 500 milyon lira para cezasının uygulanacağının açıklanması da caydırıcı oldu'' diye konuştu. 
     Bu arada, denetimlerde Bolu Anadolu İmam-Hatip Lisesi'nin bahçesinde kurban kesen okul yöneticileri, Bolu Belediyesi zabıta ekipleri tarafından uyarıldı. 
     
     ADAPAZARI 

     Adapazarı Büyükşehir Belediyesi Zabıta Müdürlüğü'ne bağlı ekipler de Valilik ile Büyükşehir Belediyesi arasında yapılan protokolle belirlenen kurban kesim alanları dışında kurban kesen 14 kişi hakkında tutanak tuttu. 
     Yetkililer, tutanaklar hakkında kararı Adapazarı Büyükşehir Belediye Encümeni'nin vereceğini kaydetti. 
     
     ŞANLIURFA 

     Şanlıurfa'da belediye ekiplerinin uyarılarına rağmen, kurbanlıklar, apartman önleri ve sokaklarda kesildi. 
     Belediye Başkanı Ahmet Bahçıvan, bayram öncesi 11 kurban kesim yeri belirlendiğini ve her türlü temizlik ve çevre sağlığı önlemi alındığını söyledi. Bahçıvan, belediye ekiplerinin belirlenen yerler dışında kesim yapanları uyardığını kaydetti. 
     
     İSTANBUL SAKİN 

     İstanbul'da kurban kesim işlemleri sakin geçiyor. 
     İl Kriz Merkezi'ne şu ana kadar herhangi bir sorun ulaşmadı. Sadece İstanbul Valiliği'nin belirlediği yerler dışında kesim yapıldığına dair gelen bazı ihbarlar, ilgili birimlere aktarıldı. 
     İstanbul Büyükşehir Belediyesi bünyesinde kurulan ''Alo Boğa Hattı''na, Avrupa Yakası'ndan 8, Anadolu Yakası'ndan da 4 ''boğa kaçtı'' ihbarı yapıldı. Ekipler, ihbarları değerlendirmek üzere merkezlerinden olay yerlerine hareket etti. 
     Bu arada, kurbanlıklarını daha önceden alan vatandaşlar, belediyelerce hazırlanan modern kesim yerlerinde sabahın erken saatlerinden itibaren sıraya girdi. 
     Çok sayıda kasabın görev yaptığı bu yerlerde, olası yaralanmalara müdahale edebilmek amacıyla ambulanslar da hazır tutuldu. 
     Öte yandan, daha önceki yıllarda tepki gören TEM Otoyolu kenarlarındaki kurban kesimlerinin, bu yıl çok az olduğu görüldü. 
     
     ANKARA 

     Ankara'da vatandaşlar kurbanlarını kesim yerlerinde veya evlerinin bahçelerinde yapıyorlar. 
     Ankara'da kurban kesimleri bayram namazının ardından başladı. 
     Bazı vatandaşlar, önceden aldıkları ve satım yerlerinde bıraktıkları kurbanlıklarını almak için kurban satım yerlerine gelirken, kurban alımlarını son güne bırakanlar da kurban satım yerlerini doldurdu. Vatandaşların bayram sabahında kurban satış yerlerinde akın etmesi trafiğin kilitlenmesine ve izdiham yaşanmasına neden oldu. 
     Vatandaşların kurbanlıklarını ilginç yöntemlerle taşıdıkları görüldü. Bazı vatandaşlar iple bağladıkları büyükbaş kurbanları 3-4 kişinin yardımıyla adeta sürükleyerek götürmeye çalışırken, küçükbaş kurbanlıklar kucakta taşındı. Kimisi kurbanlıklarını kamyonetlerle taşırken, bazı vatandaşlar özel arabalarında kurbanlarını taşımayı tercih etti. 
     Kurban kesim ve satış yerlerinde satıcıların yanı sıra bıçak bileyicileri ve ip satıcıları da iş başındaydı. 
     Başkentin birçok bölgesinde vatandaşların, kurbanlarını, kesim yerlerinde veya evlerinin bahçelerinde kestikleri tespit edilirken, bazı kadınların da kurban kestikleri ve hayvanları yüzdüğü görüldü. 
     Yetkililer, kurban kesimlerinin önceden belirlenen yerlerde yapılmasıyla, kesimlerin sıhhi şartlarda gerçekleştirilmiş olacağını, ayrıca münferit kesimlerden kaynaklanan çevre kirliliğinin önlenebileceğini belirttiler. 
     Kurban kesimi için alınan ücretlere bazı vatandaşlar tarafından tepki gösterildiğini kaydeden Çankaya Belediyesi Zabıta Ekipleri, bu ücretin belirlenmesinde ve tahsilatında belediyelerin ilgili olmadığının altını çizerek, belirlenen kesim yerlerinde kasap ve temizlik ücretlerinin makbuz karşılığında, kaymakamlık ya da müftülük görevlilerince tahsil edildiğini ve yetkinin kaymakamlıklara ait olduğunu ifade ettiler. 
     Zabıta yetkilileri ayrıca, hijyen şartlarına uyulması ve ana arterlerde olmaması koşuluyla bahçelerde kurban kesilebileceğini söylediler. 
     Kurbanlıkların kesilmesi küçük çocukları üzdü. Bayram öncesinde alınan kurbanlık koyunla birkaç gün oyunlar oynayan 4 yaşındaki Rabia, bayram sabahı arkadaşının kesime götürülmesine ağlayarak karşı çıktı. 
     
</TEXT>
</DOC>
