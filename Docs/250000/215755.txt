<DOC>
<DOCNO> 215755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo10.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Antrenör - Sporcu ilişkisinde mutlu sonlar... 
</HEADLINE>
<TEXT>

     Antrenör ve sporcu, başarı hedefiyle çıktıkları yolda birçok konuda kader birliği yaparken, bu birliktelik çoğu zaman duygusal beraberliği de peşinden getiriyor. 
     Avrupa şampiyonluğunun yanı sıra birçok uluslararası başarıya imza atarken, yaptığı işin dışında çoğu zaman antrenörü Yücel Kop ile yaşadığı beraberlik gündeme gelen milli atlet Süreyya Ayhan da antrenörüyle evlenen sporcular kervanına katıldı. 
     Kop-Ayhan çiftinin evliliği, başarılarına paralel olarak kamuoyunun gündemine yerleşirken, Türk sporu, evliliğe adım atmış birçok antrenör-sporcu çifti bünyesinde barındırıyor. 
     
     ATLETLER DIŞARI KIZ VERMİYOR 
     Kop-Ayhan beraberliği örneğindeki gibi antrenör-sporcu evliliklerindeki en yüksek oran, atletizm branşında bulunuyor. 
     Halen faal olarak atletizmin içinde bulunan ve olimpiyat hazırlıklarını sürdüren Reşat Oğuz-Candeğer Kılınçer ile Zeki Öztürk-Lale Öztürk çiftleri, camianın en genç evlileri. İlker Çetin-Neşe Çetin, İhsan Duygulu-Alev Duygulu, Süha Başar-Nermin Başar, Cahit Önel-Aycan Önel çiftleri, atletizmdeki örnek beraberlikler arasında yer alıyor. 
     Ferdi sporlarda bir başka antrenör-sporcu beraberliği de ulusal sınırlar dışına taşan, serbest dalış dünya rekortmeni Yasemin Dalkılıç ile Kübalı antrenörü Rudi Castenerya'nın evliliği. Halen beraber olan çift çalışmalarını da birlikte sürdürüyor. 
     
     TAKIM SPORLARINDAKİ EVLİLİKLER 
     Takım sporlarında ise voleybol ve basketbolda, antrenör-sporcu evliliklerine sıkça rastlanıyor. 
     Voleybol Milli Takımı'nın vefat eden antrenörü Deniz Esinduy'un eşi de eski bir voleybolcu olan Arzu Can Esinduy. Yeşilyurt Bayan Voleybol Takımı oyuncusu Rus İmesa Emilonova, antrenör Necdet Korkmaz ile evli. Osman Urener-Yanitza Urener, Bülent Karslıoğlu-Olga Karslıoğlu, Hüseyin Doğanyüz-Olga Doğanyüz çiftleri, voleybolun evli çiftleri. 
     Basketbolda ise Botaş Bayan Takımı Antrenörü Ceyhun Yıldızoğlu, oyuncusu Aylin Yıldızoğlu ile evli. Murat Tümer-Şebnem Tümer çifti de basketboldaki örnekler arasında bulunuyor. 
     Hentbolda ise Tekelspor'un antrenörü Ahmet Bulgurcuoğlu, eski milli sporcu Gülden Bulgurcuoğlu ile kutsal çatı altında beraber. 
     
</TEXT>
</DOC>
