<DOC>
<DOCNO> 219307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur19.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adıyaman'daki depremde tüm ailesini kaybeden kişi aranıyor 
</HEADLINE>
<TEXT>

     Adıyaman'ın Çelikhan İlçesi'nde yaşanan depremde evinin çökmesi sonucu ailesinden 6 kişiyi kaybeden ve şehir dışında olduğu belirlenen kişiye ulaşılmaya çalışılıyor. 
     AA muhabirinin edindiği bilgiye göre, gece 01.55'de yaşanan hafif şiddetteki depremde Yağızatlı Köyü'ndeki toprak evi çöken ve annesi, babası ile 4 çocuğu enkaz altında kalarak ölen Mehmet Ali Bakırcı'nın, köylülerden satın aldığı tütün ve kuru meyveleri satmak için dün evinden ayrıldığı belirlendi. 
     Adıyaman dışında olduğu tahmin edilen Mehmet Ali Bakırcı'ya ulaşmaya çalışan yetkililer, olumlu sonuç alamadılar. 
     Bu arada, enkaz altından yaralı kurtarılarak Malatya'da tedavi altına alınan Mehmet Ali Bakırcı'nın eşi ile 5. çocuğunun sağlık durumlarının ciddiyetini koruduğu öğrenildi. 
     60 ailenin yaşadığı ilçe merkezine 30 kilometre uzaklıktaki Yağızatlı Köyü ile tesislerin depremden zarar görmesi nedeniyle halen telefon görüşmesi yapılamıyor. 
     
</TEXT>
</DOC>
