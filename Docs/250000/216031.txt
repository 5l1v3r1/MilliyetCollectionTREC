<DOC>
<DOCNO> 216031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo15.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü, Eylül 2004'te AB oyuncusu olabilecek... 
</HEADLINE>
<TEXT>

     FC Barcelona takımında forma giyen milli kaleci Rüştü Reçber'in, AB statüsünde oyuncu olarak tanınmasının gelecek eylül ayından sonra gerçekleşeceği bildirildi. 
     İspanyol Marca gazetesinde yer alan haberde, Rüştü'nün gelecek sezon da yabancı statüsünde oyuncu olarak ligde yer alacağı savunuldu. Real Sociedad'ta Nihat Kahveci'ye tanınan AB statüsünde oyuncu hakkını Rüştü'ye de almak için girişimlerde bulunan Barcelona Kulübü'nün ilk olarak yasal süreci yerine getirmesi gerektiği ifade edildi. 
     Madrid Yüksek Mahkemesi tarafından Nihat'a verilen hakkın, Rüştü için de hemen geçerli olmasını kabul etmeyen İspanyol Futbol Federasyonu'nun, Barcelona'ya da aynı yasal süreci yapma zorunluluğu getirdiği belirtildi. 
     İspanyol basını en az 7 ay daha yedek kulübesinde beklemek zorunda kalacak Rüştü'nün bu durumda başka takıma transfer olmayı kabul edebileceğini ileri sürüyor. 
     
     DEPLASMANLARA ÖZEL UÇAK 
     Öte yandan Barcelona Kulübü Yönetim Kurulu, kulübe uçak almak için bir havayolu şirketiyle görüşmelere başladı. 
     Alınacak Airbus tipi uçağın gelecek sezon takımı deplasmanlara götürmekte kullanılacağı bildirilirken, Barcelona'nın renkleri ve amblemiyle boyanacak uçağın, boş kaldığı zamanlarda ise charter seferlere kiralanarak maddi gelir elde edileceği kaydedildi. 
     
</TEXT>
</DOC>
