<DOC>
<DOCNO> 242300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun08.html </URL>
<DATE> 2004/05/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
ABD ve İngiltere Irak tasarısını bugün BM'ye sunuyor... 
</HEADLINE>
<TEXT>

     ABD ile İngiltere'nin, BM Güvenlik Konseyi'nin bugün yapılacak oturumunda, Irak'taki siyasi geçişin desteklenmesine yönelik karar tasarısını sunmaları bekleniyor. 
     İsminin açıklanmasını istemeyen Amerikalı bir yetkili, tasarının ele alınacağı oturumun TSİ 17.00'de basına kapalı yapılacağını söyledi. 
     Konseyin 15 büyükelçisi, Irak'taki yönetimin, Irak hükümetine devredilmesini öngören BM karar tasarısında yer alacak kilit öneme sahip maddeleri görüşmek üzere 3 kez toplanmıştı. 
     Karar tasarısında, idarenin Iraklılara nasıl devredileceği sorusunun yanı sıra ABD'nin önderlik edeceği çokuluslu gücün konumu ve BM'nin üstleneceği rolle ilgili sorulara yanıt veriliyor. Tasarıda ayrıca, Irak'ın petrol rezervlerinin nasıl değerlendirileceği konusuna değiniliyor. 
     Irak'ta idarenin, 30 Haziran itibariyle Iraklılara devredilmesi planlanıyor. 
     
</TEXT>
</DOC>
