<DOC>
<DOCNO> 245819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sontur17.html </URL>
<DATE> 2004/06/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Isparta - Eğirdir Karayolu'na "halı serme" rekor denemesi... 
</HEADLINE>
<TEXT>

     Isparta'da düzenlenen ''5. Uluslararası Halı ve Gül Festivali'' çerçevesinde gerçekleştirilen ''halı serme'' rekor denemesinde, Eğirdir-Isparta Karayolu'na 1608 metre 71 santimetre uzunluğunda, 565 parça el dokuması Isparta halısı serildi. 
     Rekor denemesi, Isparta-Eğirdir Karayolu'nun Askeri Hastane Kavşağı'nda başladı. Yaklaşık 2 saat süren çalışma sonucunda Sümerbank Halı Müessesesi depoları ve Ispartalı vatandaşların evlerinden getirilen 565 halı yola serildi. 
     Isparta Valisi İsa Parlak, yaptığı açıklamada, Isparta'da halıcılığın tarihinin 12. yüzyıla dayandığını, Türk el halı sanatının ise 3 bin yıllık geçmişi olduğunu söyledi. Vali Parlak, ''Rekor denemesiyle Isparta'yı tanıtmayı ve Türk halıcılığının gelişimine katkı sağlamayı amaçladık'' dedi. 
     Yağışlı hava nedeniyle mevcut 2 bin metre uzunluğundaki halının ancak bin 608 metre 71 santimetrelik kısmının yola serilebildiğini belirten Parlak, gelecek yıl bu rekorun daha fazla halı ile yeniden deneneceğini söyledi. 
     
     GUINNESS TÜRKİYE FAHRİ TEMSİLCİSİ DE İZLEDİ 
     Halı serme rekor denemesi Isparta 3. Noter Vekili İbrahim Çetin tarafından tasdik edildi. 
     Rekor denemesini izleyen Guinness Türkiye Fahri Temsilcisi Prof. Dr. Orhan Kural, basın mensuplarına yaptığı açıklamada, rekor denemesinin bir dosya halinde Guinness'in Londra'daki merkezine sunulacağını, bu merkezin yaklaşık bir ay içinde denemenin geçerli olup olmadığını açıklayacağını bildirdi. 
     Rekorun kabul edilip edilmemesinin Londra'ya bağlı olduğunu ifade eden Kural, ''Bu rekor denemesi kabul edilmese bile önümüzdeki yıl yine şansımızı deneyeceğiz'' diye konuştu. 
     
</TEXT>
</DOC>
