<DOC>
<DOCNO> 248829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur43.html </URL>
<DATE> 2004/06/17/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
Mezara yerleştirilecek tahtalara sevgi mesajları yazıldı 
</HEADLINE>
<TEXT>

     Geçirdiği kalp krizi sonucu vefat eden İzmir Büyükşehir Belediye Başkanı Ahmet Piriştina, Aşağı Narlıdere Mezarlığı'ndaki Aile Kabristanı'nda toprağa verildi. 
     Konak Meydanı'nda düzenlenen tören ve cenaze namazı sonrası, Piriştina'nın naşı, Aşağı Narlıdere Mezarlığı'na getirildi. Burada vatandaşların alkışlarıyla karşılanan cenaze, oğlu Levent Piriştina, yakınları ve vatandaşlar tarafından alınarak toprağa verildi. 
     Cenaze törenine ailesinin yanı sıra CHP Genel Başkanı Deniz Baykal, DYP Genel Başkanı Mehmet Ağar, Cumhurbaşkanlığı Genel Sekreteri Kemal Nehrozoğlu, İzmir Valisi Yusuf Ziya Göksu, Ege Ordu Komutanı Orgeneral Hurşit Tolon, sanatçılar Metin Akpınar, Meral Okay, Rutkay Aziz, Doğa Rutkay, İzmir milletvekilleri, ilçe belediye başkanları ve kalabalık vatandaş topluluğu katıldı. 
     Bu arada, cenazenin toprağa verilmesinin ardından, vatandaşlar arasında mezara toprak atabilmek amacıyla kısa süreli kargaşa yaşandı. Piriştina'nın toprağa verilmesinden sonra bir vatandaş baygınlık geçirdi. 
     Bazı vatandaşlar ise cenaze mezarlığa getirilmeden önce, cenazenin üzerine dizilecek tahtalara ''Büyük başkan seni unutmayacağız'', ''Kalbimizde yaşayacaksın'' gibi sevgi mesajları yazdı. 
     Mezarlık çıkışında Piriştina'nın oğlu Levent ve kızı Zeynep Piriştina ile aile yakınları, taziyeleri kabul etti. 
     Vatandaşlara, törenin ardından irmik helvası ve lokma dağıtıldı. 
     
</TEXT>
</DOC>
