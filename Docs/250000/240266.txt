<DOC>
<DOCNO> 240266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko09.html </URL>
<DATE> 2004/05/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
ATO'dan mermer raporu Türkiye, 2 trilyon dolarlık mermer rezervine sahip 
</HEADLINE>
<TEXT>

     Türkiye'nin, 13.9 milyar ton toplam rezervi ile dünya mermer potansiyelinin yaklaşık yüzde 40'ına sahip olduğu ve bu rezervin parasal değerinin ise yaklaşık 2 trilyon doları bulduğu bildirildi. 
     Ankara Ticaret Odası ATO tarafından hazırlanan ''mermer raporu'''nda, mermerin petrolden daha önemli olduğu ve dünya mermer potansiyelinin yaklaşık yüzde 40'ına sahip olan Türkiye'nin bu kaynağı değerlendirmesi halinde milli gelirinin 8 katı kadar gelir elde edebileceği vurgulandı. 
     Rapora göre, mermer üretiminde dünyada yedinci, ihracatta ise sekizinci sırada yer alan Türkiye, mermer ihracatını güç koşullar altında her geçen yıl artırmaya devam ederken, üretici ise yüksek enerji maliyetlerinden şikayet ediyor. 
     Mermer çeşitliliği açısından 290 çeşitle dünyada ilk sırada yer alan Türkiye'nin en kıymetli taşlarının bulunduğu Tunceli, Erzincan, Elazığ, Sivas, Tokat'taki birçok yatak ise hiç açılmamış durumda. 
     Geçmiş yıllarda sadece hammadde ihraç eden Türkiye bugün, mermer ihracatının yüzde 80'ini işlenmiş olarak gerçekleştiriyor. 
     ABD, İsrail, Suudi Arabistan, İspanya, İtalya, Türkmenistan gibi çok sayıda ülkeye ihracat yapan sektör, 2002 yılda 203 milyon dolar seviyesindeki mermer ihracatını geçen yıl 430 milyon dolara çıkarırken, bu yıl 620 milyon dolarlık ihracat hedefleniyor. 
     Raporda ihracatın yeteri kadar artmamasının nedeni olarak sektörün önemli girdilerinden enerji maliyetlerinin yüksekliği gösterilirken, teşviklerin yetersizliği ve dış tanıtım eksikliği ise diğer önemli faktörler arasında sayılıyor. 
     Sektörün karşılaştığı diğer sorunların da, fiyatlandırma politikasındaki dengesizlik, bürokratik engeller, kamu otoriteleri arasında koordinasyonsuzluk ve yerel engellemeler olduğu belirtiliyor. 
     Mermer sektöründe 116'sı kamu, 447'si özel olmak üzere 563 işletme bulunuyor. Bunlara ek olarak irili ufaklı 17 bin atölye olduğu tahmin ediliyor ve bu işletmelerde 100 bine yakın kişi istihdam ediliyor. 
     Rapora göre ünlü aktör Eddie Murphy'nin evinde Türk mermeri, Jennifer Lopez'in evinde Nevşehir taşından şömine, ABD Başkanı George Bush'un basın açıklamasını yaptığı yerde, Fransa Parlamentosu, ABD Temsilciler Meclisi ve Disneyland gibi çok sayıda ünlü mekanda Türk mermerleri kullanılıyor. 
     
     GRANİT İTHALATININ TAMAMI KAMU KURULUŞLARINDAN... 
     ATO'dan yapılan açıklamada, mermer raporuna ilişkin görüşlerine yer verilen ATO Başkanı Aygün, sektördeki gelişmelere rağmen Türkiye'nin her yıl ortalama 40 milyon dolarlık granit ithalatı yaptığına dikkati çekti. 
     İthalatın tamamının ise kamu kuruluşları tarafından yapıldığını kaydeden Aygün, mermer cenneti durumundaki Türkiye'nin özellikle kamu kuruluşları eliyle granit ithal etmesinin, ''yaman bir çelişki'' olduğunu kaydetti. 
     ''Dünya, Türk mermeri kullanmak için can atarken, bizim kamu kuruluşlarımız hava atmak için ithal granit kullanıyor'' diyen Aygün, mermerin petrolden daha değerli olduğuna işaret ederek, gerekli desteğin sağlanması halinde sektör ihracatının 1 milyar doları aşabileceğini ifade etti. 
     
</TEXT>
</DOC>
