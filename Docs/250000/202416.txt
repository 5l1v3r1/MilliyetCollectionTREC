<DOC>
<DOCNO> 202416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yazar/yilmaz.html </URL>
<DATE> 2003/12/16/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Arçelik kadar başarılı olacak mı 
</HEADLINE>
<TEXT>

   
   Kamu sektörü göstergelerine bakıldığında, Türkiye'nin gelişme gösteren ülkeler içinde pek de başarılı bir yönetişim modeli uyguladığı söylenemiyor. TÜSİAD Yönetim Kurulu üyesi Oktay Varlıer başkanlığında, "Ekonomik Araştırmalar Bölümü"nün yaptığı araştırmaya göre, kamu harcamalarında şu tablo ortaya çıkıyor. 
   Geçiş ekonomilerinde liberalizasyonu takip eden dönemde sağlanan mali disiplin ve yüksek büyüme sonucu düşen konsolide bütçe harcamalarının milli gelire oranı, Türkiye'de yaşanan son krizlerin ardından dramatik bir şekilde arttı. Türkiye'de 1995 yılında yüzde 22'ler düzeyinde olan oran, 2001 yılında yüzde 50'ler seviyesine kadar çıktı.1995 yılında transferlerin en büyük bileşeni olan faiz ödemelerinin GSYİH'ye oranı Türkiye'de yüzde 7.4 olurken, bu oran 2001 yılında yüzde 23'e kadar ulaştı.Geçiş ekonomileri de dahil olmak üzere faiz harcamalarının faiz dışı harcamalara oranı yüzde 20 düzeyini geçmezken, Türkiye'de aynı oran yüzde 60'ın üzerinde. 
   Bu tablo bizi neden rahatsız ediyor Onun cevabı da raporda veriliyor 
   Faiz ödemelerinin baskısı altına giren bütçe, etkili bir kamu maliyesi aracı olmaktan uzaklaşmakta, hükümetin gerek ekonomik gelişmeyi etkileyecek kararları alma vergi oranlarının kullanılması teşvik ve sübvansiyonlar, yatırımlar vb. , gerek daha adil bir gelir dağılımı sağlayabilme transfer harcamaları, sosyal adalet açısından belirli grup ya da mal ve hizmetlere vergisel imtiyazlar sağlanması vb. imkanı ortadan kalkıyor. 
   İsrafı önleme yılı 
   Hükümet ekonominin verimlilik ve üretkenlik alanına çekilebilmesi, rekabet edebilir bir piyasanın istihdama katkılarıyla, sosyal dengelerin gözetilebileceği yapısal dönüşüme istekli ancak atılan adımlar yetersiz... 
   Ekonomik programın sapmadan uygulanabilmesi için bir yanda popülizm, öbür yanda reformların zamanında gerçekleşmemesi endişesi, Dünya Bankası Türkiye Raporu'nda da karşımıza çıktı. "Türkiye Grameen Mikrokredi Projesi"ni Diyarbakır'da uygulamaya koyan AKP milletvekili ve Türkiye İsrafı Önleme Vakfı Mütevelli Heyeti Başkanı Prof. Aziz Akgül, 2004 yılını "Türkiye İsrafı Önleme Yılı" olarak ilan ediyor. 
   Akgül, iki temel çalışmanın yaygınlaştırılacağını söylüyor. Bunlar, kaynak kullanımında etkinlik ve verimliliği dikkate alan "80 - 20 Prensibi" ile yönetimde vatandaşa öncelik veren ve sıfır hatayı esas alan "Altı Sigma" yönetim yaklaşımı. Başbakan Tayyip Erdoğan'ın genelgesi ile yürürlüğe girecek olan İsraf Yılı programı sonunda ilk üç kamu kurumu ödüllendirilecek. Etkinlikler ile ilgili olarak işveren kuruluşları TOBB, TÜSİAD, TİM, MÜSİAD'ın yanı sıra DİSK, Türk - İş, Hak - İş gibi sendikalar tarım sektörü, turizmciler, müteahhitler, üniversitelerin de içinde olduğu şimdilik 28 sivil toplum kuruluşu ortak deklarasyona imza attılar. 
   
   Sıfır hataya doğru... 
   Program Ocak 2004'te, Başbakanlık, Devlet Bakanı ve Başbakan Yardımcılığı'nın katılımı ile kamu yönetiminde israfın önlenmesi ile başlayacak, sonraki her ay bir konu üzerinde yoğunlaşacak. 
   Akgül, Sigma Altı olarak bilinen sıfır hata metodunun en başarılı örneğini Türkiye'de Arçelik'in uyguladığını söylüyor. Bu metoda göre, 1 milyon işlemde, en fazla 3 hata oluşması ideal. Türkiye ortalamasında hata payı 200 - 300 binlerde... Arçelik'te ise bu oran 100 - 200 gibi. 80 - 20 oranı ile ifade edilen model ise sebeplerin yüzde 20'sinin, sonuçların yüzde 80'ini etkilemesi. Bu ifadeye göre örneğin bir bütçede giderlerin yüzde 20'sini oluşturan enerji kaleminde tasarrufa gitmeden, yüzde 5'lik dilimde yer alan tanıtım, ulaşım gibi kalemlerde tasarrufa gitmenin gereksizliği üzerinde duruyor. 
   Kamu yönetimine özel sektör kriterleri ile yaklaşma, vatandaşa "devletten hizmet alan müşteri" olarak bakma sonucunu doğuruyor. Koşulsuz müşteri mutluluğu ile siyasetin başarısı işte tam da bu noktada kesişiyor. 
   
      
   
</TEXT>
</DOC>
