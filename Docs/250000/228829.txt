<DOC>
<DOCNO> 228829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/siyaset/siy07.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Milliyet'i doğruladı 
</HEADLINE>
<TEXT>

   Cumhurbaşkanı, Derviş'in CHP'ye katılmasında etkili olduğu yolundaki haberleri yalanladı. Sezer, Derviş'in 57. hükümet döneminde bakanlıktan istifasını engellediğini de teyit etti 
      ANKARA Milliyet 

   
   Cumhurbaşkanı Ahmet Necdet Sezer, DSP'nin dağılması ve YTP'nin oluşturulması sürecinde Ekonomiden Sorumlu Devlet Bakanı Kemal Derviş'in görevinden istifa etmesini kendisinin engellediğini ilk kez açıkladı. O dönem Milliyet'te yayımlanan konuyla ilgili haber, yaklaşık 2 yıl sonra Sezer tarafından teyit edilmiş oldu. 
   Eski Gaziantep Büyükşehir Belediye Başkanı Celal Doğan'ın, Derviş'in partiye katılmasında Çankaya Köşkü'nün etkili olduğu sözleri üzerine dün Cumhurbaşkanlığı Köşkü'nden açıklama yapıldı. Açıklamada, şu ifadelere yer verildi "Cumhurbaşkanının Derviş'e siyasal seçimiyle ilgili telkinde bulunduğu savının gerçekle hiçbir ilgisi bulunmamaktadır." 
   
   'Telkinde bulunmadım' 
   "Bilindiği gibi, Temmuz 2002'de Derviş görevinden ayrılmak istemiş, Cumhurbaşkanımız Başbakan Bülent Ecevit'le de görüşerek, Derviş'in görevde kalmasını rica etmiştir. Cumhurbaşkanı devletin başı olarak, siyasal belirsizliklerin ekonomi üzerinde yaratabileceği olumsuz etkilerin en aza indirilmesi, ekonomik programın uygulanmasında öngörülmeyen aksamalar yaşanmaması amacıyla böyle bir girişimde bulunmuştur. Bunun ötesinde Cumhurbaşkanı'nın Derviş'e siyasal seçimiyle ilgili telkinde bulunduğu savının gerçekle hiçbir ilgisi bulunmamaktadır. Cumhurbaşkanı göreve başladığı günden itibaren, kendisine tanınan yetkileri kullanırken Anayasa'nın çizdiği çerçeveye, yeminine ve tarafsızlık ilkesine bağlı kalmaya özen göstermiştir." 
   2002'nin yaz aylarında Ecevit'in hastalığının da etkisiyle DSP dağılma sürecine girmiş, YTP'nin kuruluş çalışmaları başlamıştı. Bu gelişmeler yaşanırken, Derviş bakanlıktan istifa etmenin eşiğine gelmiş, Sezer'in devreye girmesiyle bu kararından vazgeçmişti. 23 Ağustos 2002 tarihli Milliyet'te Derviş'in üniversiteye gitme kararını değiştirerek CHP'ye dönmesinde eşi Catherine Derviş'in etkili olduğu belirtilmişti. Haberde, üst düzey bir generalin CHP konusundaki kararını bir kez daha düşünmesini istemesi üzerine, Derviş'in üniversiteye dönmekten vazgeçip CHP'ye katıldığı ifade edilmişti. 
   
   
   
</TEXT>
</DOC>
