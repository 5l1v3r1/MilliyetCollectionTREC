<DOC>
<DOCNO> 234795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/yasam/ayas.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Okuldaki şiddet karakoldan beter' 
</HEADLINE>
<TEXT>


Çukurova Üniversitesi'nin araştırması, ilköğretim öğrencilerinin öğretmenlerinden en az bir kez dayak yediğini ortaya koyuyor... 

OBEN KIRDÖK Adana DHA 

Çukurova Üniversitesi Eğitim Fakültesi öğretim üyesi Doç. Dr. Adnan Gümüş, ilköğretim okullarında erkek öğrencilerin yüzde 75'inin, kızların ise yarısının en az bir kez öğretmenleri ya da yöneticilerden dayak yediğini söyledi. 
Eğitim - Sen Adana Şubesi'nde konuşan Gümüş, kentte 2002 yılında yaptıkları araştırmada, 280 öğretmen ve 900 ilköğretim öğrencisiyle görüşüldüğünü belirtti. 

Öğretmen de kabul ediyor 
Durumu iyi ailelerin çocuklarının gittiği okullarda, alt gelir gruplarının çocuklarının okullarına göre daha az şiddet uygulandığını kaydeden Gümüş, şunları söyledi 
"Öğrencilerin yüzde 64'ü, öğretmenlerinden en az bir kez dayak yemiş. Yüzde 43'ü ise yöneticilerin şiddetine maruz kalmış. Haftada birkaç kez düzenli olarak dayak yiyen öğrencilerin oranı yüzde 16. Öğrencilerin yüzde 10.8'i sürekli, yüzde 8.7'si çoğunlukla, yüzde 27.9'u ise bazen hakarete uğradığını söylüyor. Erkek öğretmenlerin yüzde 58'i, kadınların yüzde 55'i, meslek hayatında en az bir kez öğrencisine dayak attığını kabul ediyor." 
Dayak ve kötü muameleyi bir çok faktörün etkilediğini söyleyen Gümüş, şöyle devam etti "Dayak ve işkence deyince, akla karakollar gelir. Ancak okulların durumu, karakollardan daha kötü. En azından, karakolda şiddete maruz kalanlar reşit insanlar ve kendilerini koruma şansına sahipler. İlköğretim öğrencileri ise kendini koruyamaz." 


</TEXT>
</DOC>
