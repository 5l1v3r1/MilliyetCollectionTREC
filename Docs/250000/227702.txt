<DOC>
<DOCNO> 227702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur15.html </URL>
<DATE> 2004/04/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Trafik kazası sonrası araçta bulunanlar Tabanca, bıçak, maske, eldiven 
</HEADLINE>
<TEXT>

     Edirne'de, şarampole yuvarlanan otomobilin sürücüsü ağır yaralanırken, araçta bulunan tabanca, bıçak, 2 nüfus cüzdanı, maske, ve eldiven emniyeti harekete geçirdi. 
     Edinilen bilgiye göre, Kapıkule Sınır Kapısı istikametinden, kent merkezine gelen 14 AF 215 plakalı otomobil, Gazimihal Köprüsü girişinde tarlaya yuvarlandı. 10 metre derinliğe düşen araç, 200 metre kadar sürüklendi. Araçtan kimliği henüz belirlenemeyen sürücü, 112 Hızır Acil Servisi ekiplerince çıkartılarak, Trakya Üniversitesi Tıp Fakültesi Hastanesi'ne götürüldü. 
     Polis, araç sürücüsünün kimliğinin tespiti için otomobilde yaptığı aramada, 9 milimetre çapında tabanca, 3 cep telefonu, 2 nüfus cüzdanı, maske, bıçak, eldiven ve levye buldu. 
     AA muhabirinin Emniyet Müdürlüğü yetkililerinden edindiği bilgiye göre, yaralı şahsın üzerinden M.K ve C.G adını düzenlenmiş iki kimlik çıktı. 
     Otomobilin plakası ile şase numarasının ruhsatta belirtilen renge uymadığını da belirten yetkililer, olayın çok yönlü araştırıldığını bildirdiler. 
     
</TEXT>
</DOC>
