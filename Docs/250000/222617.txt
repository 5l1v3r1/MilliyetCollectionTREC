<DOC>
<DOCNO> 222617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/guncel/gun03.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şik yete gittiler, gözaltına alındılar 
</HEADLINE>
<TEXT>

   Bağımsız belediye başkanlarına baskı yapıldığını ileri sürüp İl Seçim Kurulu'na yürümek isteyen Ezilenlerin Sosyalist Platformu'ndan bir grup coplarla karşılaştı 
      M. AKİF ERDEM İstanbul 
   
   Eminönü'nde, bağımsız belediye başkan adaylarına baskı uygulandığı iddiasıyla yürüyüş yapmak isteyen gruba polis izin vermedi. Cop kullanarak müdahalede bulunan polis, yaklaşık 40 kişiyi gözaltına aldı. 
   Kendilerini "Ezilenlerin Sosyalist Platformu" olarak tanımlayan grup, bağımsız belediye başkan adaylarına baskı yapıldığı iddiasıyla dün öğle saatlerinde İstanbul Valiliği önünde toplandı. Polis, geniş güvenlik önlemi alırken, belediye başkan adayı 4 kişinin valilik binasına girmesine izin verildi. 
   Valiliğe şik yet dilekçesi verilmesinin ardından yapılan açıklamada, "Her gün yeni engellemeler ve saldırılarla seçim faaliyetlerini sürdürmeye çalışıyoruz. Türkiye'nin birçok ilindeki çalışmalarımızda gözaltıların yaşanmadığı gün yok. Seçim çalışmalarının önü çeşitli nedenlerle kesilmeye çalışılıyor. İzinsiz olduğu gerekçesiyle afişlerimizin dağıtımı engellenerek arkadaşlarımız gözaltına alınıyor" denildi. 
   
   40 kişi emniyete götürüldü 
   Daha sonra Sirkeci'deki İl Seçim Kurulu'na gitmek üzere topluca yürüyüşe geçen grup, pankart açarak slogan atmaya başladı. Bunun üzerine grubun önünü kesen polis, slogan atılmaması ve pankart açılmaması konusunda uyarıda bulundu. 
   Polis, pankart ve slogan atarak yürümekte ısrar eden grubun önünü keserek, cop kullanarak müdahale etti. Grubun direnmesi üzerine kısa süreli bir arbede yaşandı. Bu sırada yerlere düşenler ve yaralananlar oldu. Müdahale sonucu grubu dağıtan polis, yaklaşık 40 kişiyi gözaltına alarak emniyete götürdü. 
   
   
   
</TEXT>
</DOC>
