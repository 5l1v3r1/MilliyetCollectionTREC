<DOC>
<DOCNO> 227939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko32.html </URL>
<DATE> 2004/04/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Binbaşgil Faizlere paralel olarak tüketici kredi faizleri de inecek 
</HEADLINE>
<TEXT>

     Akbank'ın perakende bankacılıktan sorumlu Genel Müdür Yardımcısı Hakan Binbaşgil, kredi kartında lider olmayı istediklerini bildirdi. 
     Binbaşgil, Axess uçuş kampanyasının tanıtıldığı basın toplantısında yaptığı konuşmada, Axess'in 2 yılda büyük başarılara imza attığını ve olağanüstü bir performans gösterdiğini söyledi. 
     Axess kullanıcı sayısının 1.5 milyona ulaştığını belirten Binbaşgil, ''Axess'in 2003 yılı cirosu yüzde 193 büyüdü. Pazardaki büyüme ise yüzde 60 civarında. Yani pazarın 3 katı büyüme gösterdi. 35 trilyon liralık chip para müşterilere kazandırıldı'' dedi. 
     Geçen yıl gerçekleştirdikleri Axess uçuş kampanyasında müşterilerinin 35 bin uçak bileti kazandığını, bu müşterilerin kart harcamasının yüzde 50'nin üzerinde büyüdüğünü aktaran Binbaşgil, ''Her konuda lider banka olmak istiyoruz. Bunun tek yolu müşteri odaklı olmak, müşterinin ve piyasanın beklentilerine kulak verebilmek. Bu nedenle yeni bir kampanya başlatıyoruz'' diye konuştu. 
     Hakan Binbaşgil, 1 Nisan-31 Temmuz tarihleri arasında geçerli olacak kampanya kapsamında alışveriş yapan Axess kullanıcılarının hem chip para hem de uçak bileti kazanacaklarını belirterek, müşterilerin istedikleri havayoluyla uçabileceklerini, sezon farkının bilet fiyatlarına yansıtılmayacağını, alan vergisinin Axess tarafından ödeneceğini ve kazanılan biletlerin sahiplerine ücretsiz kurye aracılığıyla ulaştırılacağını bildirdi. 
     Kampanya kapsamında 10 milyar liralık alışveriş yapan kart sahiplerinin yurtiçi bileti kazanacaklarını belirten Binbaşgil, 20 milyar liralık alışveriş yapanların Avrupa, Kuzey Afrika, Yakındoğu, Ortadoğu ve Uzak Asya ülkelerine, 30 milyar liralık alışveriş yapanların Uzakdoğu ve Kuzey Amerika'ya, 40 milyar liralık alışveriş yapanların da herhangi bir ülkeye bedava uçabileceğini belirtti. 
     
     KREDİLERİNDE PROBLEM GÖZLEMLEMİYORUZ 
     Soruları da yanıtlayan Binbaşgil, kampanyayla 50 binin üzerinde uçak bileti kazandırmayı düşündürdüklerini bildirdi. 
     Binbaşgil, Axess'in pazar payının yüzde 12 olduğunu belirterek, ''Kartta da lider olmak istiyoruz. Akbank'ın zaman içinde her üründe yüzde 20'nin üzerine çıkacağını göreceğiz. Axess'de yükseliş ivmesi devam edecek. Henüz kendimizi görmek istediğimiz yerde değiliz'' diye konuştu. 
     Bir gazetecinin kredi kartlarındaki büyümeye işaret ederek, geri ödemelerde sorunlu müşterileri olup olmadığını sorması üzerine Binbaşgil, Akbank'ın kredi portföyünün sağlıklı bir yapıda olduğunu söyledi. Binbaşgil, ''Problemli krediler, toplam kredilerin içinde yüzde 1'in altında. Bu olağanüstü bir başarıdır. Sağlıklı ve dikkatli bir şekilde portföy hızla büyüyor. Biz bir problem gözlemlemiyoruz'' dedi. 
     Binbaşgil, bir gazetecinin kredi kartları ile tüketici kredileri toplamının 20 katrilyon liralık hacme ulaştığına dikkat çekerek, ''Bir risk unsuru var mı '' sorusu üzerine, Türkiye'nin potansiyeline ve bankacılığın büyüklüğüne bakıldığında kredilerin yeterli olmadığının görüldüğünü söyledi. 
     Türk bankacılık sektörünün kaldıracağı kredi hacminin 20 katrilyon liranın çok üzerinde olduğunu kaydeden Binbaşgil, şöyle dedi 
     ''Türkiye'de toplam kredilerin GSMH'ya oranı yüzde 19, Avrupa'da yüzde 167, AB'ye girecek aday ülkelerde yüzde 57. Türkiye aslında kredi hacmi olarak çok geri noktalarda. 20 katrilyon lira bize endişe vermemeli. Türkiye'nin gelişmesiyle önümüzdeki yıllarda 20 katrilyon liranın daha da artacağını söylemek mümkün.'' Binbaşgil, başka bir soru üzerine ise, faizlerin bundan sonra daha da düşebileceğine, buna paralel olarak tüketici kredi faizlerinin de ineceğine işaret ederek, ''Uzun vadeli krediler alınmışsa müşteriler bir miktar belki olumsuz etkilenebilir'' dedi. 
     
</TEXT>
</DOC>
