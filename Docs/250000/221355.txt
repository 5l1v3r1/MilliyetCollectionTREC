<DOC>
<DOCNO> 221355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur42.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylüler 'pornocu' öğretmeni istemedi 
</HEADLINE>
<TEXT>

     Porno içerikli sitelere girerek yüksek telefon faturası gelmesine neden olduğu belirlenen ve görevinden alınarak Yaylakonak Köyü'ne tayin edilen Alanya Halk Eğitim Merkezi Müdürü'nü köylüler istemedi. 
     Alanya Halk Eğitim Merkezi Müdürü Yakup Yanık, porno içerikli internet sitelerine girerek, yüksek oranda telefon faturası geldiğinin belirlenmesi üzerine bir süre önce görevinden alındı ve Yaylakonak Köyü'ne öğretmen olarak tayin edildi. Ancak, bu kez de köylüler tepki göstererek, öğretmeni istemediklerini bildirdiler. 
     Yaylakonak Köyü Muhtarı Hasan Ünal, köy halkının Yakup Yanık'ı istemediğini belirterek, konuyla ilgili İlçe Milli Eğitim Müdürlüğü'ne başvurduklarını kaydetti. 
     Antalya İl Milli Eğitim Müdürü Adnan Menderes Bulut, konuyla ilgili AA muhabirine yaptığı açıklamada, Alanya Halk Eğitim Merkezi Müdürlüğü'nde telefon faturalarının yüksek gelmesi üzerine başlatılan araştırmada, buradaki bilgisayardan porno içerikli bazı internet sitelerine girildiğinin tespit edildiğini belirtti. Alanya Halk Eğitim Merkezi Müdürü Yakup Yanık'ın bu gelişme üzerine kendisinin bu sitelere girdiğini belirterek hatasını kabul ettiğini ve özür dilediğini ifade eden Bulut, daha sonra da Yanık'ın bu görevinden alındığını ve Yaylakonak Köyü'ne öğretmen olarak atandığını söyledi. 
     Yanık bu davranış nedeniyle öğretmeni gözden çıkarmak yerine kazanmaktan yana olduklarını kaydetti. 
     Bulut, kendisine henüz köylülerden bir şikayet ulaşmadığını ifade ederek, öğretmenin görev yapmasının engelenmesini uygun bulmadığını söyledi. Bulut, ''Bir hata yapmış olsa da olayın bu boyuta getirilmesini doğru bulmuyorum. Öğretmene sahip çıkılmalı'' diye konuştu. 
     
</TEXT>
</DOC>
