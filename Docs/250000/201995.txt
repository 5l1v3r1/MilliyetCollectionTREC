<DOC>
<DOCNO> 201995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun23.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika-Avrupa tüneline ilk imza atıldı 
</HEADLINE>
<TEXT>

     Avrupa ve Afrika kıtalarını birbirine bağlayacak ilk ulaşım projesi, İspanya ve Fas arasında imzalandı. 
     İspanya Bayındırlık Bakanlığı ile Fas Ulaştırma Bakanlığı arasında geçen hafta imzalanan anlaşmayla ilgili basına verilen bilgiye göre, ön hazırlık çalışmaları 2004-2006 yılları arasında yapılacak demiryolu tünelinin inşasına en iyi olasılıkla 2008 yılında başlanması bekleniyor. 3 yıllık etüd çalışmaları için 27 milyon euro'luk finansman ayrıldığı, bunun 22.7 milyon euro'sunun, tünelin geçeceği denizin altında jeolojik analizde kullanılacağı ifade edildi. 
     Ön hazırlık çalışmaları, İspanyol devlet şirketi SECEGSA ve Fas devlet şirketi SNED tarafından yüzde 50'şer katılımla yapılacak. 
     İspanya'nın güneyindeki Tarifa kasabasının kuzeybatısından başlayacak demiryolu tüneli, Cebelitarık Boğazı'nı geçerek, Fas'ın Tanca kentinin doğusunda son bulacak. 
     38.7 kilometre uzunluğundaki tünelin 27.7 kilometresi, deniz seviyesinin 400 metre kadar altından geçmesi öngörülüyor. 
     
</TEXT>
</DOC>
