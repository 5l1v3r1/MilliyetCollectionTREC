<DOC>
<DOCNO> 216332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur16.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de İstanbul, İzmir ve Ankara adayları son güne kaldı... 
</HEADLINE>
<TEXT>

     Başbakan Recep Tayyip Erdoğan partisinin Kayseri ve Eskişehir büyükşehir belediye başkan adayları ile 20 ilin adayını açıklarken İstanbul, Ankara ve İzmir büyükşehir belediye başkan adaylarını son güne bıraktı. 
     Başbakan Erdoğan, yeni belirlediği belediye başkan adaylarını AKP Genel Merkezi'nde düzenlenen törenle açıkladı. Buna göre Gaziantep, Diyarbakır ve Samsun'un ardından AKP'nin Kayseri ve Eskişehir Büyükşehir Belediye Başkan adayları da belli oldu. Kayseri'de halen Belediye Başkanı olan Mehmet Özhaseki yeniden aday olurken Eskişehir Büyükşehir Belediye Başkan adayı da Faruk Karaçay oldu. 
     Erdoğan bu iki büyükşehirin dışında 20 ilin belediye başkan adayını da açıkladı. Böylece AKP'nin belli olan il belediye başkan aday sayısı 65'e yükseldi. Erdoğan, İstanbul, Ankara ve İzimir'in bazı ilçe belediye başkan adaylarını da açıkladı. 
     
     DYP'Lİ ŞAHİN ÖZER AKP ADAYI 

     Daha önce DYP İstanbul İl Yönetiminde görevlerde bulunan müzik yapımcısı Şahin Özer AKP'nin İstanbul-Beşiktaş Belediye Başkan Adayı oldu. İstanbul, Ankara ve İzmir'in ilçe belediye başkan adaylarının da tamamına yakını belli oldu. Ancak, seçimin asıl merakla beklenen merkezleri son güne bırakıldı. Aday adayları nedeniyle de tartışmalı olan İstanbul, Ankara ve İzmir büyükşehir belediye başkan adayları partilerin YSK'ya aday listelerini vermeleri için son gün olan 24 Şubat'a kadar açıklanmayacak. 
     Ankara'nın büyükşehire aday olan Turgut Altınok'un, Belediye Başkanı olduğu Keçiören ve Başbakan Erdoğan'ın büyük önem verdiği Çankaya adayları da son gün belirlenecek. 
     
</TEXT>
</DOC>
