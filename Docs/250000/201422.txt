<DOC>
<DOCNO> 201422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo33.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek takımına bayan futbolcu... 
</HEADLINE>
<TEXT>

     İtalya'nın Perugia takımının patronu 64 yaşındaki Luciano Gaucci, Libya lideri Muammer Kaddafi'nin oğlu El Sadi'nin de bulunduğu takımının kadrosuna, Almanya Bayan Milli Futbol Takımı'nın başarılı oyuncusu Birgit Prinz'i de katmak istiyor. 
     Prinz, Bild gazetesine yaptığı açıklamada, Gaucci'nin kendisini istediği yolundaki haberleri doğrulayarak, ''Evet, bana teklif geldi. Roma'da görüştük ve bu kulüp ile sözleşme imzalamayı düşünüyorum'' dedi. 
     Prinz'in, menajeri Andreas Rink ile 9 Aralık'ta Roma'daki bir restoranda Gaucci ile biraraya gelerek, yaklaşık 3 saat görüştüğü ve erkek futbolcuların 6 ay için aldıkları 100 bin Euro'luk ücretin aynısını istediği belirtildi. 
     Menajer Rink, Prinz'in hiçbir maçta 90 dakika boyunca oynamayacağını söyledi. 
     İlginç fikirleri ile tanınan ve daha önce de Libya lideri Muammer Kaddafi'nin oğlu El Sadi'yi bir süre takımda oynatan Gaucci, İtalyan liginde kadınların erkek futbolcular ile birlikte oynamasının yasak olmadığını belirtti. 
     
</TEXT>
</DOC>
