<DOC>
<DOCNO> 200783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/yasam/yas03.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanal seks giren eve doktor girer 
</HEADLINE>
<TEXT>

   Yapılan son araştırmaya göre, 'sanal seksin', sertleşme uyarılma zorluğu ve 'dayak yeme' gibi yan etkileri var 
      SERHAT OĞUZ İstanbul 
   
   İstanbul İl Sağlık Müdür Yardımcısı Psikiyatr Dr. Mustafa Güveli, bilgisayar veya telefonla yapılan 'sanal seks' üzerine oldukça ilginç sonuçlar çıkaran bir araştırma yaptı. 
   Araştırmaya göre, sanal seks yapanların bir bölümü bir süre sonra sertleşme, uyarılma ve orgazm sorunu yaşıyor. Araştırmada sorulan 'Sizce sanal seks aldatma mı ' sorusuna 'Evet' yanıtını verenler de 'Hayır' diyenlerden çok. 
   Psikoturk.net sitesinde sanal seks üzerine bir araştırma yapan Psikiyatr Dr.Güveli'nin çalışmasına bin 677'si erkek, bin 17'si kadın, toplam 2 bin 694 kişi katıldı. Ankete katılanların 930'u, bugüne kadar sanal seksi en az bir kez denediklerini belirtti. İçlerinden 307'si çok nadir, 165'i hayatında bir kere, 137'si yılda birkaç kez, 96'sı ayda en az bir, 80'i haftada bir kez, 122'si haftada birkaç kez, 32'si de her gün en az bir kere sanal seks yaptığını ifade etti. 
   Araştırmaya katılanların 396'sı sanal seksten çok zevk aldığını söylerken, 121'i bu deneyimini 'iğrenç' olarak niteledi. 142 kişi de, "Önce kendimden iğrendim, ancak sonra tekrar yapma isteği duydum" itirafında bulundu. 
   
   'Yakalarsam döverim' 
   Sanal seks yapanların 686'sının ev, 130'unun işyeri, 95'inin internet kafeyi kullandığını ortaya çıkaran araştırmaya göre, 530 kişi sadece chat internet üzerinden sohbet aracılığıyla sanal seks yaparken, 318'i hem chat, hem de telefonu kullandığını belirtti. 
   'Eşiniz sanal seks yaparken yakalarsanız ne yaparsınız ' sorusuna ise 187 kişi 'Benim eşim yapmaz', 244 kişi 'Bir süre konuşmam ama bir şey yapmam', 41 kişi 'Döverim', 163 kişi de 'Bu boşanma nedeni' yanıtını verdi. 
   'Sanal seks gerçek cinsel hayatınızı etkiledi mi ' sorusunu da, araştırmaya katılanların 410'u 'Etkilemedi', 133'ü 'Zevk almamı arttırdı', 165'i 'Yaşamım renklendi'diyerek yanıtladı. 119'u ise 'cinsel ilişkiden zevk almasını azalttığını' söyledi. 
   
   
</TEXT>
</DOC>
