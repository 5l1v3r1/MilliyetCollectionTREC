<DOC>
<DOCNO> 200259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/ekonomi/aeko.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'İngiltere örnek olsun' 
</HEADLINE>
<TEXT>

   Başbakan Erdoğan, vatandaşlarına yaptığı 'Türkiye'ye gitmeyin' uyarısını kaldıran İngiltere'nin diğer Avrupa ükelerine de örnek olmasını istedi 
      ANKARA Milliyet 
   
   Başbakan Recep Tayyip Erdoğan, terör saldırılarının ardından vatandaşlarının Türkiye'ye gitmemesi konusundaki uyarısını kaldıran İngiltere'nin diğer Avrupa ülkelerine örnek olmasını istedi. 
   Erdoğan, AB ülkelerinin büyükelçilerini de "Bizi ikinci bir terör olayı ile başbaşa bırakmayın, Terörün ekmeğine yağ sürmeyin" uyarısında bulunduğunu söyledi. Türkiye Seyahat Acenteleri Birliği'nin TÜRSAB Genel Kurulu'nda konuşan Erdoğan, İngiltere'nin kararının diğer Avrupa ülkelerine de örnek olmasını istedi. 
   
   5 yılda 30 milyar dolar 
   Erdoğan, AB ülkeleri ve aday ülkelerin büyükelçilerine verdiği yemekte "Bizi ikinci bir terör olayı ile baş başa bırakmamalısınız. 
   Terörün ekmeğine yağ sürmemelisiniz" dediğini vurgulayarak, "Terörü ve teröristi yalnız bırakmak lazım. Bunun için birlikte hareket etmeliyiz" şeklinde konuştu. 
   Türkiye turizm sektöründen şu anda 10 milyar dolar civarında bir gelir elde edildiğini bu rakamın potansiyelin altında kaldığını vurgulayan Erdoğan, "Bu rakamı sadece İstanbul'da yakalamalıyız. 
   Hedefimiz turizm gelirlerini ilk beş yılda 30 milyar dolara çıkarmaktır, önümüzdeki 10 yılda da 60 milyar doları yakalamaktır" dedi. 
   Başbakan Recep Tayyip Erdoğan, 2003 yılının bir teşrif yılı olduğunu 2004 yılında ise büyük atılımlar gerçekleştireceklerini ifade ederek, "Turizmde sizleri asla yalnız bırakmayacak bir hükümet iş başındadır" diye konuştu. 
   
   Benim aşkım İstanbul 
   "İstanbul benim en büyük aşkımdır" diyen Erdoğan, İstanbul'un Paris ve Londra kadar ziyaretçi kapasitesine ulaşmasını hayal ettiğini vurgulayarak şunları söyledi "Hükümet olarak 2004 yılında İstanbul için ilave 100 trilyon liralık ek bir ödenek öngörüyoruz. İstanbul'daki "yıkık dökük" tarihi binaları tespit edip, bunları restore ederek otel olarak hizmet vermesini sağlayacağız." 
   
   'Elimizden tutanın yanındayız'    EKONOMİ SERVİSİ 
   Yabancı Sermaye Derneği'nin YASED 'Türkiye'de yeni yatırım ortamı ve hükümetin hedefleri' konulu toplantısında konuşan Erdoğan, yabancı sermayeye, "Gelin yatırım yapın. Göreceksiniz, pişman olmayacaksınız. Burada yapılan yatırımlarla hem siz, hem de biz kazanacağız. Kim Türkiye'nin elinden tutuyorsa, bizde onların yanında olacağız" şeklinde seslendi. 
   Toplantıya katılan sanayicilere de "yapısal değişiklikler konusunda desteğinizi bekliyoruz" diyen Erdoğan, barikat ve bariyerlerle engellenmiş olan yabancı sermaye girişinin de önünü açtıklarına değinerek 2004 yılında vergi, KİT'ler ve bankacılık konularında önemli değişikliklere gidileceğini söyledi. 
   Toplantının basına kapalı bölümünde ise telif hakları ile ilgili kanun ve ombudsmanlık sisteminin 2004'te oluşturulmasının konuşulduğu öğrenildi. YASED Başkanı Şaban Erdikler ise 'Uluslararası yatırım kongresi toplandığında herşey daha iyi hale gelecektir' dedi. 
   
   
</TEXT>
</DOC>
