<DOC>
<DOCNO> 222572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur27.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım, "tören havasında" yapılmak istenince... 
</HEADLINE>
<TEXT>

     Erzurum'un Ilıca İlçesi'nde su taşkınlarından mağdur olan vatandaşlar için Türk Hava Kurumu THK tarafından yapılacak kavurma yardımı, 2.5 saat gecikmeli olarak gerçekleştirildi. 
     AA muhabirinin aldığı bilgiye göre, geçen hafta karların erimesiyle birlikte Pulur Çayı'nın taşması sonucu su taşkınının Ilıca'da, vatandaşların mağduriyetinin giderilmesi için çeşitli sivil toplum örgütleri tarafından başlatılan yardımlar devam ediyor. 
     THK Erzurum Şubesi tarafından su taşkınlarına maruz kalan vatandaşlara kavurma yardımı yapılacağı bildirildi. Ilıca Kaymakamlığı tarafından THK'nın yapacağı yardım, saatiyle birlikte halka duyuruldu. Kavurma yardımının yapılacağı saatte İstasyon Mahallesi'nde toplanan mağdur vatandaşlar, 2.5 saat yardımın yapılmasını beklediler. 
     THK Erzurum Şubesi Başkanı Kemal Timur, Vali Mustafa Malay'ın programındaki değişiklik nedeniyle yardım alacak halkın bir süreliğine bekletilmek zorunda kaldığını söyledi. 
     Vali Malay'ın, ''sembolik olarak kavurma dağıtımı yaparak'' yardımı başlatacaklarını ifade eden Timur, ''Ancak Vali Malay'ın programının değiştiğini biz sonradan öğrendik. Bu nedenle kavurmaları Kaymakam Mustafa Erkayıran'la birlikte dağıttık'' diye konuştu. 
     Timur, vatandaşlara toplam 510 adet 2'şer kiloluk kavurma paketi dağıttıklarını kaydetti. Bu arada, uzun süre bekletilmelerine tepki gösteren vatandaşlar ise, su taşkınları nedeniyle evlerine giremediklerini, şu anda gıda yardımından çok battaniye ve sobaya ihtiyaçları olduğunu kaydettiler. 
     Öte yandan, Erzurum Valisi Mustafa Malay'ın yardım dağıtımına Atatürk Üniversitesi Tıp Fakültesi'nde düzenlenen tören nedeniyle katılamadığı öğrenildi. Valilik yetkilileri, THK Başkanı Timur'un ise önceden bu durumdan haberdar edildiğini kaydettiler. 
     
</TEXT>
</DOC>
