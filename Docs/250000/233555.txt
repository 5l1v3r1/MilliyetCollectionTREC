<DOC>
<DOCNO> 233555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo13.html </URL>
<DATE> 2004/04/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Dünya Şampiyonu ve Olimpiyat ikincisi Rıza Doğan vefat etti... 
</HEADLINE>
<TEXT>

     Dünya Şampiyonu ve olimpiyat ikincisi güreşçi Rıza Doğan, bugün Ankara'da vefat etti. 
     Ankara'da 1931 yılında doğan ve 1949'da güreşe başlayan Rıza Doğan, grekoromen stilde 1958'de Macaristan'da Dünya Şampiyonu, 1956 Melbourne Olimpiyatları'nda ikinci, 1962'de ise ABD'de dünya üçüncüsü olmuştu. 
     Celal Atik, Yaşar Doğu ve Necati Tokbudak gibi antrenörlerle çalışan Rıza Doğan, özellikle kafakol, tek kol, salto, supleks, bel kündesi ve çırpma tekniklerindeki başarısıyla tanınıyordu. 
     Rıza Doğan, 1963-1964 yıllarında Japonya'da, 1966'da Güney Kore'de, 1970'de ABD'de, 1972 yılında da Almanya'da antrenörlük yaptı. Türkiye'de de MTA'da, Bolu Güreş Eğitim Merkezi'nde ve çeşitli yıllarda milli takımda da antrenör olarak görev aldı. 
     Rıza Doğan için yarın Güreş Federasyonu ve Yaşar Doğu Spor Salonu önünde saygı duruşu yapılacak. Doğan, Hacı Bayram Camii'nde kılınacak cenaze namazının ardından Karşıyaka'daki Türk Güreş Vakfı'nın anıt mezarına defnedilecek. 
     
</TEXT>
</DOC>
