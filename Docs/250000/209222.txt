<DOC>
<DOCNO> 209222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/spor/aspo.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇOK ARAYACAĞIM 
</HEADLINE>
<TEXT>

   Galatasaray'ın tecrübeli eldiveni Mondragon, Bülent ve Frank de Boer'in yerinin kolay dolmayacağını söyledi, "Savunma tamamen değişti. Zaman ve tecrübeye ihtiyacımız var" dedi 
      ERHAN TELLİ 

   
   'İkisi de kaliteli' 
   SARI-Kırmızılı forma altında ilk yarıda sıkıntılı günler geçiren kaleci Mondragon, değişim sonrasında kadroda yer almayan Bülent Korkmaz ve Frank de Boer'i çok arayacağını açıkladı. İki futbolcunun da çok yetenekli olduğunu dile getiren Kolombiyalı eldiven, "Bülent ve Frank'ın yerleri kolay kolay dolmaz. İkisinin de kalitesi belli. Milli Takımlar'ın da kaptanlık yapmış tecrübeli isimler. Onları her zaman arayacağım" diye konuştu. 
   
   İstatistikler var 
   MONDRAGON, Fatih Terim'in revizyon yapmasının sebebini takımın çok hata yapıp, gol yemesine bağladı. Tecrübeli kaleci, "İlk yarıdaki istatistiklere baktığınız zaman, rakip atakların 95'ini benim kestiğimi görürsünüz. Yüzde 79'a Frank ve yüzde 74'e de Bülent müdahale etmiş. Aslında bir kaleciden çok savunma oyuncularının atakları kesmesi gerekir. Yani benden önce müdahale çok önemli. İkinci yarıda buna çok dikkat etmemiz gerekiyor" yorumunu yaptı. 
   
   'Zaman istiyoruz' 
   KADRONUN tamamen değiştiğini de dile getiren Mondragon, genç oyuncuların zamana ihtiyacının olduğunu açıkladı. Galatasaray kalecisi şunları söyledi "Derdimiz tecrübe. Yeni isimlerin bol bol maç yapmaya ihtiyacı var. Belli süre geçtikten sonra istenen düzeye gelip, hata yüzdelerini düşüreceklerdir". 
   
   'Son durak Florya' 
   MONDRAGON, Galatasaray ile 2.5 yıllık daha sözleşmesinin olduğunu ve futbol kariyerine Sarı - Kırmızılı forma altında nokta koymak istediğini açıkladı. Futbolda ne zaman ne olacağını kimsenin bilemeyeceğini açıklayan Kolombiyalı kaleci, "Sonuna kadar başarı için çalışacağım" diye konuştu. 
   
   
</TEXT>
</DOC>
