<DOC>
<DOCNO> 232098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur13.html </URL>
<DATE> 2004/04/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Emniyet Genel Müdürlüğü Kırcı'yı yakalama çalışmaları sürüyor 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, hakkında gıyabi tutuklama kararı verilen Bahçelievler katliamı davasının sanıklarından Haluk Kırcı'nın yakalanması çalışmalarının sürdüğünü söyledi. 
     Haftalık bilgilendirme toplantısında konuşan Er, Turizm Haftası'nın kutlu olmasını dileyerek Emniyet Genel Müdürlüğü'nün yeni turizm sezonunda aldığı önlemleri anlattı. Ankara, Antalya, İstanbul, Muğla, İzmir havaalanlarında pasaport kontrol bankolarının yeterli hale getirileceğini belirten Er, önceki yıllarda meydana gelen şikayetler doğrultusunda aksamalara meydan verilmeyeceğini bildirdi. 
     Türkiye'de her yıl binlerce vatandaşın canına malolan trafik kazalarındaki ölüm ve yaralanmaların diğer ülkelerle kıyaslandığında yüksek olduğuna dikkat çeken Er, bu oranın düşürülmesi için alınacak tedbirlerin en önemlilerinden birinin emniyet kemeri olduğunu kaydetti. Kaza sonrası meydana gelen ölüm olaylarının yüzde 30'unun ağır yaralanmaların da 40'ının emniyet kemeri kullanmamaktan meydana geldiğinin tespit edildiğini vurgulayan Er, emniyet kemerinin şehiriçi yollarda daha az kullanıldığını ifade etti. Emniyet kemeri kullanma alışkanlığının arttırılması için çalışmaların sürdüğünü belirten Er, geçen yıl kemer kullanmayan 163 bin 310 sürücüye 5 trilyon 242 milyar lira para cezası uygulandığını bildirdi. 
     
     KORSAN YAYINLAR 
     Korsan yayınların önlenmesi için yapılan düzenlemelerin ardından emniyet teşkilatının yeni bir çalışma başlattığını kaydeden Ramazan Er, büyük illerde bu doğrultuda polis büroları kurulduğunu söyledi. 
     Toplantının sonunda gazetecilerin sorularını yanıtlayan Er, İstanbul'da meydana gelen bar cinayetinde 3 kişinin gözaltında olduğunu ve soruşturmanın sürdüğünü bildirdi. 
     Bahçelievler katliamı sanığı olan ve tahliyesinin ardından hakkında gıyabi tutuklama kararı verilen Haluk Kırcı'nın şu ana kadar 101 hudut kapısında yapılan incelemede yurtdışına çıkış kayıtlarının yeralmadığını bildiren Er, Kırcı'nın yakalanması için çalışmaların devam ettiğini kaydetti. 
     Bir gazetecinin organize suç gruplarının anlatıldığı bir televizyon dizisinde yer alan sanatçıların İstanbul polis okulu yöneticilerince şiltle ödüllendirildiğini belirterek, ''Bu bir çelişki değil mi '' diye sorması üzerine Er, ''Ben sanat eleştirmeni değil polisim. Ödül organize suç grubu mensuplarına değil sanatçılara verildi'' dedi. 
     Toplantının sonunda Güvenlik ve Yargı Muhabirleri Derneği mensuplarınca, Ramazan Er'e emniyet teşkilatının 159. kuruluş yıldönümü nedeniyle bir plaket ile polisin Osmanlı döneminde kullandığı bir kılıç hediye edildi. 
     
</TEXT>
</DOC>
