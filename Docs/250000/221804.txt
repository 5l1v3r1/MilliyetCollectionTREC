<DOC>
<DOCNO> 221804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko39.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Uzanlar'ın teklifi ciddiyetten uzak 
</HEADLINE>
<TEXT>

     Tasarruf Mevduatı Sigorta Fonu TMSF , Cem Cengiz Uzan tarafından sunulan borç ödeme teklifini reddetti. TMSF "iyiniyetli olmaktan uzak" olarak nitelendirdiği teklifin ciddiyetten de uzak olduğu sonucuna varıldığını bildirdi. 
     TMSF'den yapılan açıklamada, BDDK'nın kararıyla bankacılık işlemleri yapma ve mevduat kabul etme izni kaldırılarak yönetim ve denetimi Fon'a devredilen İmar Bankası nezdinde yapılan incelemeler sonucunda, banka tarafından yetkili mercilere beyan edilen sigortaya tabi tasarruf mevduatı tutarı ile gerçek tasarruf mevduatı tutarı arasında fark bulunduğunun tespit edildiği hatırlatılarak, farkın borçlularından tahsili işlemlerine başlandığı anımsatıldı. 
     Diğer borçlularla ve ilgili kişilerle birlikte Cem Cengiz Uzan hakkında da yasal hükümler kapsamında ihtiyati tedbir kararları alınarak uygulandığı, ilgili kanun çerçevesinde alacağın takip ve tahsili işlemlerinin başlatıldığı belirtilen açıklamada, bu aşamada yasal olarak diğer ilgililerle birlikte Cem Uzan'ın da Fon borçlusu olduğu ifade edildi. 
     Cem Uzan'ın vekili Avukat Şaylan Çığgın tarafından Fon'a borç ödeme teklifinde bulunulduğu anımsatılan açıklamada, şöyle devam edildi 
     "Önerinin yalnızca Cem Uzan tarafından verilmiş olması, bankanın diğer hakim ortaklarının protokol görüşmelerinde olmaması, avukatları tarafından da temsil edilmemeleri ve ayrıca görüşmeye katılan Cem Uzan vekillerinin hakim ortakların bu borcu kabul etmeyeceklerini açıkça beyan etmeleri ve ödeme tekliflerinin kamuoyuna yansıtılma biçiminin tahsil sürecini olumsuz etkileme potansiyeli taşıması nedenleriyle teklifin iyiniyetli olmaktan uzak bulunduğu ve tahsil sürecinin uzatılmasına yönelik olduğu kanaatini uyandırmıştır." 
     
     EL KONULAN ŞİRKETLERİ TEMİNAT GÖSTERMEK İSTEDİ 

     Teklifte borca karşılık teminat verileceği belirtildiği, ancak teminatların ne olduğunun somut olarak gösterilmediği kaydedilen açıklamada, yapılan şifahi görüşmelerde Fon tarafından yönetim ve denetimi devralınan bazı şirketlerin yönetim ve denetiminin eski yöneticilere verilmesi karşılığında bu şirketlerin teminat olarak verileceğinin ifade edildiği belirtildi. Açıklamada, "Hukuken teminat verileceği ifade edilen şirketlerin malikleri tarafından bu yönde bir öneri olmadığı da dikkate alındığında teklifin ciddiyetten uzak olduğu sonucuna varılmıştır" denildi. 
     
     ÖDEME PROJEKSİYONU SOYUT 

     Verilen teklif incelendiğinde ödeme projeksiyonun soyut olduğu ve finansal açıdan yeterli verileri içermediğinin belirlendiği kaydedilen açıklamada, Fon alacağının kısa sürede tahsilini gerçekleştirme niteliği taşıyan, gerçekçi ve iyiniyetli borç ödeme tekliflerinin her aşamada dikkate alınarak titizlikle inceleneceği vurgulandı. 

     
</TEXT>
</DOC>
