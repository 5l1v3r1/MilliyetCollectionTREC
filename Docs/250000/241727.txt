<DOC>
<DOCNO> 241727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo11.html </URL>
<DATE> 2004/05/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İşte Adanaspor'un en istikrarlı oyuncusu... 
</HEADLINE>
<TEXT>

     Bağlı bulunduğu grubun ekonomik açıdan zor günler geçirmesinin ardından aldığı başarısız sonuçlarla Birinci Süper Futbol Ligi'ne veda eden Adanaspor'da, sezonun en istikrarlı futbolcusu Marian Lalik oldu. Turuncu-beyazlılar, sezona ekonomik güçlükler içinde, Teknik Direktör Yılmaz Vural yönetiminde başladı. Adanaspor, lige de kötü bir başlangıç yaptı ve sırasıyla Malatyaspor, İstanbulspor ve Gaziantepspor'a yenildi. Turuncu-beyazlı ekip, ligdeki ilk galibiyetini 4. haftada deplasmanda Elazığspor'u 4-3 yenerek aldı. 
     İlk devrenin ardından Teknik Direktör Vural'ın Çaykur Rizespor ile anlaşmasıyla takımın başına altyapı sorumlusu Ahmet Ziya Yüce getirildi. İkinci yarı maçlarına devre arası kampı yapmadan başlayan ve bazı oyuncuların ayrılmasıyla genç bir kadroyla mücadele eden turuncu-beyazlı ekip, alt sıralardan kurtulmayı başaramadı. 
     Ligden düşmesi haftalar önce belirlenen Adanaspor, son 3 maçını galibiyetle kapatarak lige veda etti. 
     
     EN İSTİKRARLI OYUNCU LALİK 
     Bu arada takımın en istikrarlı futbolcusu, Slovak Marian Lalik oldu. Turuncu-beyazlı ekibe 2002-2003 sezonunun devre arasında gelen Lalik, 2 bin 615 dakika forma giydi, bir gol attı. Lalik'in ardından en fazla forma giyen isim 2 bin 293 dakika ile Murat Özatak, 2 bin 105 dakika ile de Güngör oldu. 
     Ligin ilk 13 haftasında sakatlığı nedeniyle oynayamayan Ali Asım ise attığı 11 golle takımının en golcü futbolcusu unvanını aldı. Devre arasında Galatasaray'a transfer olan Necati 5 gol, Gökmen Yıldırım ile ara transferde Diyarbakırspor'dan alınan Ümit Ozan ise 3'er gol attılar. 
     
</TEXT>
</DOC>
