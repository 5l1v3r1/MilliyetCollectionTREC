<DOC>
<DOCNO> 235659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur09.html </URL>
<DATE> 2004/04/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Adana'nın hızlı treni gün sayıyor... 
</HEADLINE>
<TEXT>

     Adana-Mersin arasını yaklaşık 24 dakika kısaltacak hızlı trenle ilgili çalışmaların son aşamaya geldiği ve 45 gün sonra hizmete gireceği bildirildi. 
     TCDD 6. Bölge Müdürü Yaşar Tatlısu, AA muhabirine yaptığı açıklamada, karayollarına göre daha güvenli ve rahat olması nedeniyle son yıllarda yolculardan büyük ilgi gören demiryolu taşımacılığını, çağdaş koşullarda gerçekleştirmenin çabası içinde olduklarını belirtti. 
     Tatlısu, ''önce insan ve müşteri memnuniyeti'' felsefesiyle hareket ettiklerini belirterek, hızlı tren projesiyle vatandaşın ulaşımını en ekonomik ve çabuk şekilde sağlarken, tren yolu çevresinde bulunan yerleşim yerlerindekilerin can ve mal güvenliğini de gözettiklerini belirtti. 
     Projeyle, Adana-Mersin arasının 40 dakikaya ineceğini kaydeden Tatlısu, şunları söyledi 
     ''Mevcut demiryolu hatlarının yıllardır bakımının yapılmamış olması ve eski teknolojiye dayanması nedeniyle, trenler yeterince süratli gidemiyordu. Ayrıca kontrolsüz geçitler ve yerleşim yerlerinin içinden geçen hatlar yüzünden trenler hızlarını azaltmak zorunda kalıyordu. 
     Öncelikle trenleri ve demiryolu hatlarını onarıp güçlendirerek yüksek sürate dayanıklı hale getirdik. Trenler bu hatlarda saatte 140 kilometre sürat yapabilecek. Hattın yerleşim yerlerinin içinden geçtiği 14 kilometrelik mesafede de koruma duvarları ve telleri inşa ederek, trenlerin buralardan hızların azaltmadan ve güvenle geçebilmesini sağlayacağız.'' Tatlısu, yapılan çalışmaların, hızlı tren projesinin ilk aşaması olduğunu, ilerideki bir tarihte elektrikli lokomotifler ve yeni sinyalizasyon sistemine geçilmesiyle, Adana-Mersin arasının 28 dakikaya düşürüleceğini belirtti. 
     Adana'da her yıl onlarca kişinin hemzemin geçitlerde meydana gelen kazalarda yaşamını yitirdiğine işaret eden Tatlısu, ''2003 yılında Mersin-Adana-Toprakkale hattındaki hemzemin geçitlerde meydana gelen 32 kazada, 15 kişi yaşamını yitirdi, 24 kişi de yaralandı. Bu kazalarda TCDD de büyük maddi kayba uğradı. Bu yıl meydana gelen 6 kazada ise 1 kişi öldü ve 8 kişi yaralandı'' dedi. 
     Adana-Mersin hattında artık kontrolsüz geçit kalmayacağını kaydeden Tatlısu, şöyle devam etti 
     ''Kısa süre öncesine kadar, 33 korumasız, 11 bekçili, 5 otomatik bariyerli hemzemin geçidimiz vardı. 15 korumasız geçidi şu anda iptal ettik ve yakınındaki geçitlere bağladık. Belediyeler ve Köy Hizmetleri İl Müdürlüğü'nün katkılarıyla, bekçili bariyer sayısını da 26'ya çıkaracağız. 
     Adana'da kazaların en çok olduğu Sosyalevler geçidi ile Özgümüş, Yumta ve Çilekli geçitlerini de ek bağlantı yolları tamamlanınca iptal edeceğiz.'' 
     
</TEXT>
</DOC>
