<DOC>
<DOCNO> 241786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur34.html </URL>
<DATE> 2004/05/21/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Yurttan Kısa Kısa... Siirt'te "Kadının Toplumsal yeri ve Önemi" paneli 
</HEADLINE>
<TEXT>

     Siirt'te, ''Kadının Toplumdaki Yeri ve Önemi'' konulu panel düzenlendi. 
     Halk Eğitim Merkezi Müdürlüğü Toplantı Salonu'nda, ''Anne Sevgisi ve Veysel Karani Hazretlerini Anma Etkinlikleri'' çerçevesinde düzenlenen panelde konuşan Gazeteci-Yazar Miyase İlknur, kadınların, politikada yeterince yerini alamadığını söyledi. Türkiye'de kadınların miras konusunda ikinci planda kaldıklarını ifade eden İlknur, ''Genel tutum ve toplumsal yargılar nedeniyle kandınlar kendiliğinden miras hakkından vazgeçiyorlar. Sosyal hayatımızda kadın ve erkekler sürekli farklı yerlere konuluyor'' dedi. 
     Gazeteci-Yazar Sevinç Çokum ise kadınların evlerine kapanarak adeta gölge haline geldiklerini savunarak, bu nedenle kadınların farkında olmadan ruhsal sağlıklarını kaybettiklerini iddia etti. 
     
     GÖLCÜK'TE GÖNÜLLÜ ARAMA KURTARMA TİMİNE SERTİFİKA... 
     Kocaeli Vali Yardımcısı İdris Kurtkaya, ''Marmara depreminde, eğitimsiz ve hazırlıksız oluşumuz bizi yıktı'' dedi. 
     Gölcük Esnaf ve Sanatkarlar Odası Arama ve Kurtarma Timi'nin GESOTİM eğitim seminerini tamamlayan 19 gönüllüye sertifikalarını vermek amacıyla tören düzenlendi. 
     Törende konuşan Kurtkaya, 1999 yılında mal ve can kaybına yol açan Marmara depreminin, Türkiye'de olumlu yönde anlayış değişikliğine neden olduğunu söyledi. 
     Toplumun geçmişte devlete şüphe ile baktığını belirten Kurtkaya, ''Marmara depreminde, eğitimsiz ve hazırlıksız oluşumuz bizi yıktı. ancak Marmara depremiyle toplum ve devlet birbirine daha çok yaklaştı'' şeklinde konuştu. 
     Konuşmanın ardından Kurtkaya, Gölcük Kaymakamı Kemal Karadağ ve Belediye Başkanı Mehmet Ellibeş, 3.5 aylık ilk yardım, arama ve kurtarma eğitimini tamamlayıp yemin eden 19 gönüllüye sertifikalarını verdi. 
     
     TAŞUCU'NDA ''AKDENİZ ÇEVRE PLATFORMU'' TOPLANTISI 
     Mersin'in Silifke İlçesi'ne bağlı Taşucu Beldesi'nde, ''Akdeniz Çevre Platformu 10. Toplantısı'' başladı. 
     Çeşitli çevre örgütlerinden 60 temsilcinin katıldığı toplantıda konuşan Taşucu Belediye Başkanı Ali Şahin, insanlığın çevre ile savaşını barışa çevirmeye çalıştıklarını söyledi. 
     Toplantıda, Taşucu Tersanesi'nin Göksu Deltası üzerinde yarattığı etkilerin tartışıldığı oturum gerçekleştirildi. 
     Taşucu Belediye Meclis Üyesi Gönül Ural, Göksu Deltası'nın Türkiye'nin en önemli sulak alanlarından biri olduğuna dikkati çekerek, ''Burası, Türkiye'deki 4 kuş türünden 334'üne ev sahipliği yapıyor. Uluslararası sözleşmeler ile koruma altına alınmış bir bölge, ancak yanlış kararlarla yok edilmek üzere'' dedi. 
     Ural, bölgede ekoturizmin gelişmesi yönünde çalışmalar yürütüldüğünü, ancak tersane inşaatının bu girişimlerle çeliştiğini savundu. 
     Üç gün sürecek etkinlikte, Türkiye'de ve dünyada yaşanan çevre sorunları ve bu sorunların insan sağlığı üzerindeki yansımaları ele alınacak. 
     
     FOÇA, TURİZM SEZONUNA HAZIRLANIYOR... 
     İzmir'in Foça İlçesi'nde, turizm sezonunun başlangıcı nedeniyle alınması gereken önlemlerle ilgili toplantı yapıldı. 
     Foça Belediye Başkanı Gökhan Demirağ'ın organize ettiği ve çok sayıda dernek temsilcisinin katıldığı toplantıda, ilçenin sorunları masaya yatırılarak, fikir alışverişinde bulunuldu. 
     Demirağ, turizm kenti olan Foça'nın pazar yerinin değiştirilmesinin gerektiğini, yerli ve yabancı turistlere satılan yiyecek maddelerinin ''taze ve sağlıklı'' olmasına özen göstermeleri gerektiğini bildirdi. 
     Demirağ, ilçe girişindeki reklam panolarının da kaldırılması gerektiğini söyledi. 
     Toplantıya, Foça Tüketiciyi Koruma Derneği, Foça Güzelleştirme Derneği, Atatürkçü Düşünce Derneği, Türkiye Tabiatını Koruma Derneği, Esnaf Sanatkarlar Derneği Foça şubeleri temsilcileri katıldı. 
     
</TEXT>
</DOC>
