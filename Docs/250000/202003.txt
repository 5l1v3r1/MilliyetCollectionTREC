<DOC>
<DOCNO> 202003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun31.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC seçimlerini medya ordusu izliyor 
</HEADLINE>
<TEXT>

     KKTC'de milletvekili genel seçimini izlemek üzere adaya gelen gazeteciler, seçimleri Lefkoşa'daki Saray Otel'den izliyor. 
     KKTC Enformasyon Dairesi'nin, otelin 8. katını basın bürosu olarak ayırması ve gazetecilere iletişimden yeme-içmeye kadar birçok imkan sunması, dünyanın çeşitli yerlerinden gelen gazetecilere rahat çalışma imkanı sağladı. 
     KKTC Enformasyon Dairesi Müdürü Sermed Emin, basın bürosunun 2 gündür hizmet verdiğini ve bunun yarına kadar devam edeceğini belirtti. 
     Emin, Kıbrıs Rum Kesimi ve Yunanistan da dahil olmak üzere, Avrupa, Ortadoğu ve Türkiye'den gelen 300'ün üzerindeki basın mensubuna hizmet verdiklerini ifade ederek, bilgisayar, telefon ve faks hizmeti verdiklerini, isteyenlere tercümanlık hizmeti de sağlandığını bildirdi. 
     Bu arada, seçimleri izlemek üzere KKTC'de bulunan gazetecilerin dikkatleri, Saddam Hüseyin'in yakalanmasının ardından Irak'a kaydı. Irak'taki gelişmeleri, otelde Türk televizyon kanallarından takip eden gazeteciler, seçimlerin oldukça sakin ve demokratik bir havada geçmesinin de etkisiyle daha çok Saddam'ın yakalanması üzerinde durdu. 
     Bazı Kıbrıslı Türk ve Rum gazeteciler ise Saddam'ın yakalanmasıyla ilgili olarak, ''Saddam'ın yakalanması çok önemli ve büyük haber, ancak biz Kıbrıs'ta yaşıyoruz ve seçimler bizim için daha önemli'' değerlendirmesini yaptı. 
     
</TEXT>
</DOC>
