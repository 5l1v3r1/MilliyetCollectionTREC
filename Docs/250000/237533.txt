<DOC>
<DOCNO> 237533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy11.html </URL>
<DATE> 2004/05/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
CHP "Önergemizi cuma günü tekrarlayacağız" 
</HEADLINE>
<TEXT>

     CHP İstanbul Milletvekili ve Kadın Kolları Başkanı Güldal Okuducu, kadınlarla ilgili ''Pozitif ayrımcılık'' önergelerini Cuma günü tekrarlayacaklarını belirterek, Türkiye'nin ihtiyaç duyduğu bu değişikliği yapmak için Meclis'in önünde bir şans daha bulunduğuna söyledi. 
     CHP Kadın Kolları üyeleri, CHP kadın milletvekilleri ve Avrupa Sosyalist Partisi Vakıfları temsilcileri CHP Genel Merkezi'nde ortak basın toplantısı düzenlediler. Toplantıya CHP Genel Başkan Yardımcısı Onur Öymen de katıldı. 
     CHP İstanbul Milletvekili ve Kadın Kolları Başkanı Güldal Okuducu, toplantıda yaptığı konuşmada, Türkiye'de kadın haklarının uluslararası alanda destek gördüğünü belirterek, Türkiye'deki kadın kuruluşlarının da uluslararası alana katkı yapabileceklerini bildirdi. 
     Avrupa Sosyalist Partisi Vakıfları temsilcilerinin Türkiye'yi ziyaretlerinin Anayasa değişikliğinin yapıldığı önemli bir zamana denk geldiğini belirten Okuducu, mevcut yasaların Türk kadının ihtiyacına cevap vermekten uzak olduğunu kaydetti. Siyasetin erkek egemenliğinden kurtarılmasını isteyen Okuducu, kadınların siyasi temsilini sağlamanın erkeklerin haklarını kaybetmesi anlamına gelmediği söyledi. 
     Okuducu, kadınlarla ilgili ''Pozitif ayrımcılık'' önergelerini Cuma günü tekrar vereceklerini belirterek, Türkiye'nin ihtiyaç duyduğu bu değişikliği yapmak için Meclis'in önünde bir şans daha bulunduğuna işaret etti. Okuducu, AK Parti'den önergelerine destek beklediklerini bildirdi. 
     CHP Ankara milletvekili Oya Araslı da, cinslerarası eşitlik konusunda Türkiye'nin çok önemli bir adım atmaya hazırlandığını ifade ederek, Anayasa'da kadının zaten seçme ve seçilme hakkına sahip olduğunu hatırlattı. Bunun bir kez daha ifade edilmesini istediklerini kaydeden Araslı, sorunun eşitsizliği fiilen yaşamak olduğunu anlattı. 
     Sorunu en üst düzeyde standartlara uygun ifade etmek için bir Anayasa değişikliğinin gündeme geldiğini hatırlatan Araslı, ''Konunun AKP tarafından ret edilmesi bizde kuşkulara yol açtı. Cinslerarası eşitlikten yanayız diyorlar ancak gereğini yapmaktan kaçıyorlar diye düşünüyoruz. Cuma günü önergemizi yenileyeceğiz AKP'den bu önergeye olumlu oy vermelerini bekliyoruz'' dedi. 
     Araslı, aldatmaya ve kandırmaya yönelik politikalardan vazgeçilmesinin ''Türkiye için güzel olacağını'' da sözlerine ekledi. 
     Avrupa Forumu Kadın Organizasyonu Başkanı Sonja Lokar ise toplantıda yaptığı konuşmada, benzer süreçlerden bütün Avrupa Birliği ülkelerinin geçtiğini ifade ederek, Türkiye'de de kadın-erkek eşitliği konusunda ilerleme sağlanacağına inancını koruduğunu bildirdi. 
     Lokar, kadının siyasal süreçte etkin olması amacıyla yasal düzenlemelere ihtiyaç olduğunu kaydetti. 
     
</TEXT>
</DOC>
