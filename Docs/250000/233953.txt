<DOC>
<DOCNO> 233953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur37.html </URL>
<DATE> 2004/04/22/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Eski Tunceli Valisi Erkal, mahkeme kararıyla görevine iade edildi 
</HEADLINE>
<TEXT>

     Eski Tunceli Valisi Mustafa Erkal, Danıştay kararıyla görevine iade edildi. 
     AA muhabirinin edindiği bilgiye göre, 2001-2003 yılları arasında Tunceli Valisi olarak görev yapan ve 30 Ocak 2003'te Bakanlar Kurulu kararıyla merkez valiliğine atanan Mustafa Erkal'ın Danıştay'a açtığı yürütmeyi durdurma davası sonuçlandı. 
     İçişleri Bakanlığı'ndan Tunceli Valiliği'ne gönderilen yazıda, Erkal'ın Danıştay 5. Daire Mahkemesi'ne, yürütmenin durdurulması için açtığı davanın reddedildiği hatırlatıldı. Yazıda, Erkal'ın itirazı üzerine de Danıştay İdari Dava Daireleri Genel Kurulu'nun, itirazın kabulüne ve dava konusu işlemin yürütülmesinin durdurulmasına karar verdiği belirtildi. 
     İçişleri Bakanlığı'nın yazısında, bu karar doğrultusunda, Tunceli Valisi Ali Cafer Akyüz'ün merkez valiliğine, Merkez Valisi Erkal'ın da Tunceli Valiliği'ne atandığı bildirildi. 
     Bu arada yarın yapılacak olan 23 Nisan Ulusal Egemenlik ve Çocuk Bayramı kutlamalarına katılacak olan Akyüz, veda mesajı yayınladı. 
     
</TEXT>
</DOC>
