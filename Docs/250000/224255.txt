<DOC>
<DOCNO> 224255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonspo08.html </URL>
<DATE> 2004/03/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Konyaspor'da Zafer, gol krallığına doğru gidiyor... 
</HEADLINE>
<TEXT>

     Konyaspor-Adanaspor maçında 4 gol atarak takımını galibiyete taşıyan Konyasporlu Zafer Biryol, gol krallığına doğru gidiyor. 
     Ligin alt sıralarında büyük çekişme yaşanırken, Konyaspor bu bölgeden en kısa sürede uzaklaşmak istiyor. Lig sonuncusu Adanaspor ile dün kendi sahasında karşılaşan yeşil-beyazlı ekip, yenilmesi durumunda içine düşeceği sıkıntıyı göz önünde bulundurarak sahaya mutlak galibiyet parolası ile çıktı. 
     İlk dakikadan itibaren rakibine büyük üstünlük kuran Konyaspor, son haftaların en etkili golcülerinden Zafer Biryol'un attığı 4 golle 4-1'lik bir galibiyet alarak, derin bir nefes aldı. 
     Geçen hafta cezası nedeniyle Fenerbahçe'ye karşı oynayamayan Zafer Biryol, bu hafta 4 gol atarak, gol krallığı yarışından kopmadığını kanıtlamış oldu. 
     Şu anda ulaştığı 21 golle, gol krallığına doğru giden Zafer Biryol, kendisi için önemli olanın takımının galip gelmesi ve puan almasının olduğunu ifade etti. 
     Kalan haftalarda da atacağı gollerle takımını galibiyetlere taşıyacağını belirten Zafer Biryol, şunları söyledi 
     ''Her forvet benim gibi düşünebilir, ancak ben gol atmayı çok seviyorum. Her maçta da gol atmak istiyorum. Oynadığım maçta attığım bir gol, beni bir sonraki maça çok iyi motive ediyor. Moral ve motivasyonum yerinde olunca daha rahat oynuyorum. Gol krallığına ulaşmak değil, her maçta gol atmayı amaçlıyorum.'' Zafer Biryol, takımda uyumun yakalandığını ve uzun süredir bir sorun yaşamadıklarını vurgulayarak, takım halinde iyi oynadıkları sürece gollerine devam edeceğini sözlerine ekledi. 
     
</TEXT>
</DOC>
