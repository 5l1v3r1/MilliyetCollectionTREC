<DOC>
<DOCNO> 212372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sondun04.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilal Erdoğan'a evlilik yaramış... 
</HEADLINE>
<TEXT>

     Başbakan Recep Tayyip Erdoğan'ın oğlu Bilal Erdoğan, ''Evlenmek bana yaradı. Derslerim düzeldi'' dedi. 
     Babasının Harvard Üniversitesi'nde verdiği konferansın ardından ailesiyle birlikte otele dönen Bilal Erdoğan, burada A.A muhabirinin sorularını yanıtladı. 
     Bilal Erdoğan, ''Evlilik yaradı. Dersler düzeldi. Bekar arkadaşlara da evlenmelerini tavsiye ederim. Ben tam zamanında evlenmişim. Biraz gecikince bu işler zor oluyor'' diye konuştu. 
     Babasının üniversitede verdiği konferansın ''çok olumlu geçtiğini'' belirten Bilal Erdoğan, ''Harvard Üniversitesi'nden mezun olup da dünyaya çıkacak insanlar, Türkiye hakkında iyi düşüncelere sahip olacaklar. Bu konuşmayla, iyi bir mesafe kat edilmiş olacak'' dedi. 
     ''Genel çerçeve içerisinde verilen mesajlar açısından konferansın amacına ulaştığını'' ifade eden Bilal Erdoğan, ''Sanırım yeni bir siyaset anlayışıyla da böylece tanışmış oldular'' diye konuştu. Bilal Erdoğan, toplantının Türkiye hakkında olumlu etki bıraktığını kaydetti. 
     Bilal Erdoğan, siyasete ilgisi konusunda da, ''İlgi duymamam elde değil. Çünkü siyasetin içinde büyüdüm'' dedi. 
     
     BAŞBAKAN ERDOĞAN 
     Başbakan Erdoğan da otele döndükten sonra basın mensuplarına yaptığı açıklamada, konferansta güzel bir tablo bulunduğunu belirterek, ''Bundan dolayı memnunum. Diri bir katılım gördüm'' diye konuştu. 
     Başbakan Erdoğan ve beraberindeki heyetin bugün geç saatlerde Türkiye'ye hareket etmeleri bekleniyor. 
     
</TEXT>
</DOC>
