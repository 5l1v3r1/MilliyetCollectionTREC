<DOC>
<DOCNO> 204843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/guncel/agun.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avcılar'da asla oturmam ' 
</HEADLINE>
<TEXT>

   TÜBİTAK'ın Avcılar raporunda zemin yapısının depremin etkisini 10-12 kat artırdığı ortaya çıktı. Çalışmayı hazırlayan Dr. Mehmet Ergin, "Avcılar her depremde sallanıyor" dedi 
      Önay Yılmaz 
   
   TÜBİTAK Marmara Araştırma Merkezi Yer Bilimleri Araştırma Enstitüsü tarafından hazırlanan Avcılar'ın yer yapısına ilişkin raporda, zeminin, depremin etkisini diğer bölgelere oranla 10 - 12 kat büyüttüğü vurgulandı. Çok katlı yerleşime uygun olmamasına karşın bölgede yüksek katlı bina yapımı, kat ilaveleri ve sahilde en riskli bölgelerdeki inşaatlar devam ediyor. 
   Milliyet, "üç yıl kamuoyuna açıklanmaması" koşuluyla hazırlanan rapordaki bilgilere ulaştı. 
   Avcılar'a gelen deprem dalgalarının tıpkı "kapana kısılmış bir fare" gibi jeolojik yapısından dışarıya çıkamadığını belirten TÜBİTAK Marmara Araştırma Merkezi Başkanı Prof. Dr. Naci Görür, şunları söyledi 
   
   Deprem dalgaları 
   "Fare nasıl kapana sıkıştığında çıkmak için sağa sola her yere saldırıyorsa, Avcılar'ın toprak yapısı da bir kapan gibi deprem dalgalarını sıkıştırıyor. Bu nedenle deprem dalgaları bölgeyi terk edemiyor ve aynı bölgede büyük bir titreşim etkisi yaratıyor. Bu, depremin büyümesine, fazla hissedilmesine ve daha fazla zarar vermesine neden oluyor. Buranın 17 Ağustos 1999 depreminde diğerlerine oranla çok zarar görmesinin nedeni de bu." Çalışmayı yapan ve raporu hazırlayan Yer Bilimleri Enstitüsü'nden Dr. Mehmet Ergin, Avcılar'ın "yığışım" veya "titreşim" rezonans etkisi özelliğine sahip olduğunu belirterek, şu bilgileri verdi 
   "Bu çalışmaya Mart 2000'de başladık ve 6 ayda sonuçlandırdık. Çeşitli yerlere aletler yerleştirdik. Bazı deprem ölçer cihazları da, kıyaslama amacıyla zemin yapısı oldukça sağlam olan Bahçeşehir'e koyduk. 2 Nisan 2000'de Sapanca'daki 5.7 , Denizli'deki 5.2 ve Romanya'daki depremleri kaydettik. Elde ettiğimiz sonuca göre, Bahçeşehir bu depremleri 1 olarak hissettiyse Avcılar 10 - 12 katı daha fazla hissetti. Avcılar hemen her depremde sallanan bir yer." 
   Avcılar için 40 sayfalık rapor hazırladıklarını söyleyen Ergin, "Bu çalışmadan sonra daha detaylılarının yapılmasını da önerdik. Deprem, büyültülen yüksek katlı binalar için büyük bir risk faktörü oluşturuyor. 10 katlı binalar üzerinde risk faktörü var. Özellikle sahil bölgeleri daha riskli bölgeler. Avcılar'da asla oturmam" dedi. 
   
   Usulsüz binaları yasakladık ama 
   AVCILAR Belediye Başkanı Mustafa Değirmenci de, asıl sorunun 4 kat yapılması gereken binaların 7, 8, 10 katlı hale getirilmesi olduğunu söyledi. 1999 depreminden sonra 5 binlik planları tekrar gözden geçirdiklerini anlatan Değirmenci, şöyle konuştu 
   "İLÇEDE kat eksiltmesine gittik. Usulüne uygun olarak inşaat izni veriliyor. Bu inşaatlar en detaylı şekilde inceleniyor. Alınan karara uygun olarak bölgesine göre 3 veya 4 kat binaya izin veriyoruz. Eğer sahil bölümünde bulunan Denizköşkler Mahallesi'nde inşaat varsa, İmar Müdürü'nün mutlaka kontrolündedir. Her şey bizim tarafımızdan sıkı sıkıya takip ediliyor." 
   
   Milliyet'in bu fotoğrafı, jeolojik ihbar kabul edildi    Marmara'da korkutan renk farkı 
      ÖNAY YILMAZ İstanbul 
   İstanbul'da yaşayanlar beklenen olası depremle ilgili en küçük bir belirti karşısında hassasiyetini korurken, Adalar'ın arkasında kırılması beklenen fayın yanı başında, denizde görülen renk farkı objektife yansıdı. TÜBİTAK Marmara Araştırma Merkezi de, fotoğrafı "jeolojik ihbar" kabul ederek incelemeye aldı. Renk farkının fay hareketiyle bir ilgisi olup olmadığını araştıran uzmanlar, ilk bakışta denizdeki yosunlaşma, lodos veya akıntı etkisinden kaynaklanacağını bildirdi. Doç. Dr. Ruhi Saatçiler, renk farkının bulutlanmadan kaynaklandığını belirterek şöyle konuştu "Aynı tarihlerde uydu fotoğraflarını inceledik. Fotoğrafın çekildiği gün, havada düz ve çizgi gibi devam eden bulutlar olduğunu gördük. Bu renk farkı fay hareketinden değil, buluttan meydana gelmiş. " 
   
   Düzce'ye Japon eli    MESUT ÇATAK Düzce DHA 
   Japonya Afet Önleme Enstitüsü ve Kyoto Üniversitesi Teknik Enstitüsü'nde görevli Prof. Dr. Shigeru Kakumoto, 12 Kasım 1999 depreminde büyük yıkım yaşayan Düzce'de Afet Önleme Projesi'ni hayata geçirmek için çalışıyor. Kalıcı konutların harita üzerindeki yerlerini bilgisayara yüklemek amacıyla yeniden Türkiye'ye gelen Kakumoto, belediyenin elinde olmayan ölçüm cihazlarını da beraberinde getirdi. Sistem sayesinde, olası bir depremde enkaz yerlerine nasıl ulaşılacağı, daha önce depremde yıkılan binaların yerleri, çadır ve geçici barınma alanları belirlendi. 
   
   
   
</TEXT>
</DOC>
