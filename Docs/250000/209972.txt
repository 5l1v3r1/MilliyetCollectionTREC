<DOC>
<DOCNO> 209972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur21.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'abdullahgul.net' sitesinin yayınına durdurma kararı verildi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün, ''abdullahgul.net'' adlı sitenin sahibi Yasin Kesen aleyhine açtığı davada, söz konusu sitenin yayınının durdurulması kararlaştırıldı. 
     Şişli 5. Asliye Hukuk Mahkemesi'ndeki duruşmaya, davacı Abdullah Gül'ün avukatları Hüseyin Öz ve Neyyir Kitapçı ile davalı Yasin Kesen'in avukatı Mehmet Sarı katıldı. 
     Duruşmada söz alan avukat Kitapçı, internet sitesinin yayınının durdurulması ve internet yayınıyla ilgili aletlere el konulmasını isteyerek, tescil konularını mahkemenin takdirine bıraktıklarını söyledi. 
     Davalı avukatı Sarı ise daha önceki celsede mahkemeye sunulan bilirkişi raporunun eksik olduğunu öne sürerek, tekrar bilirkişi incelemesi yapılmasını istedi. 
     Davayı karara bağlayan hakim, ''abdullahgul.net'' adlı sitenin yayınının durdurulmasına karar verdi. 
     Yayının yapılmasına ilişkin bilgisayar kayıtlarına ve araçlarına el konulması ile sitenin tescilinin mahkemenin görev alanı içinde bulunmadığını belirten hakim, bu konudaki talepleri reddetti. 
     
     DAVA DİLEKÇESİNDEN 
     Dışişleri Bakanı ve Başbakan Yardımcısı Abdullah Gül'ün avukatları aracılığıyla mahkemeye verilen dava dilekçesinde, Popüler Bilişim Yayıncılık Sanayi ve Ticaret Ltd. Şti'nin hissedarlarından olan Yasin Kesen'in kendi adına aldığı ''abdullahgul.net'' adlı internet sitesinde, hükümetle ilgili haberlerin yayınlandığı belirtiliyordu. 
     Dilekçede, siteye ihtiyati tedbir konulması ve yayının durdurulması, ayrıca kaydının Abdullah Gül adına yapılması ve alan adı şifrelerinin de Gül'e verilmesi talep ediliyordu. 
     
</TEXT>
</DOC>
