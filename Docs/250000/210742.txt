<DOC>
<DOCNO> 210742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur41.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beylikdüzü'nde bir okulda mahsur kalanlar 24 saat sonra kurtarıldı 
</HEADLINE>
<TEXT>

     İstanbul'daki kötü hava koşulları nedeniyle Beylikdüzü'nde bir okulda yaklaşık 24 saat süreyle mahsur kalan yönetici, öğretmen ve diğer personelden oluşan 22 kişi, kurtarıldı. 
     Çakmaklı Köyü'nde yer alan Alman Liseliler Kültür ve Eğitim Vakfı'nın ana ve ilköğretim okulunda dün öğleden sonra mahsur kalan 22 kişiyi kurtarma çalışmaları tamamlandı. 
     Jandarma ve belediye ekiplerinin çalışmaları sonucu yolun açılması üzerine ulaşılan okulun yönetici, öğretmen ve diğer personeli ile güvenlik görevlilerinden oluşan 22 kişi, buradan alınarak evlerine gönderildi. 
     Okul yöneticileri, dün öğle saatlerinde karnelerini dağıttıkları öğrencileri eve göndermelerinin ardından, yoğun kar yağışı nedeniyle TEM Otoyolu ile ara yolların trafiğe kapanması üzerine evlerine gidemediklerini bildirdiler. 
     Geceyi geçirdikleri okulda yiyecek ve ısınma tertibatı bulunduğunu anlatan yöneticiler, telefonla yaptıkları başvuru sonucu çalışmaya başlayan jandarma ve belediye ekipleri tarafından kurtarıldıklarını kaydettiler. 
     
</TEXT>
</DOC>
