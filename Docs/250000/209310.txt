<DOC>
<DOCNO> 209310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur01.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK priminde artış... İşte ayrıntılar... 
</HEADLINE>
<TEXT>

     SSK primine esas kazancın alt sınırı 1 Ocak 2004'ten itibaren 549 milyon 630 bin lira, üst sınırı ise 2 milyar 748 milyon 150 bin lira olarak uygulanacak. 
     TBMM'ye sevk edilen tasarının yasalaşması ile prime esas kazancın alt sınırı yüzde 20 oranında artışla 1 Ocak 2004'ten itibaren günlük 15 milyon 267 bin 194 liradan 18 milyon 321 bin liraya aylık 458 milyon 15 bin 820 liradan 549 milyon 630 bin liraya, prime esas kazancın üst sınırı ise yine yüzde 20 oranında artışla günlük 76 milyon 335 bin 970 liradan 91 milyon 605 bin liraya, aylık 2 milyar 290 milyon 79 bin 100 liradan 2 milyar 748 milyon 150 bin liraya yükselecek. 
     Yeni asgari ücretin saptanması sırasında SSK primine esas kazancın alt ve üst sınırındaki artışın uygulama tarihi 1 Nisan 2004 yerine 1 Ocak 2004'e çekilerek artış oranı yüzde 26'dan yüzde 20'ye indirilmişti. 
     Tasarının yasalaşması ile birlikte SSK ve Bağ-Kur emekli aylıklarında da 1 Ocak 2004 ve 1 Temmuz 2004 tarihinden itibaren yüzde 10'ar oranında olmak üzere kümülatif yüzde 21 oranında artış gerçekleşecek. 
     1 Ocak 2004 tarihinden itibaren brüt 423 milyon lira olarak uygulanan asgari ücret ile 549 milyon 630 bin lira olan prime esas kazancın alt sınırı arasında oluşan 46 milyon lira tutarındaki SSK ve işsizlik sigortası prim farkı devlet tarafından karşılanacak. 
     
</TEXT>
</DOC>
