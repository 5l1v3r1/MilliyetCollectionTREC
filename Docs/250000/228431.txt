<DOC>
<DOCNO> 228431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko16.html </URL>
<DATE> 2004/04/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Giresun'da kar yağışı, hayatı olumsuz etkiliyor... 
</HEADLINE>
<TEXT>

     Giresun Ziraat Odası Başkanı Özer Akbaşlı, kar yağışı nedeniyle, fındık bahçelerinde oluşan zararın, yüzde 40'a ulaşması durumunda, Tarım ve Köyişleri Bakanlığı'na müracaat ederek, mağduriyetlerinin giderilmesini isteyeceklerini söyledi. 
     Akbaşlı, AA muhabirine yaptığı açıklamada, aralıklarla devam eden kar yağışı nedeniyle, fındık bahçelerinin yaklaşık 40 santimetre kar altında kaldığını belirtti. 
     Zamansız yağan kar nedeniyle endişelerinin arttığına işaret eden Akbaşlı, ''Fındık ağaçları tamamen yaprak açmıştı. Don olmazsa bile, bu kar dalları kırar'' dedi. 
     Akbaşlı, bahçelerde ne kadar zarar olduğunu bilmediklerini ifade ederek, ''Karların erimesinin ardından, hızlı bir şekilde zarar tespiti yapacağız. Zararın, yüzde 40'a ulaşması durumunda, Tarım ve Köyişleri Bakanlığı Afet Fonu'na müracaat ederek mağduriyetimizin giderilmesini isteyeceğiz'' diye konuştu. 
     Öte yandan, Köy Hizmetleri İl Müdürü Cumhur Melikoğlu ise kar kalındığının kent merkezinde 10, orta kesimlerde yer yer 40 santimetreye kadar ulaştığını belirterek, ekiplerin kapalı olan köy yollarında öncelik sırasına göre yol açma çalışmalarını sürdürdüğünü söyledi. 
     
</TEXT>
</DOC>
