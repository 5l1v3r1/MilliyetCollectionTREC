<DOC>
<DOCNO> 208650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sontur01.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İkitelli'de ayakkabı fabrikasında yangın... 
</HEADLINE>
<TEXT>

     İkitelli'de bir sanayi sitesinde çıkan yangında 2 itfaiye eri dumandan etkilendi. 
     AA muhabirinin aldığı bilgiye göre, İkitelli Organize Sanayi Bölgesi Aymakoop Sanayi Sitesi'nde bulunan 5 katlı bir ayakkabı fabrikasında henüz belirlenemeyen nedenle yangın çıktı. 
     Kısa sürede diğer katlara da sıçrayan yangında, çalışanlar kendi imkanlarıyla kurtulurken, yangın olay yerine gelen Küçükçekmece itfaiye ekiplerince söndürüldü. 
     Bu arada, söndürme çalışmaları sırasında üst katlarda yoğun dumandan etkilenen 2 itfaiye eri, arkadaşları tarafından merdivenli araçla indirildi. 
     İtfaiye erleri olay yerinde bulunan ambulansta tedavi edildiler. 
     
</TEXT>
</DOC>
