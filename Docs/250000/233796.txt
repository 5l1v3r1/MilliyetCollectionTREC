<DOC>
<DOCNO> 233796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun42.html </URL>
<DATE> 2004/04/22/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
İsrail Enerji Bakanı, uyuşturucu kaçırdığı iddiasıyla gözaltına alındı 
</HEADLINE>
<TEXT>

     İsrail'in eski enerji bakanlarından Gonen Segev, Hollanda'dan İsrail'e uyuşturucu madde kaçırmaya çalıştığı şüphesiyle gözaltına alındı. 
     Polis sözcüsü, Segev'in, Hollanda'nın başkenti Amsterdam'daki Schiphol Havaalanı'nda emanet dolabına 2 hafta önce koyduğu 5 kilogram ağırlığındaki 25 bin ''ecstasy'' hapının Hollanda polisince ele geçirilmesi sonucu, İsrail'de yakalandığını kaydetti. 
     Polisin bir süredir araştırdığı Segev'in, suç ortaklarından birinin ülkeden kaçmaya çalışması üzerine gözaltına alındığını belirten sözcü, eski bakanın daha önce de iki kez, havaalanında yapılan güvenlik kontrollerinde çantasının aranmasına izin vermediğini söyledi. 
     Segev ise basına yaptığı açıklamada, bir arkadaşının kendisinden İsrail'deki yakınına hediye olarak çikolata götürmesini rica ettiğini, paketin içinde uyuşturucu madde olabileceğinden şüphelenerek İsrail ve Hollanda polisiyle bağlantı kurduğunu ileri sürdü. 
     Gonen Segev 48 , İzak Rabin hükümetinde 1992'den 1995'e kadar enerji bakanlığı yapmıştı. 
     
</TEXT>
</DOC>
