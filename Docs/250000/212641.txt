<DOC>
<DOCNO> 212641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/spor/aspo.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
JANJANLI FENER 3-1 
</HEADLINE>
<TEXT>

   Sarı-Lacivertliler, yedi yıldır evinde geçit vermediği Trabzon'u yine devirdi, yoluna devam etti. Futbol kalitesi üst düzeyde olmayan maçta galibiyeti Ümit Özat, Van Hooijdonk, ve Nobre'nin golleri getirdi 
      
   90 dakika    MEHMET DEMİRKOL 

   Devre bitmek üzere... Trabzonspor sinmiş, psikolojisi bozulmuş, Fenerbahçe'yi göbekten yıkma planlarından iki pozisyon çıkarmış, ama gol vuruşu yapamamış. Ümit'in golü öncesi de hiç şans bulamamış... Fenerbahçe ise rahat geliyor. Birden Gökdeniz ve Fatih ile göbekten rakibi delme girişimlerinin üçüncüsünde, 45'te Gökdeniz kaptanını kaçırıyor ve Tomas'ın müdahil olamayışıyla Fatih'in ayağından gol geliyor. Çerçeveyi bulan ilk şutlarıyla fark bire iniyor. Böylece depresyondan çıkıyorlar. 
   Fenerbahçe'nin de aynı şekilde 18 dakika önce yine kaleyi bulan ilk şutunda Ümit ile golü atması ilginç... 27'de Van Hooijdonk'un pasında, çıplak gözle ofsayt olup olmadığına karar veremediğimiz pozisyonda, Kaptan takımını öne geçirmişti. 
   Fenerbahçe'nin Trabzon'a üstünlüğü, kaleyi bulan ikinci şutunun da gol olması... 34'te Van Hooijdonk, Aurelio'nun asistiyle farkı ikiye çıkarmıştı. İşte bu iki şut ve iki gol, Trabzon'u depresyona sokmuştu. Halbuki maç başında, istediklerini daha iyi yapabilen 4 - 3 - 1 - 2'leriyle onlardı. Ama temelde istedikleri yanlıştı. Fenerbahçe'nin Türkiye standardının üzerindeki savunmasını geçmek için sürekli göbeği zorladılar. 23'te Gökdeniz'in, Fatih'in pasında ofsaytta kalışı ve iki dakika sonra Fatih'in soldan gelişen akında topa iyi vuramayışı dışında birşey üretemediler. Öte yandan Fenerbahçe'nin hatlarının arasına fena girmemişlerdi ve sahaya iyi yayılıyorlardı. Sarı - Lacivertliler topu hızlı dolaştıramayıp, boşluklara çabuk ulaşamayınca ev sahibini kilitlediler. Ama zorlayamadılar. 
   Fenerbahçe 2 - 0'ı bulduktan sonra ise ev sahibinin 4 - 4 - 2'si çok rahatladı. Trabzon savunma kanatlarını ileri çıkarınca önce Tuncay, sonra Selçuk ile iki şans da buldular. Bu kez Trabzon'un savunma dengesi bozulmuştu. 
   Fenerbahçe'nin farkı üçe çıkaramayışı ve Trabzon'un 45'te bulduğu gol, maçın psikolojisini yeniden dengeledi. Devreyi de sayarsanız 20 dakika için... 
   Trabzon ikinci yarıya ısrarla göbekten oynamak amacıyla çıktı. İki kez Tomas'a tosladılar ve Fenerbahçe yine bir ilk şut golü buldu. 50'de Petkoviç, Selçuk'un önünde tokatladığı topa Nobre gelişine vurdu 3 - 1. Bu beş dakikalık ders ne Trabzon'u ne Semercioğlu'nu uyandırdı. Belki Fatih'in golüne kandılar. Sürekli ortadan geldiler ve sürekli Tomas, Luciano, Ümit ve Aurelio'ya tosladılar. Yattara ve Maxim'i kulübede unuttular. Maç sıkışık bir şekilde kilitlendi ve bu kilidi Trabzon değil, Daum açtı. Mehmet Yozgatlı'yı oyuna sürdü ve Fenerbahçe daha geniş bir alanda oynamaya başladı. 
   Turgay Semercioğlu'nun Yattara'dan önce yine bir göbek santrforu, Mehmet Yılmaz'ı oyuna alışı ilginçti. Doğrusu maçı çevirmek için hiçbir şey yapmadı. 
   
   Kartal'a üzüldüler    Fenerbahçeli oyuncular karşılaşma öncesi soyunma odası koridorlarında Bursa - Beşiktaş maçının son dakikalarını izlediler, 1-0'lık skora memnun olmadılar 
   ŞÜKRÜ Saracoğlu Stadı'nın soyunma odalarında karşılaşma öncesi ilginç görüntüler vardı. Isınmak için sahaya çıkmaya hazırlanan Fenerbahçeli oyuncular bir süre Bursaspor - Beşiktaş maçını izlemeye daldılar. Ezeli rakiplerinin puan kaybetmesini bekleyen Sarı - Lacivertli futbolcular, Beşiktaş'ın sahadan üç puanla ayrılması üzerine karşılaşmaya biraz üzgün başladılar. 
   KORNER direğine çok yakın yerde durdukları gerekçesiyle 4. hakem Çetin Sarıgül ile foto muhabirleri arasında maç öncesi gerginlik yaşandı. Basın mensuplarının daha geriye gitmesini isteyen Sarıgül'ün ısrarcı tavırları nedeniyle maç beş dakika geç başladı. Bu arada Fenerbahçe Sportif A.Ş.'nin hisselerini halka arz edecek Deniz Yatırım, stat içinde açtığı standlarda hisse senedi almak isteyenlere bilgi verdi. 
   
   Maçın hakemi 
   Kartı unuttu 
   KUDDUSİ Müftüoğlu maça iyi girdi. İki takım futbolcuları da iyi niyetli olunca, bu devre pek zorlanmadı. Ancak ikinci 45 dakikada, belki de yorulduğu için ipin ucunu biraz kaçırdı. Birçok sert faulun karşılığı olan kartlarını cebinde unuttu. Bu dakikalarda da tansiyon biraz arttı. Ayrıca Nobre'ye faul yapılan pozisyonda, Selçuk kafayla pas verdiğinde Brezilyalı oyuncu ofsayt değildi. 
   
   Maçtan notlar 
   Servet'le 40 saniye 
   YEDEK kaldığı gerekçesiyle son haftalarda bir hayli huzursuz olan Servet dünkü maçta sadece 40 saniye görev alabildi. Uzatmalarda oyuna giren genç oyuncu ayağına top gelmeden soyunma odasının yolunu tuttu. Servet sahadan çıkarken eldivenlerini sert bir şekilde yere fırlattı. 
   
   Bayram kutlaması 
   TEKNİK Direktör Daum dün sabah Samandıra Tesisleri'nde oyuncularını tek tek uyandırarak bayramlarını kutladı. Kampta oldukları için ailelerinden ayrı kalan Sarı - Lacivertli oyuncular ardından telefonla yakınlarını aradılar. Bazı futbolcular tesislerde kurban da kestirdi. 
   
   Hooijdonk duygulandı 
   MAÇTAN önce Fenerbahçe seyircisi Hollandalı oyuncu Van Hooijdonk'a büyük ilgi gösterdi. Stat hoparlörlerinden "For Pierre" şarkısı çalınırken, golcü oyuncu bir hayli duygulandı. Sarı - Lacivertli takımın golcüsü taraftarın sevgisini bir gol atarak yine karşılıksız bırakmadı. 
   
   Tribünler yine doldu 
   BAYRAM ve tatil olmasına karşın Şükrü Saracoğlu Stadı'nda çok az boşluk vardı. Fenerbahçe'nin şampiyonluk yarışında yine iddialı duruma gelmesi üzerine Sarı - Lacivertli taraftalar takımlarını yalnız bırakmadı, doksan dakika boyunca Kadıköy'ü tezahüratlarıyla yine çınlattı. 
   
   PAF maçında olay çıktı 
   DEREAĞZI Tesisleri'nde oynanan PAF maçında Fenerbahçe, Trabzonspor'u 2-1 yendi. Karşılaşma sonrası iki takım oyuncuları arasında kavga çıktı. Yumruklaşmaya kadar varan olaylar güçlükle yatıştırıldı. Bir grup Fenerbahçe taraftarının sahaya girmesini polis önledi. 
   
   Göze çarpanlar 
   Nobre Brezilyalı oyuncu Fenerbahçe'nin en çalışkan futbolcusuydu. Doksan dakika temposunu bozmadı, pres yaptını, top kaptı, fırsatçığılığı attığı golle konuşturdu. 
   Aurelio Sakatlığına rağmen orta sahanın en üretken ismiydi. Maçın rahat kazanılmasında ortaya koyduğu enerjinin ve mücadelenin büyük rolü vardı. 
   Ümit Özat Karşılaşmanın kilit adamıydı. Takımın tüm açıklarını kapadı, neredeyse basmadık yer bırakmadı. Attığı klas golle rakibin kilidini açtı, galibiyette önemli rol oynadı. 
   Tomas Fenerbahçe savunmasının kilit ismiydi. Hatasız oynadı. Luciano ile zaman zaman anlaşmazlığa düşse de inatçı ve kararlı futboluyla rakibe geçit vermedi. 
   Gökdeniz Takım halinde Fenerbahçe'nin üstünlüğünü kabul eden Trazonspor'da göze batan tek isimdi. Tek başına direndi, elinden geleni yaptı. 
   
   
</TEXT>
</DOC>
