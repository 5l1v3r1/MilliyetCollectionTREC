<DOC>
<DOCNO> 219834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo30.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Recep'in yedeği yine Volkan... 
</HEADLINE>
<TEXT>

     Fenerbahçe, Gençlerbirliği ile 6 Mart Cumartesi deplasmanda yapacağı zorlu lig maçının hazırlıklarını sürdürdü. 
     Samandıra Tesisleri'nde basına kapalı gerçekleştirilen antrenmanda, futbolcuların taktik ağırlıklı çalışmalar yaptıkları bildirildi. Kar yağışı altındaki çalışma, çift kale maçla sona ererken, kar nedeniyle antrenmanda kırmızı top kullanıldı. 
     Volkan Demirel'in sakatlanmasıyla kaleci sıkıntısı yaşayan sarı-lacivertlilerde, Recep'in yedeği olarak düşünülen B Genç Takım kalecisi Volkan Babacan'ın yanısıra Süper Genç Takım kalecisi Peter Cavit Akman da antrenmanda yer aldı. 
     Almanya'da tedavi olan kaleci Volkan Demirel'in yer almadığı antrenmanda, sakatlığı bulunan Serhat, bireysel oyuncu antrenörü Dr.Gunnar Gerisch yönetiminde koşu yaptı. 
     Sarı-lacivertliler, Gençlerbirliği maçının hazırlıklarını, yarın basına kapalı yapacakları çalışmayla tamamlayacak ve akşam saatlerinde de uçakla Ankara'ya gidecek. 
     Bu arada Fenerbahçe Kulübü Başkanı Aziz Yıldırım'ın, yarın saat 11.00'de Fenerbahçe Televizyonu'nda bazı açıklamalar yapacağı bildirildi. 
     
</TEXT>
</DOC>
