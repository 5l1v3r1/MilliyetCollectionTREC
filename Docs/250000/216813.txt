<DOC>
<DOCNO> 216813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur30.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova'da depremin son izleri de siliniyor... 
</HEADLINE>
<TEXT>

     Yalova'da 17 ağustos 1999 Marmara depreminden geriye kalan son izler de siliniyor. 
     Yalova Valisi Yusuf Erbay, Merkez Bahçelievler Mahallesi'ndeki İnan Apartmanı ile Çınarcık ilçesi Çamlık Mahallesi'ndeki Veli Göçer Sitesi 2. Kısım B Blok'un, İdare Mahkemesi kararıyla ağır hasara çekildiğini, yıkılmalarının da Danıştay tarafından onaylandığını belirterek, ''Bu işlemler için gerekli olan 31 milyar liralık kaynak, İl Özel İdare bütçesinden temin edildi'' dedi. 
     Erbay, Karayolları 1. Bölge Müdürlüğü'nün yıkım ve enkaz kaldırma çalışmalarını gerçekleştirememesi nedeniyle bu işin bakanlık kararıyla Valiliğe verildiğini kaydederek, ''Gerekli fiyat analizleri, metraj-keşif özetleri, fotoğraflar ve piyasa araştırma çalışmaları tamamlandı. Çevredeki insanların can ve mal güvenliğiyle çevre sağlığını tehdit ettiği için en kısa sürede binaların yıkımı tamamlanarak, enkazları kaldırılacak'' diye konuştu. 
     
</TEXT>
</DOC>
