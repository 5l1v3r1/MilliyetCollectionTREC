<DOC>
<DOCNO> 229200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yazar/cemal.html </URL>
<DATE> 2004/04/07/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Askercilik oyunu, demokrasi oyunu... 
</HEADLINE>
<TEXT>

   
   Milli Güvenlik Kurulu bildirisi... Çok mu karmaşık Şu da girsin bu da girsin diye yapılan eklerle biraz laf salatasına dönüşmüş, anlaşılması güç bir metin mi 
   Cumhurbaşkanı Denktaş'a göre galiba öyle. Bildiriyi yorumlamak için Lefkoşa'ya dönmekten son anda vazgeçmiş, İstanbul'dan Ankara'ya uçmuş... 
   Haberler böyle diyor. 
   Aslında bildiri karmaşık değil. Kıbrıs'ta gelinen noktanın artıları eksileri belirtilmiş. Uygulamaya dikkat edilmesi istenmiş. Sonra da altı çizilmiş 
   Yetki ve sorumluluk hükümetin. 
   Nokta. 
   İşin özü bu. 
   Olması gereken de bu. 
   Anlaşılması niçin güç olsun ki Sivil veya asker, seçilmiş ya da bürokrat, MGK'da bütün taraflar kendi görüşlerini ortaya koyarlar. Konuşurlar, görüş alışverişi yaparlar. Bazen tartışırlar. MGK bunun için Anayasa'da var. 
   Ama son söz hükümetindir. 
   Siyasal otoritenindir. 
   Pazartesi günkü MGK toplantısında da, öyle anlaşılıyor ki, Kıbrıs'la ilgili olarak bunun gereği yapılmış. Eski deyişle, eşyanın tabiatına uygun yolda yürünüyor. Demokrasilerin doğasına uygun anayasal süreç işlemeye devam ediyor. 
   Ayrıca, hükümet ne düşündüğünü çoktan açıkladı. Başbakan Erdoğan geçen hafta çarşamba gece yarısı İsviçre'de, Bürgenstock zirvesinde medyanın karşına çıkıp Kıbrıs konusunda aynen dedi ki 
   "Biz bu anlaşmanın yükümlülüklerini yerine getirmeye de, imzalamaya da hazırız." 
   Bunu söyledikten sonra da bir soru üzerine hükümetinin 24 Nisan referandumunda 'evet'ten yana olduğunu hiçbir kuşkuya yer bırakmayacak biçimde vurguladı Başbakan Erdoğan... 
   Peki, o zaman şimdi Sayın Denktaş neyin arayışı içinde Merak ettiği ne Olan biten açık değil mi Tam İstanbul'dan Lefkoşa'ya uçmak üzereyken son anda vazgeçip Ankara'ya gitme ihtiyacını niçin duyuyor 
   Bilemiyorum. 
   Ama bildiğim bir şey var 
   Askercilik oyunu... 
   Kıbrıs'ta çözümü engellemek isteyenler, Kuzey Kıbrıs'ta 24 Nisan referandumundan hayır çıkartmanın peşinde olanlar, askeri son bir gayretle kışkırtmanın peşindeler. Artık nihai kozlarını oynuyorlar. 
   Bunun içindir ki, pazartesi günkü MGK bildirisinden fazla memnun kalmadılar. Bu statükocu takımı, bu kızıl elma koalisyonu istiyor ki, asker kendisini siyaset sahnesinin ortasına atsın, demokrasiyi hiçe saysın ve hayır desin. 
   Bunun hayaliyle kıvranıyorlar. 
   Politika kulisinin kuytuluklarında hala eski, demode siyaset anlayışını, cılkı çıkmış darbeciliği hortlatmak için ellerinden geleni, bazen gülünç düşme pahasına da olsa yapıyorlar. 
   Kısacası 
   Kışladan medet umuyorlar. 
   Denktaş da bunların aleti mi 
   Parçası mı 
   Bilemiyorum. 
   Ama artık bu oyunların herhangi bir başarı şansı kalmadı. Sonunda yine darbecilik ya da askercilik değil, demokrasi oyunu galip gelecek. 
   Hiç kuşkunuz olmasın. 
   
      
   
</TEXT>
</DOC>
