<DOC>
<DOCNO> 221071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur25.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pepe Uzanların şirketlerine borcunu ödemediği için el koyduk 
</HEADLINE>
<TEXT>

     Çevre ve Orman Bakanı Osman Pepe, ''Uzanların şirketlerine borcunu ödemediği için el koyduk'' dedi. 
     Bakan Pepe, Kastamonu'nun Tosya İlçesi'ndeki Marangozlar Sanayi Sitesi'nde yoğun kar yağışından dolayı çatıları çöken bazı binalarda incelemelerde bulundu. Pepe, daha sonra Tosya Marangozlar Odası'nda esnafa hitaben yaptığı konuşmada, Tosyalıların sürekli üretim yaptığını, kendilerinin de üretenin her zaman yanında olduğunu söyledi. 
     Pepe, 3 Kasım seçimlerinden önce ''hortumculardan'' hesap soracaklarını söylediklerini belirterek, şunları kaydetti 
     ''Tüyü bitmemiş yetimin hakkını yiyen Uzanların şirketlerine de tıpkı borucunu ödememesinden dolayı vatandaşın kapısına nasıl icra geliyorsa, biz de hükümet olarak, Bankacılık Düzenleme ve Denetleme Kurumu'nun arkasında durduk ve Uzanların şirketlerine borcunu ödemediği için el koyduk. Gelin görüşelim diyoruz, gelen yok. Borcunuzu ödeyin diyoruz, ödeyen yok. Biz de yetimin hakkını yedirmemek adına gereğini yapacağız.'' Kapı üretilen atölyeleri de gezen Pepe, AK Parti Tosya belediye başkan adayı Sayit Gülabacı için oy istedi. 
     Bu arada, esnaftan bazı kişiler Bakan Pepe'ye hükümetin 100 bin konut yaptıracağını duyduklarını, bu konutlar için kendilerine kapı ve pencere siparişi verilmesini istedi. 
     Bakan Pepe'de gerekli çalışmaları yapacaklarını söyledi. 
     
</TEXT>
</DOC>
