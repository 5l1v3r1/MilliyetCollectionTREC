<DOC>
<DOCNO> 249670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy10.html </URL>
<DATE> 2004/06/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Avrupa Komisyonu Türkiye'nin kaydettiği ilerlemenin farkındadır" 
</HEADLINE>
<TEXT>

     Avrupa Komisyonu Uyum, Sosyal Diyalog ve Sosyal Haklar Direktörü Bernard Jansen, Türkiye'nin büyük reformlar gerçekleştirdiğini belirterek, Avrupa Komisyonu'nun, kaydedilen ilerlemenin farkında olduğunu bildirdi. 
     Hilton Oteli'nde başlayan ve iki gün sürecek ''Avrupa Birliği'ne Uyum Sürecinde Ulusal Sosyal Politika Sempozyumu''nda konuşan Avrupa Komisyonu, Uyum, Sosyal Diyalog ve Sosyal Haklar Direktörü Bernard Jansen, bu yılın AB tarihi için belirgin bir dönüm noktası olduğunu anlattı. 
     Jansen, bu yıl 10 ülkenin AB üyesi olduğunu, geçen hafta AB Anayasası üzerinde mutabakata vardıklarını ifade etti. 
     Bu yılın ikinci yarısının Türkiye açısından çok önem taşıdığına işaret eden Jansen, Avrupa Komisyonu Genel Direktörü'nün mart ayında Türkiye'ye geldiğini, Türk yetkililerle görüştüğünü anımsattı. Jansen, Türkiye'nin büyük bir ilerleme kaydettiğini, Avrupa Komisyonu'nun da bunun kesinlikle farkında olduğunu belirtti. 
     AB'nin sosyal politika açısından geniş bir müktesebatı bulunduğuna dikkati çeken Jansen, Kopenhag Kriterleri'ne bağlı olarak bazı çalışmaların ele alınmasının zorunlu olduğunu söyledi. Jansen, sosyal politika müzakerelerine başlanması için örgütlenme hakkı, sendika ve sanayi çalışmalarının önem taşıdığını kaydetti. 
     Avrupa Komisyonu'nun Türkiye'nin kaydettiği ilerlemenin farkında olduğunu yineleyen Jansen, Türkiye'nin büyük reformlar yaptığını ifade etti. 
     Jansen, Türkiye'nin, AB standartlarına daha da yakınlaşması için ellerinden gelen yardımı göstereceklerini belirtti. 
     
     BAŞESGİOĞLU'NUN KONUŞMASI 
     Çalışma ve Sosyal Güvenlik Bakanı Murat Başesgioğlu da küreselleşmenin yerleşik değerleri alt üst ettiğini söyledi. 
     Başesgioğlu, 185 milyon işsizi bulunan dünya toplumlarının işsizliğe çare arama gayreti içinde olduğunu vurguladı. Başesgioğlu, küreselleşmenin açık ekonomileri iyileştirmede önemli katkı sağladığını ancak geleceğe yönelik beklentilere cevap veremediğini anlattı. 
     Murat Başesgioğlu, ekonomik ve sosyal politikaların eşgüdümlü yürütülmesi zorunluluğunun bir kez daha ortaya çıktığını kaydetti. 
     Sosyal diyalog platformlarını geliştirme arzusunda olduklarını ifade eden Başesgioğlu, sosyal diyalog mekanizmalarında 2 yıl içinde iyi bir noktaya geldiklerini anlattı. Başesgioğlu, buna örnek olarak, Türkiye'nin Uluslararası Çalışma Örgütü ILO Aplikasyon Komitesi'nin gündemine 2003 ve 2004 yıllarında alınmamasını gösterdi. 
     Başesgioğlu, Türkiye'nin, ILO'nun 56 temel sözleşmesini imzaladığını, bunların 16'sının son bir yıl içerisinde parlamento tarafından onaylandığını söyledi. 
     Bakan Başesgioğlu, bakanlığının, AB müktesebatına uyum çerçevesinde yapılması gerekenlerin Haziran 2004 itibarıyla yüzde 90'ını gerçekleştirdiğini anlattı. 
     Emeklilik sistemlerini, sosyal yardım ve hizmet kurumlarını birleştirmeyi, genel sağlık sigortasına geçmeyi hedeflediklerini ifade eden Başesgioğlu, buna ilişkin yasa tasarılarını bu yılın sonbahar aylarında parlamentoya sunmayı hedeflediklerini bildirdi. 
     Başesgioğlu, AB müktesebatına uyum çerçevesinde sosyal politika alanlarında büyük adımlar attıklarını belirterek, Türkiye'nin AB'ye yeni üye olan ülkelere nazaran bu konuda çok daha ileride olduğunu vurguladı. Başesgioğlu, eksikliklerinin bilincinde olduklarını ancak Türkiye'nin sosyal politikalarında AB müktesebatına uyum konusunda elinden gelen çabayı gösterdiğini vurguladı. 
     AK Parti Genel Başkan Yardımcısı Nükhet Hotar Göksel ise Türkiye'nin AB, AB'nin de Türkiye ile daha da yükseleceğini söyledi. 
     Türkiye'nin AB üyeliği konusundaki umutlarının, endişelerinin önünde olduğunu vurgulayan Göksel, Türkiye'nin sadece reform yapan bir ülke olarak kalmayacağını, AB müktesebatını zenginleştirecek bir ülke olacağını sözlerine ekledi. 
     
</TEXT>
</DOC>
