<DOC>
<DOCNO> 205804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo14.html </URL>
<DATE> 2004/12/31/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Beşiktaş potada takviye yapacak 
</HEADLINE>
<TEXT>

     Türkiye Basketbol Ligi'nde zirveyi ilgilendiren maçta lider Efes Pilsen'e yenilen Beşiktaş'ta üzüntü yaşanırken, menajer Zeki Can, şu anda Türk oyuncu transfer etme şanslarının bulunmadığını belirterek, ''Ancak yabancı oyuncu konusunda eksikler nerede ise gerekli takviye yapılacaktır'' dedi. 
     Sezon başında alınabilecek en iyi yerli oyuncuları kadrolarına kattıklarını ifade eden Zeki Can, ''Şu anda yerli oyuncularda takviye yapma şansımız yok, ancak kadromuzu güçlendirmek için yabancı oyuncu alınması düşünülebilir. Şu anda gönderilecek veya alınacak oyuncu isimleri belli değil. Ancak, takımda eksik neresiyse gerekli takviyeler yapılacak'' diye konuştu. 
     
     ''TECRÜBELİ OYUNCUMUZ AZ'' 
     Can, Efes Pilsen maçına kötü başladıklarını, ancak ilk yarı bitmeden rakiplerini yakaladıklarını kaydederek, maçın sonlarında ise tecrübe eksikliğini hissettiklerini söyledi. 
     El Amin'in yanında başka bir skorer oyuncu çıkartamadıklarını dile getiren Can, sözlerini şöyle sürdürdü 
     ''Bu tür maçlarda tecrübe son dakikalarda devreye giriyor. Bizim böyle önemli maçları daha önce oynayan yalnızca Haluk ve El Amin gibi 2 oyuncumuz var. Mouring, Varda, ve Ellis gibi yabancılarımız böyle zorlu maçlarla yeni yeni karşılaşıyorlar. El Amin'in yanına skorer bir oyuncu daha koyabilseydik, maçı kazanabilirdik. Sonuçta yenildik, önümüzdeki maçlara bakıyoruz.'' 
     
     ''HEDEF ŞAMPİYONLUK'' 
     Can, hedeflerinin şampiyonluk olduğunu, ancak öncelikle play-off'lara avantajlı girmeyi istediklerini söyledi. 
     Şampiyonluğu ifade etmenin kolay olduğunu, ancak ulaşmak için birtakım yollardan geçmek gerektiğini ifade eden Can, ''Beşiktaş tabii ki şampiyonluğu hedefleyecektir. Geçen sezon da şampiyon olabilmek için elimizden geleni yaptık. Bizim ligi 5. ve 6. bitirmek gibi bir amacımız olamaz. Önemli olan play-off'lara avantajlı girmek. Daha sonra eleme maçlarında ne olacağı belli olmaz'' dedi. 
     
</TEXT>
</DOC>
