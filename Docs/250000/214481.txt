<DOC>
<DOCNO> 214481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko10.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, temyiz için başvurdu... 
</HEADLINE>
<TEXT>

     Turkcell, Hazine payına ilişkin davada verilen şirket aleyhine kararla ilgili temyiz başvurusunda bulundu. 
     Turkcell İletişim Hizmetleri A.Ş.'den Borsa'ya gönderilen açıklamada, Hazine Müsteşarlığı'nın incoming roaming, bilgi servisleri, 72 telesekreter servisi, ayrıntılı fatura, hat açma kapama, unvan değişikliği, devir, sim kart değişikliği ve benzeri ücretler, bilinmeyen numaralar, faks data ve SMS hizmetleri, gecikme zammı ve faiz gelirleri üzerinden Hazine payının ödenmesi talebi üzerine Danıştay nezdinde açılan davada, Danıştay 10. Dairesi'nin davanın reddine karar verdiği anımsatıldı. 
     Açıklamada, karar aleyhine dün temyiz müracaatında bulunulduğu bildirildi. 
     
     2 TÜRK BANKASINDAN KREDİ... 

     Öte yandan Turkcell, iki Türk bankasından 200 milyon dolar kredi aldı. 
     Turkcell İletişim Hizmetleri A.Ş.'den Borsa'ya gönderilen açıklamada, şirket Yönetim Kurulu'nun 27 Ocak 2004 tarihli toplantısında yurtiçi piyasalardan 200 milyon dolara kadar kredi alınabilmesi konusunda şirket yönetiminin yetkilendirilmesine karar verdiğinin daha önce duyurulduğu anımsatıldı. 
     Açıklamada, şirket yatırımlarının finansmanı ve kredi maliyetlerini düşürmek amacıyla Akbank'tan uzun vadeli yatırım kredisi ve Garanti Bankası'ndan uzun vadeli yatırım ve işletme kredisi temin edildiği kaydedildi. 
     Açıklamaya göre, her birinden 100 milyon dolar olmak kaydıyla toplam 200 milyon dolar olan kredi, 3 yıl vadeli kullanılacak. 
     Teminatsız olarak sağlanan kaynağın toplam maliyeti Akbank kredisi için Libor artı yüzde 3.5, Garanti Bankası için ise Libor artı yüzde 3,4 olarak bildirildi. 
     
</TEXT>
</DOC>
