<DOC>
<DOCNO> 226361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy25.html </URL>
<DATE> 2004/03/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bolu... İl Seçim Kurulu, BBP'nin iptal talebini reddetti 
</HEADLINE>
<TEXT>

     Bolu Valisi Mehmet Ali Türker, İl Seçim Kurulu'nun Büyük Birlik Partisi'nin BBP Bolu'da il genel meclisi seçimlerinin iptali talebini reddettiğini bildirdi. 
     Türker, BBP'nin, Bolu'daki il genel meclisi oy pusulasında yer almaması nedeniyle yaptığı Bolu İl Genel Meclisi seçimlerinin iptaline yönelik talebiyle ilgili İl Seçim Kurulu'nun ret kararı verdiğini öğrendiğini kaydetti. 
     Vali Türker, şunları söyledi 
     ''Bu konuyu yakından takip ediyordum. Arkadaşlarımız az önce bana ret kararı verildiğini ilettiler. İl Seçim Kurulu ret gerekçesinde BBP'nin oy pusulaları matbaaya gitmeden önce verilen 2 günlük itiraz süresini kullanmadığını belirtiyor. Listeler bütün partilere baskıya gönderilmeden önce tebliğ edilmiş, ayrıca partilerin oy pusulasındaki yerleri askıya çıkarılmış. BBP itirazda bulunmamış. Bu yüzden partinin talebi ret edilmiş.'' 
     
     BTP DE BELEDİYE MECLİS ÜYELİĞİ LİSTELERİNDE YER ALMADI 
     Vali Türker, Bağımsız Türkiye Partisi'nin BTP de belediye meclis üyeliği listelerinde yer almadığını fark ettiklerini anlatarak, ''Bu konuda BTP yöneticilerinden şu ana kadar itiraz gelmedi. O yüzden bu konuda yapılacak bir değişiklik söz konusu değil'' diye konuştu. 
     
     VALİ BU DEFA DOĞRU OY KULLANDI 
     3 Kasım Milletvekili Genel Seçimleri'nde iki partiye birden oy verdiği için oyu geçersiz olan Bolu Valisi Mehmet Ali Türker, oyunu bu defa doğru kullandı. 
     Türker, eşi Aynur Türker ile birlikte geldiği 50. Yıl İlköğretim Okulu'nda, oyunu kullandıktan sonra, gazetecilerin, ''Bu defa oyunuzu doğru kullandınız mı '' şeklindeki sorusu üzerine, şunları söyledi 
     ''Geçtiğimiz yıl oy pusulasındaki parti amblemleri küçüktü. Oy vermek istediğim parti yerine yanında bulunan partinin amblemine oy verince, gönlüm el vermemiş, oy vermek istediğim partinin amblemine de oy vermiştim. O yüzden geçen yıl oyum geçersiz sayılmıştı. Bu defa oy vermek istediğim partiye oyumu kullandım. Parti amblemleri bir önceki seçimdekilere göre daha büyük.'' 
     
     BOLU'DAN SEÇİM İZLENİMLERİ... 
     Bolu'da yapılan seçimler nedeniyle kamu kuruluşlarına ait araçların büyük bölümü İl Seçim Kurulu emrine verildi. Oy kullanma süresince herhangi bir sorun yaşanmaması için oy kullanılan noktalarda 226 resmi ve sivil polis görev yaptı. Bolu merkezde 112 Acil Yardım Merkezi'ne ait 4 ambulans olası durumlara karşı hazır bekletiliyor. 
     
</TEXT>
</DOC>
