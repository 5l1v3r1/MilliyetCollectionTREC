<DOC>
<DOCNO> 225620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur44.html </URL>
<DATE> 2004/03/25/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
Erzurum'daki depremde ölü sayısı 6'ya yükseldi 
</HEADLINE>
<TEXT>

     Erzurum'un Çat İlçesi'nde meydana gelen depremde, ilçenin kuzeyinde yer alan Aşkale İlçesi'ne bağlı köylerde hasar tespit edildi. İlk belirlemelere göre 6 kişi öldü, yaralanan 20 kişi hastanelerde tedavi altına alındı. 
     Erzurum Valiliği Kriz Merkezi'nden alınan bilgiye göre, Aşkale'ye bağlı Küçük Geçit Köyü'nde yıkılan evlerin altında kalan 5 kişinin, Karabıyık Köyü'nde ise bir kişinin öldüğü belirlendi. Bu köylerle birlikte, Büyük Geçit, Gökçebük, Çayköy, Tazegül, Ortabahçe ve Merdiven köyleri ile Kandilli Beldesi'nde bazı evlerin yıkıldığı, elektrik olmadığı için henüz sağlıklı bilgi alınamadığı öğrenildi. 
     Şu ana kadar söz konusu köylerden yaklaşık 20 yaralı Erzurum'daki hastanelere sevk edildi. 
     Bu arada, Erzurum'da bulunan Sağlık Bakanı Recep Akdağ ile Erzurum Valisi Mustafa Malay da sivil savunma ve sağlık ekipleriyle birlikte depremde hasar gören Küçük Geçit Köyü'ne geldiler. 
     
</TEXT>
</DOC>
