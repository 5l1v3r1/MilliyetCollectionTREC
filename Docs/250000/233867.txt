<DOC>
<DOCNO> 233867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy08.html </URL>
<DATE> 2004/04/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Dışişleri'nden Kanada'ya ''Sözde Ermeni Soykırımı'' tepkisi .. 
</HEADLINE>
<TEXT>

     Türkiye, Kanada Avam Kamarası'nın sözde Ermeni soykırımını tanıyan önergeyi kabul etmesini şiddetle kınayarak, bu kararın getireceği tüm olumsuzlukların sorumluluğunun Kanadalı siyasetçilere ait olduğunu bildirdi. 
     Dışişleri Bakanlığı'ndan yapılan açıklamada, Kanada Avam Kamarası'nın dün aldığı bir kararla 1915 yılında Türklerle Ermeniler arasında meydana gelen karşılıklı bazı trajik olayları ''soykırım'' olarak nitelediği hatırlatıldı. 
     Kanada makamlarına, bu tür olası bir kararın yanlışlığının önceden anlatılarak, yaratacağı sakıncaların, en üst düzeylerde, defalarca bildirildiğinin vurgulandığı açıklamada, ''Bu girişimlerimize rağmen Kanada Federal Parlamentosunun, marjinal görüşlerin peşine takılarak bu kararı kabul etmesini şiddetle kınıyoruz'' denildi. 
     Açıklamada, parlamentoların tarihin tartışmalı dönemlerine ilişkin bir yargıya varma görevleri bulunmadığına dikkat çekilerek, şunlar kaydedildi 
     ''Tahrif edilmiş tarihi verilerin yarattığı önyargılara dayanılarak alınan bu tür kararların, en azından, huzur içinde yaşayan değişik kökenli insanlar arasında nefret duyguları uyandırarak toplumsal ahengi bozabileceği, dar görüşlü bazı Kanadalı siyasiler tarafından algılanamamıştır.'' Şiddet ve nefrete karşı uluslararası işbirliği ve dayanışmanın en üst düzeyde gerçekleştirilmesini, değişik inanç ve etnik kökene sahip insanlar arasında hoşgörünün yaygınlaştırılmasını zorunlu kılan hassas bir dönem yaşandığına işaret edilen açıklamada, Kanada Parlamentosu'nun bunun aksine bir yaklaşım içinde olmasının, üzerindeki sorumlulukla bağdaşmadığı belirtildi. 
     Dışişleri Bakanlığı, açıklamasında, bu kararın ne Kanada'daki Ermenilere, ne de Ermenistan'a bir yarar sağlayacağını belirterek, ''Bu kararın getireceği tüm olumsuzlukların sorumluluğu Kanadalı siyasetçilere aittir'' ifadesini kullandı. 
     
</TEXT>
</DOC>
