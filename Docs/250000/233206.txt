<DOC>
<DOCNO> 233206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo04.html </URL>
<DATE> 2004/04/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Spurs-Grizzlies'i 2. kez yenerek play-off serisinde 2-0 öne geçti... 
</HEADLINE>
<TEXT>

     ABD Profesyonel Basketbol Ligi'nde NBA play-off mücadelesi, bu sabaha karşı yapılan 2 maçla devam etti. 
     Geçen sezonun şampiyonu ve bu sezonu Ortabatı Grubu ikincisi olarak bitiren San Antonio Spurs, sahasında Memphis Grizzlies'ı 87-70'lik skorla 2. kez yenerek play-off serisinde 2-0 öne geçti. 
     İlk play-off maçında Grizzlies'ı 98-74'lük farklı skorla yenen Spurs'da sahaya ilk 5'te çıkarak 34 dakika forma giyen Hidayet Türkoğlu, karşılaşmayı 4 sayı, 7 ribaunt 6 savunma, 1 hücum ve 3 asistle tamamladı. 
     Türkoğlu, 2 sayılık atışlarda 5'de 1, serbest atışlarda 2'de 2 isabet bulurken, 3 kez denediği 3 sayılık atışlarda isabet bulamadı. 
     Fransız oyuncu Tony Parker, 27 sayı, 3 ribaunt ve 7 asistlik oyunuyla takımının yıldızı olurken, son iki yıl üst üste MVP ödülünü alan başarılı oyuncu Tim Duncan, 23 sayı, 12 ribaunt ve 3 asist, Robert Horry de 14 sayı, 10 ribaunt ve 1 asistlik oyunlarıyla galibiyeti getiren isimler oldular. 
     Tarihinde ilk defa play-off'a katılan ancak iyi bir başlangıç yapamayan Memphis Grizzlies'da ise İspanyol forvet Pau Gasol'un 20 sayı, 11 ribaunt ve 3 asistlik başarılı performansı takımını yenilgiden kurtaramadı. 
     Öte yandan Bonzi Wells'in 13 sayı, 3 ribaunt ve 2 asisti ile James Posey'nin 10 sayı, 3 ribaunt ve 1 asisti galibiyet için yeterli olmadı. 
     Diğer bir play-off mücadelesinde ise Los Angeles Lakers, sahasında Houston Rockets'ı 2. kez yenerek 2-0 avantajlı duruma geçti. 
     İlk maçta Houston'ı 72-71'lik skorla kılpayı yenen Lakers, bu maçta 98-84 ile rakibine 14 sayı fark attı. 
     NBA'de play-off mücadelesi, yarın sabaha karşı yapılacak 3 maçla devam edecek. 
     
</TEXT>
</DOC>
