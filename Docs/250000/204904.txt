<DOC>
<DOCNO> 204904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/yazar/yilmaz.html </URL>
<DATE> 2003/12/28/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Alarko'nun başı balıkçı ile dertte 
</HEADLINE>
<TEXT>

   
   Olayın garipliğine bakın, Alarko Holding Yönetim Kurulu Başkanı İshak Alaton balığı da, balıkçıları da en azından kömür ve kömürcülerden daha çok sever... 
   Hatırlarsınız Zonguldak Kömür İşletmeleri'nin özelleştirilmesi ve burada somon çiftliklerinin kurulup, istihdam yaratılması konusunu kamuoyuna taşımış ve uzun süre tartıştırmıştı. 
   Bugün Alaton'un başı bir balıkçı ile dertte. 
   Müteahhitlik hizmetleriyle göz önünde olan Alarko, son yıllarda turizm ve eğlence sektöründe de adından sözettirmeye başladı. Fethiye'de ünlenen Hillside tatil köyü işletmeciliğine, Antalya'da Hillside Su otelini de katarak sürdüren Alarko İstanbul'da Cinecity, Hillside Spor Kulübü ile aktivitelerini geliştirdi. 
   Holding'in hedefleri arasında İstanbul'da da sektördeki namlarına yakışır bir turistik bir yatırım gerçekleştirme olduğu biliniyordu. 
   Alarko 1987 yılında Sarıyer'de 40 dönüm arsa buldu. Arsanın hissedarlarından biri ile satış sözleşmesi imzalanmasına rağmen, diğer ortaklarla sorun çözülmeyince beklemeye geçti. Bu süre içinde, 2002 yılı başında arsaya, Mustafa Işık Mer Balık Restoran'ı açtı. Böylece arsanın hissedarlarından Nizamettin Altınay'ın aylık 500 milyon lira ile kiracısı oldu. 
   
   4.2 trilyona satıldı 
   Işık, yeni yatırımlar yaptı, işletmesini büyüttü...Tam da bu sırada hissedarlar, Sarıyer'deki arsayı, 2002 yılının kasım ayında izale - i şuyuu ile 10 trilyon lira bedelle satışa çıkardı. Arsa 4 trilyon 208 milyar liraya Alarko ortaklarının bu arsada yatırım yapmak üzere kurduğu Anmak Holding'e geçti. Anmak'ın ortakları Alaton ve Garih aileleri oldu. Alarko buraya, Mustafa Işık'ın tesisinden daha kıymetli bir yatırım yapacağından dolayı, Mer Balık Restoran'a çıkmasını söyledi. Işık'ın yeri boşaltmaya niyeti yoktu. Bu kez Anmak Holding, Işık alehine "ihtiyaçtan tahliye" davası açtı. Işık, arsada holding binası ve tadilat için imar izni olmadığını ileri sürürek Anmak'ı dava etti.Sarıyer Sulh Hukuk Mahkemesi, Alarko'dan iştirakleri ve şirketlerinin sicil dosyalarını isteyen bir karar aldı. Işık, mahkemenin tebligatını, holding ortaklarına "elden" teslim etmek üzere, Alarko'nun merkezi Ortaköy'ün yolunu tuttu. Ortaklar tebliği almıyorlar. Işık bu kez Sarıyer Noterliği kanalı ile tebligatı ulaştırıyor. Anmak ortakları noterden gelen tebligata, "elden teslim yolu" seçildiği için, Beyoğlu Beşinci Noterliği aracılığı ile "Müzekkereye cevap veremeyecekleri" cevabını bildiriyorlar. 
   
   Işık pes etmedi 
   Işık bu kez Anmak ortaklarının, resmi talebi geri çevirmelerinin Türk Ceza Kanunu'nun TCK 526. maddesine göre suç teşkil ettiği iddiasıyla, Sarıyer Cumhuriyet Başsavcılığı'na duyuruda bulundu. TCK'nın ilgili maddesinde yer alan "Yetkili makamlar tarafından adli işlemler dolayısıyla verilen buyruğu dinlemeyerek" ifadeleri, 3 aydan 6 aya kadar hapis cezası öngörüyor paraya çevrilebiliyor. 
   Alarko, Işık ile pazarlık etmeye yanaşmıyor. Sonuçta Işık 40 dönümlük arsada, bir balık restoranı işletiyor, Alarko ise buraya önemli bir turizm yatırımı yapacak. Yasalar iki durum karşılaştırıldığında, büyük lehine işliyor. Ne var ki, Anmak davayı 'ihtiyaçtan' gibi nedenle açtığı için de zor durumda kalıyor. Çünkü mevcut bina tadilat ve yenilenmeye uygun değil, imarı yok. Ancak mevzuatlara göre bu arsaya turistik amaçlı yatırım yapılabilir. 
   
   Hukuk reformu 
   Hukuk reformu işte bu gibi haller için de gerekli. Tüm uzlaşmazlıkların mahkemelerde çözümlenmesi bekleniyor. Mahkemeler biriken dosyalardan yürüyemez hale geliyor. Oysa hazırlanan "Hukuk Reformu" taslağında öngörülen "uzlaşma kurulu" benzeri bir organizasyonda çözüm aranabilir ve son kertede mahkemelere gidilebilinir. Böylece hukuk cambazlığı ile mesele çözme devri biter, her iki tarafı da mağdur etmeyecek "adalet" masa başında sağlanabilir. 
   Koca Alarko, bir balıkçı ile uzlaşamıyor ve "Sarıyer'de bir Hillside mı olacak, yoksa Mer Balık Restoran mı olacak" gibi garip bir soru ortaya çıkıyor... 
   Bu soru Anmak'ın ortakları İshak, Leyla, Vedat Alaton Dalya ve İzzet Garih kardeşler, holding yöneticilerinden Ayhan Yavrucu'yu savcılık önüne çıkartmaya yol açıyor ama... 
   
      
   
</TEXT>
</DOC>
