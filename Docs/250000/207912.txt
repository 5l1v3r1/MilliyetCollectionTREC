<DOC>
<DOCNO> 207912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko14.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Hisarcıklıoğlu Reformlar acısız olmaz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, yapısal reformların acısız olmadığını, ancak bunlara toplumsal desteğin sağlanması gerektiğini söyledi. 
     Hisarcıklıoğlu, iş dünyasının 2004 yılından beklentilerini anlattığı basın toplantısının ardından gazetecilerin sorularını yanıtladı. 
     Türkiye'nin 25-30 yıldır yüksek enflasyonla yaşadığını, bu süreçte enflasyon muhasebesine ihtiyaç duyduğunu kaydeden Hisarcıklıoğlu, bu uygulamanın ancak 1 Ocak 2004'de uygulamaya girebildiğini belirtti. Enflasyon muhasebesinin öz sermaye ile çalışmayı teşvik ettiğini kaydeden Hisarcıklıoğlu, halen döviz tevdiat hesaplarında 48-49 milyar dolar bulunduğunu, yastık altında da en az bu kadar kaynak olduğunu anlattı. TOBB Başkanı, tüm kaynakların seferber edilerek, işletmelerin sermayelerinin güçlendirilmesi gerektiğine dikkat çekti. 
     2004'ün Türkiye için bir yatırım yılı olması arzusunu da dile getiren Hisarcıklıoğlu, buna ilişkin eksikliklerin tamamlanması zorunluluğu bulunduğunu ifade etti. 
     Türkiye'de her yıl 700 bin kişiye iş bulunması gerektiğini, bunun da 35 milyar dolarlık bir yatırımı zorunlu kıldığını anlatan Hisarcıklıoğlu, oysa özel sektörün yılda 20-25, devletin de 5 milyar dolarlık yatırım yapabildiğini kaydetti. 
     Cumhuriyetin 100. yılında Türkiye'nin dünyanın en büyük 10 ekonomisi arasına girmesini istediklerini kaydeden TOBB Başkanı, bunun için yapısal reformların önemine işaret etti. Hisarcıklıoğlu, ''Reformlar acısız olmaz. Destekçisi az olur. Ama reformlar yapıldıktan sonra nelerin olabileceğini iyi gösterirsek, toplumsal destek artacaktır. Bunu yapmalıyız'' diye konuştu. 
     Geçen yıl ekonomik alandaki yapısal reformlarda istenen gelişmenin sağlanamadığını söyleyen Hisarcıklıoğlu, 2004'de bunların gerçekleştirilmesi için gereken siyasi gücün bulunduğunu dile getirdi. 
     
     ÖZELLEŞTİRME UYARISI 

     Hisarcıklıoğlu, özelleştirmelere ilişkin bir soru üzerine de, bu konunun sadece bir fiyat olarak ele alınmamasını istedi. Özelleştirmede diğer şartların da göz önünde tutulması gerektiğinin altını çizen Hisarcıklıoğlu, şu görüşleri savundu 
     ''Yüksek risk varsa, istediğin fiyatı yakalayamazsın. Yüksek fiyat istemeden önce sahanı düzelteceksin. Kamu Yönetimi reformu, devletin hangi sahada olacağını düzenleyecek. Önce onu düzelteceksin. Bunu koymazsan risk vardır. O zaman da istediğin fiyatı yakalayamazsın. 
     İşte Telekom. Artık rekabetsiz de değil. Biz, Telekom'u ve diğer kurumları hızla özelleştiremezsek hızla değer kaybına uğrayacaklar. 1994'de dış borçları karşılayacak durumda olan Telekom, bugün karşılayamaz durumda. 
     Futbol oynanacak. Kuralı koyan devlet, karşındaki oyuncu devlet, hakem devlet. Bu işi geciktirirsen istediğin fiyatı bir sonrakinde bulamayacaksın. Tıpkı Telekom'da olduğu gibi.'' 
     
     KAMU BANKALARI 

     TOBB Başkanı, bir başka soruyu yanıtlarken de, kamu bankalarının da siyasi araç olarak kullanılmaması için biran önce özelleştirilmesinin gerektiğini söyledi. Hisarcıklıoğlu, sektörlere destek yapılacaksa, bunun da bütçeye konulmasını istedi. 
     Halkbank'a talip olup olmadıklarının sorulması üzerine de Hisarcıklıoğlu, ''TOBB'un içinde olması gerekiyorsa çok az nispette Halkbank işleyişiyle ilgili noktada söz sahibi olunması gerektiğine inanıyorum. Ortak niteliğinde söz sahipliği savunduğumuz fikirlere ters düşer'' diye konuştu. 
     
     DIŞ POLİTİKADAKİ GELİŞMELER ÇOK HASSAS 

     Hisarcıklıoğlu, siyasi alandaki bazı konuşmaların kendilerini nasıl etkilediği yolundaki bir soru üzerine de, bu tür konuşmaların üst tarafta kabul görmediğinin açık olduğunu belirtti. ''Bundan korkmamak lazım. Böyle bir gidişat yok'' diyen TOBB Başkanı, dış politikadaki gelişmeleri ise ''Çok hassas'' olarak nitelendirdi. 
     Herkesin sorumluluklarının bilincinde hareket etmesi gerektiğini kaydeden Hisarcıklıoğlu, ekonomik güç ve özgürlük olmadan dış politikada sağlam bir duruş sergilenemeyeceğini dile getirdi. Hisarcıklıoğlu, bu nedenle dış politikada ekonominin göz ardı edilmemesini istedi. 
     Irak'la ekonomik sorunlar konusundaki görüşlerini de açıklayan TOBB Başkanı, önümüzdeki hafta Geçici Konsey eski Başkanı ile bu konuda bir değerlendirme yapacaklarını belirtti. 
     Yapılan bir araştırmada bu ülke ile iş yapan Türk işadamlarının can güvenlik sorununu 6. sırada gördüklerini belirten Hisarcıklıoğlu, iş adamlarımızın ilk olarak bilgiye ulaşamama, ardından da mal güvenliğini sorun olarak gördüklerini anlattı. 
     Şubat'ta bu ülkeye yönelik ekonomik koşulların iyileştirilmesine dönük büyük bir girişimleri olacağını da kaydeden Hisarcıklıoğlu, Güney ve Güneydoğulu odaların Kerkük gibi yörelerde ofisler açmalarına dönük çalışmalar da bulunduğunu bildirdi. 
     
     POZİTİF OLMAYA MECBURUZ 

     Hisarcıklıoğlu, bütçeden neler beklediklerine ilişkin bir soru üzerine ise, ''Olmayan kaynaktan bir şey istemenin anlamı yok'' dedi. 
     Finans, tarım ve inşaat sektörlerindeki küçülmeden şikayet eden Odalar Birliği Başkanı, enerji alanında de piyasanın rekabete açılması, üst kurulun da sadece kuralları koyması gerektiğinin altını çizdi. 
     TOBB Başkanı, ''Konuşmanızda maraton koşmamız gerektiğini söylediniz. Hükümeti maraton koşacak kararlılıkta görüyor musunuz '' sorusunu da şöyle yanıtladı 
     ''Ne beklersen onu görürsün. Biz, beklentilerimizi ortaya koyacağız. 28 Mart'ta bir seçim yapılacak. Sayın Başbakan, popülizm yapmayacaklarını söyledi. Biz, Başbakana inanıyoruz. İnşallah yapılmayacak. Ekonomide Türkiye'nin önünün açıldığı bir yıl. Biz, pozitif olmaya mecburuz. İyi şeyleri, olması gerekenleri ortaya koyacağız. Olması gerekenleri ortaya koyarken de, hassas olduğumuz bir ortamda ekonomik dengeleri bozmamamız lazım. İkazlarımızı da o şekilde yapmamız lazım. Bu ülke hepimizin.'' 

     
</TEXT>
</DOC>
