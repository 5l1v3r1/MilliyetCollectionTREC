<DOC>
<DOCNO> 201693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur15.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Erdoğan Teziç, YÖK Başkanlığı koltuğuna oturdu... 
</HEADLINE>
<TEXT>

     YÖK Başkanlığına atanan Prof.Dr. Erdoğan Teziç, üniversitelerarası Kurul ÜAK toplantısından önce, düzenlenen törenle görevi Prof.Dr. Kemal Gürüz'den devraldı. 
     Ankara Üniversitesi Morfoloji Binası'nda yapılacak ÜAK toplantısının düzenlendiği salona, Prof.Dr. Teziç ve Prof.Dr. Gürüz birlikte geldiler. 
     ÜAK Başkanı Prof.Dr. Ayhan Alkış, Yükseköğretim Yasa Taslağı'nın ele alınacağı toplantının, bugün ayrı bir anlamı bulunduğunu söyledi. Yeni atanan ve eski başkanın bugün birarada bulunduğunu kaydeden Prof. Dr Alkış, ''Yükseköğretimin bir köprüden geçtiği, anlamlı bir tören yapacağız'' diyerek, Erdoğan Teziç'i konuşma yapması için kürsüye çağırdı. 
     Prof.Dr. Teziç, konuşmasına, ''Aranızdan biriydim. Bugün farkımız eşitler arasında birincilik. Bundan başka bir anlam taşımıyor'' diyerek başladı. Birbirlerine bağlı çalışmak zorunda olduklarını vurgulayan Prof.Dr. Teziç, böyle onurlu bir biçimde aralarında bulunmaktan dolayı mutlu olduğunu dile getirdi. 
     Rektörlerin 7 Aralık Pazar günü Prof.Dr. Kemal Gürüz'e veda yemeği düzenlediğini ancak orada devir-teslim yapılması için hukuksal bir alanın henüz oluşmadığını dile getiren Prof.Dr Teziç, devir-teslimin devlet geleneklerine uygun olarak bugün düzenlenmesinin kararlaştırıldığını söyledi. 
     Prof.Dr. Gürüz'ün büyük hizmetlerini şükranla anacaklarını ifade eden Prof.Dr. Teziç, O'nun 8 yıllık görev süresi içinde, üniversiteleri Avrupa liginde oynayacak bir takım haline getirdiğini belirtti. 
     
     ''YORUCU BİR LİG'' 
     ''Bu lig yorucu bir lig'' diyen Prof.Dr. Teziç, üniversitelerin bu ligde ulusal kimlikleri üzerinde alnı açık olarak ve tüm gücüyle çok koşturacaklarını ifade etti. Prof.Dr. Teziç, ''Deyimlerimi mazur görün eski bir sporcu alışkanlığıyla söylüyorum. Ama zorlu bir maratonda bugün Avrupa'ya en kolay açılacağımız kapı, üniversitelerin kapısı'' diye konuştu. 
     Hiçbir kriterin kendilerini engelleyemeyeceği bir konumda olduklarını vurgulayan Prof.Dr. Teziç, bunu alınlarının akıyla başaracaklarına inandığını dile getirdi. Prof.Dr. Teziç, ''Ama bunun baş mimarının Prof.Dr. Kemal Gürüz olduğunu hiçbir zaman unutmayacağız'' dedi. 
     Daha sonra Prof.Dr. Kemal Gürüz kürsüye geldi ve burada Prof.Dr. Erdoğan Teziç'le birbirlerine sarıldılar. Bu sırada, rektörler onları ayakta alkışladı. 
     Prof.Dr. Gürüz, Prof.Dr. Teziç'i kutlayarak YÖK Başkanlığı'na atanmasını, ''Fevkalade isabetli bir seçim'' olarak niteledi. Prof.Dr Teziç'le çalıştıkları süre içinde, O'nun beyefendiliğiyle, insanlığıyla, bilgisiyle ve engin hoşgörüsüyle kendisine her zaman yardımcı olduğunu ifade eden Prof.Dr. Gürüz, ''Kendisine çok şey borçluyum'' diye konuştu. 
     Prof.Dr. Teziç'in ''Her zaman emrinde olacağını ve kendisine vereceği görevleri sonuna kadar yapacağını'' söyleyen Prof.Dr. Gürüz, Prof.Dr. Teziç'e görevinde başarı diledi. 
     
     ''HİÇ ŞÜPHEM YOK'' 
     Rektörlere de seslenen Prof.Dr Gürüz, şunları söyledi 
     ''Türk üniversiteleri, sizlerin büyük gayretiyle Avrupa ortalamalarının üstüne çıkmıştır. Şimdi ufak tefek bazı değişiklikler yapılmasını gerektiğini hepimiz biliyoruz. Dünya gündemini belirleyen, temelini teknolojinin oluşturduğu rekabet ve küreselleşmede, yükseköğretimin büyük bir pazar haline geldiği bir ortamda üniversitelerin idari ve mali açıdan elinin kolunun bağlı olmaktan çıkarılması büyük önem taşıyor. Bunu yaparken dünyadaki gelişmelere çok dikkat etmeliyiz. Bunu, ÜAK her zamanki titizliğiyle yapacaktır, hiç şüphem yok.'' Prof.Dr. Gürüz, Prof.Dr. Teziç'in büyük bir teveccüh göstererek kendisini buraya davet etmesinden dolayı şükranlarını sunduğunu söyledi. 
     Prof.Dr. Gürüz, Prof.Dr. Teziç'in YÖK Başkanlığı'na getirilmesinin fevkalade isabetli bir seçim olduğunu yineleyerek, ''Kendisi için fedakarlıktır. Bunu da biliyorum'' dedi. 
     Daha sonra ÜAK Başkanı Prof.Dr. Alkış, Prof.Dr. Gürüz ve Prof.Dr. Teziç'e birer çiçek sundu. 
     Devir-teslim töreninin ardından, Prof.Dr. Teziç, ÜAK Başkanı Prof.Dr. Alkış ve bazı rektörler, Prof.Dr. Gürüz'ü arabasına kadar uğurladı. 
     
</TEXT>
</DOC>
