<DOC>
<DOCNO> 214700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun07.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi'nden karşı taktik "AB de devreye girsin" 
</HEADLINE>
<TEXT>

     KKTC tarafından Kıbrıs sorununda yaşanan tıkanıklıkları gidermek amacıyla sunulan 3 aşamalı plana karşı Rum tarafının yeni bir taktik ortaya attığı öğrenildi. 
     A.A muhabirinin Kıbrıs Rum kaynaklarından aldığı bilgiye göre ''Rumlar, çözüm sürecinde AB'nin BM ile birlikte devreye girmesini'' istiyorlar. 
     Kıbrıs Rum Yönetimi KRY ayrıca dörtlü müzakerelerin de BM Genel Sekreteri Kofi Annan tarafından düzenlenmesi ve onun gözetiminde yapılması hususunda ısrar ediyorlar. 
     Bir Rum kaynak, ''KKTC önerisinde ikinci aşamayı oluşturan dörtlü KKTC, KRY, Türkiye ve Yunanistan arasındaki müzakerelerin BM şapkası ve kontrolü altında yapılıp yapılmayacağının açık olmadığını'' söyledi. 
     
     PAPADOPULOS İYİMSER 
     KRY lideri Tassos Papadopulos, ''KKTC önerisinden sonra çözüm konusunda tünelin ucunda bir ışık görüp görmediğini'' soran gazetecilere, ''Genel Sekreter Annan müzakereleri başlatabilirse bu çok olumlu bir adım olur'' karşılığını verdi. 
     ''AB'nin de süreçte bir rolü olması gerektiğini'' öne süren Papadopulos, ''BM ve AB'nin kendi aralarında müzakere ederek bu rolün ne olması gerektiğini kararlaştırmalarını'' önerdi. 
     
</TEXT>
</DOC>
