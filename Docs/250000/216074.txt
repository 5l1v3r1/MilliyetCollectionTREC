<DOC>
<DOCNO> 216074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur25.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Sevgililer Günü yarışmasında birinci olan aşk hikayesi 
</HEADLINE>
<TEXT>

     Doğrudan satış sektöründe faaliyet gösteren Avon'un 14 Şubat Sevgililer Günü dolayısıyla düzenlediği yarışma sonuçlandı. 
     Edirne'den Kadir Güngör, 2 bin 750 kişinin katıldığı yarışmada, seçici kurulu en çok etkileyen hikayesi ile sevgilisiyle birlikte 3 gece, 4 gün sürecek Paris seyahati kazandı. 
     Avon'dan yapılan açıklamaya göre, Kadir Güngör hikayesinde, sevgilisinin gönlünü kazanmak için bir yıl boyunca yaptığı girişimleri anlatıyor. 
     Sevgilisine arkadaşıyla gönderdiği beyaz bir güvercinin bacağına bağladığı not, her gün kapısına bıraktığı sepet çiçekler, kasete çekip gönderdiği ve kendi besteleyip söylediği onlarca şarkı, gazetelere gönderdiği teklif mektupları gibi girişimleri yetersiz kalan Güngör, bir gece sabaha karşı sevgilisinin evinin karşısındaki elektrik kurumunun çatısına yedi metrelik ''seni seviyorum'' pankartı ve yollara çiçek resimleri çizdiğini bildirdi. 
     Daha sonra resmi daireye izinsiz pankart açmaktan gözaltına alındığını yazan Kadir Güngör'ün mutlu sonuçlanan hikayesi şöyle devam ediyor 
     ''Polislerin sevgilimi karakola çağırıp bizi karşılaştırması ve anlaşmamızı sağlaması sonucu sevgilim evlenme teklifimi kabul etti ve tam yedi yıldır birlikteyiz. Şu an evimizin hazırlıkları sürüyor, birkaç ay içinde evleneceğiz. Onu çok seviyorum ve bizim birleşmemizi sağlayan polislere sonsuz derece minnettarım. Tüm bu yaşadıklarımızın delili karakol kayıtlarında mevcuttur.'' 
     
</TEXT>
</DOC>
