<DOC>
<DOCNO> 224855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy19.html </URL>
<DATE> 2004/03/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Derviş ''Türkiye çapında çok ciddi yükselişteyiz'' 
</HEADLINE>
<TEXT>

     CHP Genel Başkan Yardımcısı ve İstanbul Milletvekili Kemal Derviş, partisinin Türkiye çapında çok ciddi bir yükselişte olduğunu belirterek, ''28 Mart'ta seçmen, oyu ile sonucu belirleyecek. Ne bir anket, ne manşetler değil...'' dedi. 
     Derviş, CHP'nin Beyoğlu İlçe Merkezi'ni ziyaret ederek, partililere hitaben konuşma yaptı. 
     İspanya ve Fransa'daki seçimleri hatırlatan Derviş, bu ülkelerdeki seçimler öncesi geride görünen sosyalist partilerin, seçimlerden önemli bir farkla önde çıktığını söyledi. 
     Derviş, ''Avrupa'daki sosyal demokrasi rüzgarının Türkiye'ye de yansıması'' dileğinde bulunarak, şunları kaydetti 
     ''Türkiye çapında bence çok ciddi yükselişteyiz. Buna son güne kadar devam etmeliyiz. 28 Mart'ta seçmen, oyu ile sonucu belirleyecek. Ne bir anket, ne manşetler değil... Sonucu vatandaş belirleyecek, vatandaşın dediği olacak. Hiçbir şey bitmedi. Önemli olan seçmenin katılımı. Kasım 2002'de birçok vatandaş sandığa gitmedi. Bunların çoğu CHP ve sosyal demokrasi meyilli vatandaşlardı. Bu seçmeni sandığa getirmek önemli. O zaman kırgın ve tepki gösterenler sandığa gitmedi.'' Kemal Derviş, parti içi tartışmalardan kaçınılması gerektiğini de vurgulayarak, ''Parti içi tartışmaları bırakalım. Önemli olan 28 Mart'taki seçimler. Parti içindeki arkadaşları düzgün bir üslup kullanmaya davet ediyorum'' dedi. 
     Derviş daha sonra, CHP'nin Beyoğlu Belediye Başkan adayı Haluk Öztürk Atalay ve partililerle birlikte İstiklal Caddesi'nde esnaf ve vatandaşlara yapma kırmızı gül dağıttı. 
     
</TEXT>
</DOC>
