<DOC>
<DOCNO> 215356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/guncel/gun01.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Falcının sözleri umut oldu 
</HEADLINE>
<TEXT>

   Hera'nın sahibi, Bulgar bir falcının "Botta insanlar görüyorum" sözleri üzerine gemide çalışan oğlunu bulmak için kurtarma ekipleri ve eşiyle denize açıldı... 
      Bülent Özdemir 
   
   İstanbul Boğazı'nın Karadeniz girişinde batan Kamboçya bandıralı kuru yük gemisi Hera'nın kayıp 19 mürettebatını bulmak için CASA tipi uçak ve helikopter desteğiyle yapılan aramalardan dün de sonuç alınamadı. Oğlu ve kayınpederi de kayıplar arasında olan geminin sahibi Stephan Minchev de eşi Stoyanka Minchev'le birlikte aramalara katıldı. Kaptan olmak isteyen 24 yaşındaki oğlu Martin'in bir ay önce gemide çalışmaya başladığını anlatan Stephan Minchev, haberi alır almaz apar topar Türkiye'ye geldiklerini söyledi. 
   Mürettebatın bulunabilmesi için fal baktıran Bulgaristan'daki bir yakınının kendisini aradığını belirten Minchev, "Falcı, botta birkaç kişi görmüş. Bu kehanet bizim için umut oldu. Oğlum yaşıyor olabilir" diye konuştu. 
   Bu sözlerin ardından Minchev çifti, Kıyı Emniyeti'ne ait botla gemiden en son haber alınan yere açıldı. Dürbünle kıyıyı kontrol eden anne ve baba, yaklaşık üç saat denizde kaldı. 3 millik bölgede süren aramalarda gemiden arda kalan halattan başka bir şey bulunamadı. 
   
   Üç saat denizde kaldılar 
   Gözyaşlarına boğulan anne çıkışta bottakilere, "Allah size sağlık versin" derken, baba Minchev, "Kendi gözlerimle görmek istedim. Burada olan hiç kimseyi denizde bırakmayacağız. Dalgıçlarla hepsini çıkarıp ailelerine teslim edeceğiz" dedi. Çalışmalara bugün de dalgıçlarla devam edilecek. 
   
   Denize yakıt sızıyor 
   "Geminin sahibi dalgıçla su altına inilip geminin içerisinde kilitli kalan ve hayatını kaybeden personel varsa çıkartmayı planlıyor" diyen Kıyı Emniyeti Genel Müdürü Barış Tozar, gemi batmadan önce yardım sinyali aldıklarını belirterek, şunları söyledi 
   "Baş tarafta sac kopması olduğunu söylediler. Geminin su almaya başladığını ve 7 - 8 dakika içinde de alabora olduğunu tahmin ediyoruz. Mürettebatın ani batma nedeniyle kurtulamadığı düşüncesindeyiz." Tozar, 74 metre derinlikte olduğu saptanan gemiden sızan yakıtın yavaş yavaş su yüzüne çıktığını da sözlerine ekledi. 
   
   
   
   
</TEXT>
</DOC>
