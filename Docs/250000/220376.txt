<DOC>
<DOCNO> 220376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/ekonomi/eko08.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYADAN KISA KISA 
</HEADLINE>
<TEXT>

   
   Shell'in patronundan piyasalara güvence    Sir Philip Watts'ın istifasından sonra göreve gelen Shell'in yeni patronu Jeroen van der Veer, daha önce ortaya atılan ve şirketin hisselerinin yüzde 15 oranında düşmesine neden olan spekülasyonlar hakkında muhasebe kayıtlarında hiçbir sorun olmadığı yönünde piyasaları temin etti. 
   Shell ocak ayında piyasadaki değerini yükselterek, mevcut rezervlerini normalin üstünde göstermiş ve ABD Sermaye Piyasası Kurulu SEC tarafından soruşturma kapsamına alınmıştı. Veer, basın toplantısında SEC'e tüm muhasebe kayıtlarını sunduklarını belirtirken sorunun kaynağını da araştırdıklarını söyledi. Veer, Watts'ın istifa nedenini ise şirketin kendisine olan güvenini kaybetmesinde bulduğunu söyledi. 
   
   ABD'de istihdam artmadı, dolar düştü    Dolar, cuma günü ABD'de özel sektörün geçen ay beklenenin altında istihdam yaratması haberleri üzerine düştü. Şubat ayında 150 bin olarak gerçekleşmesi beklenen toplu istihdam oranının sadece 21 bin olarak gerçekleşmesi doların düşüşünün temel nedeni olarak gösterildi. Başkanlık seçim kampanyaları sonrasında ortaya çıkan bu figürlerin ABD'deki ekonomik istikrarı bozacağı ve Bush'u da alarma geçireceği yorumları yapıldı. Dolar, euro karşısında değer kaybederken, 1 euro 1.241 dolardan işlem gördü. Dolar sterlin karışısında da 2.5 sent değer kaybetti. ABD Hazine Bakanı John Snow, figürlerin istikrar için bir tehlike olmadığını söylerken hükümetin verilerden memnun olmadığını da sözlerine ekledi. 
   
   Parmalat'ta ipler 19 Mart'ta çekiliyor    İtalyan'ın hesaplarında 14.3 milyar dolar açık çıktıktan sonra iflasını açıklayan gıda devi Parmalat'ta bazıları halen içeride bulunan 27 yönetici için son karar 19 Mart'ta verilecek. Yönetimdeki aile üyelerinin de içinde bulunduğu acil bir dava ile işi bitirmek isteyen savcılar, tüm yönetimi ve aile üyelerini şirketin hisseleriyle oynama ve yurtdışındaki hesaplarından para aktarmakla suçlayacak. Araştırmayı yapan Milan bölgesi müfettişleri üç ay boyunca yüzlerce saat çalıştı. Müfettişler mahkemeyi ikna etmek için şu ana kadar 142 kanıt hazırladı. Suçlulukları 19 Mart'ta kesinleşebilecek isimler arasında kurucu Calisto Tanzi ve üç eski baş mali işler sorumlusu, Fausto Tonna, Luciano Del Soldato ve Alberto Ferraris de var. 
   
   
</TEXT>
</DOC>
