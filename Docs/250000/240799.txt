<DOC>
<DOCNO> 240799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonyas04.html </URL>
<DATE> 2004/05/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Şimdi tarihi filmler moda... Truva'dan sonra Büyük İskender geliyor... 
</HEADLINE>
<TEXT>

     Hollywood ''Cesur Yürek'', ''Gladyatör'', ''Truva'' derken iyice tarihi filmlere merak sardı. ''Truva'' filmi tüm dünyada fırtına gibi eserken, başka tarihi yapımlar da izleyiciyle buluşmak için gün sayıyor. 
     BBC'nin internet sitesindeki habere göre, şimdi kılıçlarıyla, etekleriyle, sandaletleriyle Roma dönemi filmleri moda. Homeros'un ''İlyada'' destanından beyazperdeye uyarlanan 200 milyon dolarlık dev yapım ''Truva'', yakında diğer ''rakipleriyle'' tanışacak. 
     Sinema dünyasının Aşil'den sonraki favori karakteri, Büyük İskender. Üç ayrı projeyle beyazperdeye getirilen İskender'in ilk ''macerası'', Ocak 2005'te seyirciye ''merhaba'' diyecek. Ünlü yönetmen Oliver Stone'un yönettiği filmde, İrlandalı aktör Colin Farrel, kılıcıyla ''büyük düğümü'' çözen Makedonya Kralı'nı canlandıracak. 
     
     LEONARDO DA BÜYÜK İSKENDER OLDU 

     İkinci ''Büyük İskender'' projesi ise yönetmen Baz Luhrmann'ın imzasını taşıyor. ''Moulin Rouge'' filminin ünlü yönetmeninin kamera arkasına geçtiği film, 2005'te izleyiciyle buluşacak. 
     Filmde, ''Titanic''in yıldızı Leonardo DiCaprio İskender'i, Nicole Kidman ise annesini canlandıracak. Ridley Scott'ın yöneteceği üçüncü İskender projesinin ise henüz oyuncuları belirlenmedi. 
     Sinemanın başka bir favori tarihi karakteri Kral Arthur'u anlatan filmler kervanına bir yenisi daha katılıyor. Antoine Fuqua'nın yönettiği filmde, Kral Arthur'a Clive Owen can veriyor. Film, temmuz ayında vizyona girecek. 
     BBC televizyonu ise Roma İmparatoru Julius Sezar'ın yaşamını konu alan ve çekimleri süren 12 bölümlük diziyi seneye ekranına taşımaya hazırlanıyor. 
     
     ''GÜNÜN MODASI'' 

     ''Total Film'' adlı sinema dergisinin editörü Matt Mueller, yaptığı değerlendirmede, tarihi film yapmanın şu günlerde sinema dünyasında ''moda'' olduğunu söyledi. 
     Mueller, ''Hollywood, sinema seyircisinin bu konuya çok büyük ilgisi olduğunu fark etti. Özel efektlerle zenginleşen bu filmler altın yumurtlayan tavuk'' dedi. 
     Bununla birlikte bu ilginin sonsuza kadar sürmeyeceğini ifade eden Mueller, ''Hollywood, dönem dönem aynı konulara ilgi gösterir. Birkaç yıl sonra bunlar gider, başkası gelir'' yorumunu yaptı. 
     
     KİMLER GELDİ, KİMLER GEÇTİ 

     Mueller böyle söylese de, sinema dünyasının tarihi filmlere ilgisi yıllardır sürüyor. 
     ''Spartaküs'' filmiyle devleşen Kirk Douglas hala zihinlerde yer ederken, ne zaman ''Kleopatra'' denilse akla ''menekşe gözlü'' güzel Liz Taylor geliyor. 
     1959 yapımı ''Ben Hur'' filminin 11 dalda Oscar ödülü alması tarihi filmlerin başarısını bir kez daha göstermiş, film o dönem batmakta olan Metro Goldwyn Mayer film şirketini kurtarmıştı. ''Quo Vadis'', ''The Robe'' gibi yapımlar, büyük yıldızlarla binlerce sinemaseverleri salonlara çekti. 
     Günümüzün başarılı tarihi filmleri arasında ise Mel Gibson'ın Oscarlı filmi ''Cesur Yürek'' ile Russel Crowe'un rol aldığı ''Gladyatör'' başı çekiyor. 
     
</TEXT>
</DOC>
