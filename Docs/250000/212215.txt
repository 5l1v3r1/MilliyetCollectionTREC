<DOC>
<DOCNO> 212215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo05.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet 6 sayı attı, Spurs yenildi 
</HEADLINE>
<TEXT>

     ABD Profesyonel Basketbol Ligi'nde NBA 14. hafta mücadelesine, bu sabaha karşı yapılan 3 maçla devam edildi. 
     Geçen sezonun şampiyonu San Antonio Spurs, sahasında Pasifik Grubu lideri Sacramento Kings'e 96-91 52-42 yenilerek, 48. maçında 18. yenilgisini aldı ve Ortabatı Grubu'nda 3. sıraya indi. 
     Karşılaşmada, evsahibi ekipte, sakatlığı düzelen ve 2 maç aradan sonra formasına kavuşan Hidayet Türkoğlu, sonradan oyuna girerek 21 dakika sahada kaldı ve bu sürede 6 sayı, 2 savunma ribaundu ve 1 asistle oynadı. Türkoğlu, 6 kez denediği 2 sayılık atışlarda başarılı olamazken, 3 sayılık atışlarda 3'de 2 isabet sağladı. 
     Takımda Tim Duncan, 35 sayı, 18 ribaunt ve 4 blok, Fransız oyun kurucu Tony Parker, 19 sayı, 4 ribaunt ve 6 asist, Arjantinli forvet Emanuel Ginobili de 12 sayı, 4 ribaunt ve 4 asistle oynamalarına karşın yenilgiye engel olamadı. 
     44. maçında 32. galibiyetini alarak ligin genel liderliği unvanını da Merkez Grubu lideri Indiana Pacers'ın elinden alan Sacramento Kings'de ise Sırp forvet Predrag Stojakoviç, 22 sayı ve 6 ribauntla en skorer oyuncu oldu. Takımda ayrıca Bobby Jackson, 18 sayı ve 5 ribaunt, Mike Bibby, 17 sayı ve 6 asist, Sırp pivot Vlade Divaç da 11 sayı, 9 ribaunt ve 9 asistle galibiyete büyük katkı yaptı. 
     Atlantik Grubu lideri New Jersey Nets'in, deplasmanda grup sonuncusu Orlando Magic'i 89-79 43-39 yendiği maçta, konuk ekipte Jason Kidd, 33 sayı, 10 ribaunt ve 8 asistle ''triple double'' yapmayı kılpayı kaçırırken, evsahibi ekipte yalnızca 4 dakika forma şansı verilen Gürcü asıllı Türk vatandaşı Zaza Pachulia, serbest atıştan gelen 1 sayı, ayrıca 1 savunma ribaundu ve 1 top çalmayla oynadı. 
     Günün diğer maçında ise deplasmanda Portland Trail Blazers, Atlanta Hawks'ı 93-85 37-42 yendi. 
     Lige, yarın sabaha karşı yapılacak 9 maçla devam edilecek. 
     
</TEXT>
</DOC>
