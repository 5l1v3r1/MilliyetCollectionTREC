<DOC>
<DOCNO> 223891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/ekonomi/aeko.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon'dan acil ödeme uyarısı 
</HEADLINE>
<TEXT>

   TMSF, batık banka patronlarına 'En kısa sürede ödeme planı için 2. Tahsilat Dairesi'ne başvurun. Yoksa bütün yaptırımları uygularız' mesajı verdi 
      ANKARA Milliyet 
   
   Tasarruf Mevduatı Sigorta Fonu TMSF , Fon'a alınan bankaların eski sahipleri ve borçlularına ödeme planı yapma çağrısında bulundu. 
   TMSF'den yapılan açıklamada "Borçlu olan firma ve grupların borçlarını ödemek veya ödeme planına bağlamak için gerekli çabayı göstermemeleri halinde, Amme Alacaklarının Tahsili Hakkındaki Kanun ve Bankalar Kanunu'ndaki son değişikliklerin sağladığı bütün yaptırımların uygulanacağı bilinmeli" denildi. 
   
   Adres 2. Daire 
   Açıklamada, "Bu tür yaptırımlarla karşılaşmak istemeyen ve uzun süredir ödemedikleri borçlarını ödemek veya uygun ödeme planlarına bağlamak isteyen borçluların, en kısa zamanda TMSF 2. Tahsilat Dairesi ile temas kurmaları kendi menfaatlerine olacaktır" denildi. Bilindiği gibi söz konusu kanunlar batık banka patronlarının tüm mal varlıklarına el konulması ve şirketlerinin yönetimlerinin Fon'a alınması da dahil ağır yaptırımlar içeriyor. 
   21 batık bankanın Hazine'ye yükü 5.5 milyar dolarlık İmar Bankası faturası hariç 22 milyar doları bulurken, batık bankaların eski sahiplerinin borcu 11 milyar dolar düzeyinde. Bugüne kadar altı banka için ödeme planı yapılırken, Fon'a alınan altı bankanın eski sahipleriyle de ödeme planı konusunda görüşüldüğü bilgisi basına yansımıştı. 
   Bugüne kadar ödeme planı yapanlar şunlar Çukurova Grubu Pamukbank , Ceylan Grubu Bank Kapital , Bayındır Holding Bayındırbank , Sürmeli Grubu Sitebank , Yaşar Grubu Yaşarbank . Bilgin Grubu da Etibank için ön protokol yaptı, ancak ön protokoldeki 6.5 trilyon liralık peşin ödeme dışındaki şartlar yerine getirilmedi. Kentbank ve Demirbank'ın eski hakim ortaklarının açtıkları davalarda da Danıştay Dava Daireleri Genel Kurulu'ndan el koyma kararının durdurulmasına dair kararlar çıkmıştı. 
   
   Hukuk engeli 
   Bu arada TMSF Başkanı Ahmet Ertürk'ün bu protokollerin içeriğine dair hafta içinde yapılacağını duyurduğu açıklama da özellikle iki protokolde yer alan 'kamuoyuna açıklanmama' şartı nedeniyle ertelendi. 
   
   'Ödeme için yeterli niyet ve çaba yok'    Fon'dan yapılan yazılı açıklamada, bankaların yönetim ve denetiminin TMSF'ye geçmesinden bu yana geçen süre zarfında, hakim ortaklar dışındaki borçlu firma veya grupların kurumsal borçlular büyük kısmının, borcunu ödeme veya ödeme planına bağlama konusunda yeterli niyet ve çabayı göstermediği belirtildi. Açıklamada, batık bankalardan tahsilatı hızlandırmak amacıyla alınan yasal önlemlerin TMSF'yi daha etkin ve kararlı çalışacak bir yapılanmaya kavuşturduğu belirtilerek, bunun alacakların takip ve tahsili sürecinin de daha etkin, hızlı ve sonuç alıcı bir aşamaya gireceği anlamına geldiği belirtildi. 
   
   
</TEXT>
</DOC>
