<DOC>
<DOCNO> 232156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/ekonomi/eko08.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Otosan hedef yükseltti 
</HEADLINE>
<TEXT>

   Ford Otosan Genel Müdürü Turgay Durak, iç pazar satış hedeflerini 90 binden 130 bine çıkardıklarını açıkladı 
      EKONOMİ SERVİSİ 
   
   Ford Otosan Genel Müdürü Turgay Durak, iç pazardaki canlılığın devam edeceğini umduklarını belirterek, iç pazardaki satış hedeflerini 90 bin adetten yaklaşık 130 bin adede yükselttiklerini bildirdi. Durak, bu yıl, ihracat ile birlikte toplam 265 bin adet araç satarak, yaklaşık 3 milyar euro ciro elde etmeyi planladıklarını da söyledi. 
   Ekonomideki iyileşmeye paralel olarak bu yılın ilk çeyreğinde otomotiv pazarında canlılık yaşandığını belirten Durak, satışların, bir önceki yılın aynı dönemine oranla yüzde 278 büyüdüğüne işaret etti. Kendilerinin de satışlarını yüzde 267 artırdıklarını kaydeden Durak, üretimlerinin 36 bin 886 adete çıktığını belirtti. 
   
   Transit ihracatı artırdı 
   Bu üretimin 22 bin 786'sını ihraç ettiklerini ve bu sayının, geçen yılın ilk çeyreğine göre yüzde 40 artışı ifade ettiğini belirten Durak, martta devreye giren Transit'in üretim transferi projesiyle aylık ihracatlarının ilk defa 10 bin adetin üzerine çıkarak, 10 bin 849 adet olduğunu kaydetti. 
   
   
</TEXT>
</DOC>
