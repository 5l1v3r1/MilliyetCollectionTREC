<DOC>
<DOCNO> 213641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/siyaset/siy01.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi partileri korkutan karar 
</HEADLINE>
<TEXT>

   Şanlıurfa'da mahkeme, valiliğin başvurusu üzerine DTP teşkilatlarını kapattı. Yargıtay kararı onarsa, valilikler siyasi partilerin kaderinde söz sahibi olacak 
   GÖKÇER TAHİNCİOĞLU Ankara 

   
   Yerel mahkemelere parti teşkilatlarını kapatma olanağı tanıyan mahkeme kararıyla ilgili son sözü Yargıtay söyleyecek. Şanlıurfa 1. Asliye Hukuk Mahkemesi, 17 Nisan 2002'de DTP'nin Şanlıurfa il ve merkez ilçe teşkilatlarının, kuruluşlarından itibaren 3 yıl geçmesine rağmen genel kurul toplantısı yapmadıkları gerekçesiyle kapatılmasına karar verdi. Karar, itiraz yoluna başvurulmadığı için kesinleşti. 
   Mahkeme, söz konusu kararı Şanlıurfa Valiliği'nin başvurusu üzerine verdi. Dernekler Kanunu'na göre, dernek şubelerinin kapatılmasını isteme yetkisine sahip olan valilik, DTP ile ilgili başvuruyu Siyasi Partiler Kanunu'ndaki bir boşluğa dayandırdı. Yasanın 29. maddesinde parti kongreleriyle ilgili konularda, belirli hallerde Dernekler Kanunu hükümlerinin uygulanabileceği belirtiliyor. Valilik, Siyasi Partiler Kanunu'nda partilerin il ve ilçe teşkilatlarının kongrelerini yapmamaları konusunda boşluk bulunduğundan, Dernekler Kanunu'ndan aldığı yetkiyle başvuruda bulundu. 
   
   Başsavcılığın itirazı 
   Yargıtay Başsavcılığı, DTP'nin Şanlıurfa teşkilatının kapatıldığına ilişkin kararın eline ulaşmasıyla konudan haberdar olabildi. Dönemin Yargıtay Başsavcısı Sabih Kanadoğlu, Adalet Bakanlığı'na kararı "ihbar" ederek, yazılı emir yoluyla bozulmasını talep etti. Kanadoğlu, siyasi partilerin il ve ilçe kongrelerinin yasal süresi içerisinde yapılmamasının, partinin büyük kongresini de süresi içinde yapılamayacağı sonucunu doğuracağını, Siyasi Partiler Kanunu'na göre, Yargıtay Başsavcılığı'nın Anayasa Mahkemesi'ne başvurması gerektiğini kaydetti. 
   
   Kötüye kullanılabilir 
   Adalet Bakanı Cemil Çiçek, kararı yazılı emir yoluyla bozulması için Yargıtay'a götürdü. Karar, Yargıtay 4. Hukuk Dairesi'nin gündeminde bulunuyor. Dairenin kararı, partilerin il ve ilçe teşkilatlarının, valiliklerin suç duyurusu üzerine yerel mahkemelerce kapatılıp kapatılamayacağı konusunda emsal niteliğinde olacak. Yargı çevreleri, kararın bozma yönünde çıkmaması halinde, idareye kötüye kullanılması durumunda, siyasi yaşamı sarsıcı biçimde etkileme yetkisinin verileceğini belirterek, "Örneğin seçimden önce 42 ilde örgütlenmesi bulunan bir partinin iki teşkilatını kapatırsanız. 40 ilde örgütlenmesi kalır ve seçime giremez" dedi. 
   
   
   
</TEXT>
</DOC>
