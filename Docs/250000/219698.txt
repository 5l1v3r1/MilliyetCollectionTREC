<DOC>
<DOCNO> 219698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yazar/altan.html </URL>
<DATE> 2004/03/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çuvaldızdan geçirilen iğneler... 
</HEADLINE>
<TEXT>

   
   Irak'ta birbirini öldüren öldürene. Bu kez de Şiilerin kutsal aşure gününde, nedense çok sayıda intihar saldırısı düzenlenmiş. Ölü sayısının en az 170 - 180 kişi olduğu söyleniyor. 
   Ve Washington, katliamın baş sanığı olarak, El Kaide yanlısı Ürdünlü Ebu Musab El Zarkavi'yi gösteriyormuş. 
   
   Ah bu El Kaide ve Bin Ladin... 
   Paraları nereden buluyorlar, silahları nereden alıyorlar, canlı bomba olarak kullanılacak fedaileri nasıl koşullandırıyorlar ve nerelerde eğitiyorlar acaba 
   Başkan Bush, NASA'nın Mars'a gönderdiği elektronik robotlardan gelen fotoğrafları biliyor ama Bin Ladin'in yerini de, örgütünün kaynaklarıyla kadrolarının ne tür ölümcül eylemler planladığını da, maalesef bilemiyor. 
   Ama, nah işte buraya yazıyorum, yakın zamanda göreceksiniz Bin Ladin'i de yakalayacak, örgütünü de çökertecek, Ortadoğu'da huzuru da, barışı da sağlayacak... 
   Ve bir kahraman olarak girecek başkanlık seçimlerine... 
   Yaşasın Başkan Bush, yaşasın huzur ve barış... 
   
   Necip Fazıl, salaklığın bulaşıcı olduğu kanısındaydı. 
   Algılama radarları gelişmemiş, ortak bir kahkahadan yoksun kişilere rastladığınızda konuşma da, suyu çekilmiş dere bataklığına dönüşür 
   - Eee, daha daha nasılsınız 
   - Yuvarlanıp gidiyoruz işte... 
   - Çoluk çocuk nasıl 
   - Büyüyorlar onlar da... 
   Ne Kerbela'daki katliam ne "politika" ile "bilim" arasındaki fark ne "varlıklı olmak"la "var olmak" arasındaki evrensel çizgi, ne de lezzetli bir espri... 
   
   II. Mahmut dönemine bağlanan bir Osmanlı fıkrası vardır. 
   Adamın biri, yere diktiği bir çuvaldızın deliğinden, uzaktan fırlatıp attığı iğneleri geçiriyormuş. 
   Padişah da duyup, merak etmiş bu hünerli adamı görmek istemiş çuvaldızın deliğinden iğneleri nasıl geçirdiğini... 
   Adamın akıl almaz başarısını izledikten sonra da, emir vermiş 
   - Kendisine 40 altın verula, 40 da sopa vurula... 
   Adamın hünerini ödüllendiriyor, kimsenin işine yaramayan bir gösteriyle uğraştığı için de, kendisini cezalandırıyormuş. 
   
   II. Mahmut dönemine mal edilen bu fıkra, tipik bir algılamasızlık örneği... 
   Kişinin kendi yeteneğini somut olarak kanıtlama çabasını reddettiğinizde ve "benim, yahut kimin, ne işine yarıyor ki" yaklaşımıyla kendisini engelleyip cezalandırmaya kalktığınızda atletizmde 100 m. şampiyonlarını da reddetmiş olursunuz, cirit, disk, gülle atma şampiyonlarını da iç açıları birbirine eşit, ama biri küçük, biri büyük "benzer üçgenler" üzerinde çalışmış olan Thales'i de, Hz. Davut'un heykelini yapmış olan Michelangelo'yu da, Walt Disney'in 1940'ta yaratmış olduğu "Fantasia"yı da... 
   
   Bugün Selim Sırrı gibi, Bal Mahmut gibi, Eşref Şefik gibi, Ercüment Ekrem gibi üst düzey sohbet virtözlerinden yoksun kalınmışsa bunun bir nedeni de, kendi anadilinin tadına varamayanların çoğalmasıyla, ortak kahkahaların azalması... 
   Bir başka nedeni de, kendi ezik benliğini somut bir başarıda yeterince tatmin edemeyenlerin, durmadan kendilerini övmeleri ve durmadan kendi propagandalarını yapmaya çalışmaları... 
   
   Bu kısırlık, sonunda ırkçılıkla, ortak mistik bir inanca sığınmayı doğurur... 
   Böylesi külüstür saplantıları, işine geldiği yerde Başkan Bush da kullanır, yerel politikacılar da ister sakallı olsunlar, ister sakalsız... 
   Ve insanlar ölürler öldürürler, öldürürler ölürler... 
   Kimsenin de aklına, onca kanlı çatışma ve cinayetten, kimlerin k rlı çıktığı sorusu gelmez hele gerçekten de salaklık bulaşıcıysa... 
   
   Herhalde ABD'deki başkanlık seçimlerine kadar, birkaç bin kişi daha ölecek Ortadoğu'da... 
   Sonunda da El Kaide örgütü çökertilecek... 
   
   Çuvaldızın deliğinden iğne geçirmek gibi, ne kadar eğlenceli uğraş konuları var oysa Türkiye'de... 
   Örneğin son yüzyılda kimler hangi parayla yurtdışına gittiler, sağlık sorunlarını çözümlemek için .. 
   Böyle bir liste yayımlansa, çok insan şaşkınlıktan sadece küçük dilini değil, büyük dilini de yutardı... 
   
   Ortak kahkahalardan yoksun kalınmış bir alemde, "benim hırsızım iyidir" benzeri garip övünmeler dinler, garip yargılara rastlar ve bir salaklık epidemisinin kısırlığı içinde sorarsınız siz de 
   - E, bakalım, daha daha nasılsınız 
   
      
   
</TEXT>
</DOC>
