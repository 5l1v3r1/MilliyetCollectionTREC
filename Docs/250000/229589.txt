<DOC>
<DOCNO> 229589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun56.html </URL>
<DATE> 2004/04/08/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
Akıncı "Denktaş ve Papadopulos çözümsüzlük için işbirliği yapıyor" 
</HEADLINE>
<TEXT>

     KKTC'deki Barış ve Demokrasi Hareketi BDH Genel Başkanı Mustafa Akıncı, KKTC Cumhurbaşkanı Rauf Denktaş ile Rum yönetimi lideri Tasos Papadopulos'un, ''24 Nisan'da iki toplumun ortaya koyacağı iradeyle statükonun sona ereceği telaşına kapıldıklarını, çözümsüzlük için işbirliği yaptıklarını'' söyledi. 
     Akıncı, BDH Basın Bürosu aracılığıyla yaptığı açıklamada, ''iki toplum liderinin, toplumlarını çözüme yönlendirecek devlet adamlığını sergilemek yerine, ağlamaklı ifadelerle toplumlarını çözümsüzlüğe yönlendirdiğini'' savundu. 
     Mustafa Akıncı, ''Denktaş ile Papadopulos'un çözümsüzlüğün sürdürülebilmesi için işbirliği içinde hareket ettiğini'' ifade ederek şunları kaydetti 
     ''Kıbrıs Rum halkı, Denktaş'ın tavırlarına ve söylediklerine, Kıbrıs Türk halkı da Papadopulos'un açıklamalarına bakarak neden evet demeleri gerektiğini çok iyi anlama şansına sahiptir. Kıbrıs Türk ve Rum toplumları, liderliklerinin statükocu anlayışlarına rağmen referandumlarda evet diyerek yeni bir gelecek kurmayı başaracaklar, gelecek kuşaklara barış içinde bir Kıbrıs yaratacaklardır.'' 
     
</TEXT>
</DOC>
