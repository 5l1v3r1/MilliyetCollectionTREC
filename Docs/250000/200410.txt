<DOC>
<DOCNO> 200410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sonspo18.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisa-Karşıyaka maçından sonra olaylar çıktı... 
</HEADLINE>
<TEXT>

     Karşıyaka Futbol Takımı Menajeri Cem Değirmencioğlu, Vestel Manisaspor maçının ardından kent çıkışında kafileyi taşıyan otobüsün taşlandığını ve saldırıya uğradıklarını bildirdi. 
     Cem Değirmencioğlu, Manisa'da yeterli güvenlik önlemlerinin alınmadığını ileri sürdü. 
     Kent çıkışındaki Zorlu Tesisleri'nin yakınında bir minibüsün, kafileyi taşıyan otobüsün önüne geçtiğini anlatan Değirmencioğlu, şunları söyledi 
     ''Eskort olarak bir polis arabası verildi, polis her kırmızı ışıkta bizi durdurdu. Çıkışta eskortluk yapan araçla, otobüsün arasına giren bir minibüs kasıtlı olarak hızımızı kesti. Bu sırada otobüse taşlar atıldı, hakaretler de yağınca biz inip kendimizi savunmak zorunda kaldık. Polis havaya ateş açtı. Oyuncumuz Korhan'ın ayağının üzerinden minibüs geçti, kendisini hastaneye kaldırdık. Minibüs şoförü kasıtlı olarak kendini savunmak için yola inmek zorunda kalan futbolcuların üstüne aracı sürdü.'' Karşıyakalı futbolcuların otobüsten inerek, söz konusu minibüste bulunanlarla kavga ettikleri, yaşanan bu arbede sırasında Korhan'ın ayağının üzerinden minibüsün geçtiği öğrenildi. 
     Manisa Emniyet Müdürlüğü yetkilileri, maçtan sonra kayda değer bir olayın yaşanmadığını, yalnızca bir otobüsün camlarının içinde bulunanlarca kırıldığını bildirdiler. 
     Karşıyaka Kulübü Asbaşkanı Ecmel Bircan ise maçtan önce Vestel Manisasporlu taraftarların arasından geçerek stada girdiklerini ve statta sürekli olarak kendilerine küfür edildiğini söyledi. Bircan, güvenlik önlemlerinin yetersiz olduğunu savundu. 
     
</TEXT>
</DOC>
