<DOC>
<DOCNO> 208353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko19.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV oranlarına indirim geliyor... 
</HEADLINE>
<TEXT>

     Maliye Bakanı Kemal Unakıtan, bazı mallarda KDV indirimi düşündüklerini, bu kalemlerin başında da ilacın geldiğini söyledi. Unakıtan, silindir hacmi yüksek, fakat yaşı ilerlemiş arabalarda çıkan bazı yüksek vergilemeleri düzenleyecek bir kararnameyi de hazırladıklarını açıkladı. 
     Unakıtan, OECD Genel Sekreteri Donald J. Johnston ve TÜSİAD Başkanı Tuncay Özilhan ile beraberindeki heyetleri ayrı ayrı kabul ederek, makamında görüştü. 
     Toplantı sonrasında gazetecilerin sorularını yanıtlayan Maliye Bakanı Unakıtan, bazı mallarda KDV indirimi yapılıp yapılmayacağı yönündeki bir soru üzerine, bu konuda düşüncelerinin olduğunu, ancak bütçe hassasiyetleri dolayısıyla istedikleri gibi hemen bazı vergilerde indirim, bazılarında yükseltme şeklinde hemen bir karar vermelerinin mümkün olmadığını kaydetti. Unakıtan, bu indirimleri yaparken, ne getirip, ne götürdüğünü hesap etmek mecburiyetinde olduklarını bildirdi. 
     Maliye Bakanı, KDV'de indirim düşünülen kalemlerin başında ilaç geldiğini, ancak bütçede bununla ilgili bir kayıp olması ve bunun karşılayabilecekleri düzeyde olması halinde indirimin gerçekleşebileceğini, aksi takdirde mümkün olmayacağını söyledi. 
     KDV indirimleriyle ilgili ince hesap yapmak zorunda olduklarını ifade eden Unakıtan, bu konuda serum ve bazı gıda maddeleri gibi kalemlerde ufak-tefek düzenlemeler yaptıklarını hatırlattı. 
     Ek önlemlere ilişkin bir başka soru üzerine Bakan Unakıtan, ''Senenin başında bulunuyoruz. Ocak ayı içinde şekillendirilir'' karşılığını verdi. 
     
     ''GENÇ PARTİ'YE VERİLECEK HAZİNE YARDIMINA TEDBİR'' 

     Bir gazetecinin Genç Parti'nin Hazine'den alacağı 11 trilyon liralık yardıma tedbir konulduğu yönündeki haberlere dikkat çekmesi üzerine ise Unakıtan, şunları kaydetti 
     ''Partilere Hazine yardımı yapılıyor. Seçim dolayısıyla arttı. Partilere ödeme yapmak zorundayız. Uzan Grubu'nda müfettiş ve denetim elamanlarının yapmış oldukları teftiş neticesinde partiyle ilişkili bir takım ödemeler tespit ettik. Bununla ilgili olarak Yargıtay Başsavcılığı'na bir Rapor sunduk ve tedbir konulmasını istedik. Ayrıca Anayasa Mahkemesi'ne de başvurarak tedbir konmasını istedik. Oradan takiple ilgili bir karar çıkana kadar...Karar çıkana kadar ödeme yapılır, ama banka hesabına da blokaj konulur. Karar lehte veya aleyhte sonuca göre o blokaj çözülür ödeme yapılır ya da yapılmaz. İncelemeler devam ediyor. Vergi borçları olan şirketin aynı zamanda partiden alacakları olursa 6182'ye göre el koyma imkanı var.'' 
     
     TAŞIT VERGİSİNDEKİ HATA DÜZELTİLİYOR 

     Bakan Unakıtan gazetecilerin kasko değerleri ile ilgili bir sorusu üzerine de, şunları söyledi 
     ''Abdüllatif Şener Beyle görüştüm. Kendisinin o şekilde beyanı olmadığını, o konuda yanlış anlaşılmaya sebep olunduğunu söyledi. Kasko değerine geçmek teknik olarak imkansız. Çünkü bütün arabaların ve 5 yaşın üzerindeki arabaların kasko değerleri yok. O tamamen bir kargaşa doğuracaktır. Bundan dolayı yapamadık.'' 
Bakan Kemal Unakıtan, bu nedenle arabaların değerlerine en yakın olan ve Avrupa ülkelerinde de baz alınan motor silindir hacmine göre vergileme yapacak yeni motorlu taşıtlar vergisi kanununu yürürlüğe koyduklarını hatırlatarak, şunları kaydetti 
     ''Ancak her yeni kanunda olduğu gibi, bunda da bazı şikayetler olabilir. Ama umumiyetle kamuoyu tarafından kabul edilmiş bir kanun. Çok büyük bir adaletsizliği yok. Silindir hacmi yüksek fakat yaşı ilerlemiş arabalarda bazı yüksek vergilemeler ortaya çıktı. Biz bu konuyda kanuna 'arabaların kasko bedelinin yüzde 5'ini aşarsa, bu bir alt seviyeden vergilendirilecek' maddesini koyduk. Bununla ilgili kararname çıkmak üzere.'' 
     
</TEXT>
</DOC>
