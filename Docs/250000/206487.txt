<DOC>
<DOCNO> 206487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/spor/spo01.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni rota Boliç 
</HEADLINE>
<TEXT>

   Beşiktaş, golcü transferinde gözünü Boşnak futbolcuya çevirdi. İstanbulspor'un büyük bir kaos yaşaması nedeniyle serbest kalması gündeme gelen Boliç'in alınması için çalışma başlatıldı 
      BİLAL MEŞE 

   
   Harekete geçildi 
   FORVETE takviye yapmak isteyen Beşiktaş, mali kriz içinde bulunan ve dağılma tehlikesi ile karşı karşıya kalan İstanbulspor'un tecrübeli golcüsü Elvir Boliç'e kanca attı. Sarı - Siyahlı takım ile bir yıllız sözleşmesi bulunan 31 yaşındaki Boşnak futbolcunun serbest kalma olasılığını da gözönünde bulunduran yönetim bu transfer için kolları sıvadı. Boliç'in ligi yakından tanıması ve istikrarlı çizgisi golcü arayışlarında bu isim üzerinde yoğunlaşılmasını sağladı. 
   
   Tolga sırada 
   UEFA Kupası'nda final hesapları yapan Beşiktaş, ayrıca Lucescu'nun isteği doğrultusunda savunmaya da takviye yapmayı planlıyor. Bu bölge için düşünülen isimler arasında Malatyaspor'un 26 yaşındaki stoperi Tolga ilk sırada yer alıyor. Malatyaspor'un, Yasin ve Sinan'a talip olduğu, ancak görüşmelerin olumsuz bittiği vurgulandı. Yönetim, Elvir Boliç ve stoper Tolga konusunu Lucescu ile masaya yatırıp, Rumen hocanın görüşü doğrultusunda transferleri gerçekleştirecek. 
   
   Tepkiden çekindiler 
   TEKNİK Direktör Lucescu'nun alınması için rapor verdiği Galatasaray'ın eski golcüsü Jardel'in yıllık 3 milyon dolar istemesi transferi çıkmaza itmişti. Ancak Brezilyalı golcüye sıcak bakılmamasının temelindeki başlıca faktörün taraftar tepkisi olduğu bildirildi. Bazı yöneticiler, "Emre Aşık'ı Galatasaray'dan aldığımız için camiadan büyük tepki aldık. Aynı tablo Jardel için de geçerli. Zaten Bolton'da sadece 11 maç oynayıp, üç gol atmış" diye konuştular. 
   
   Bileti Lucescu'da    Rangers bastırıyor 
   GLASGOW Rangers kulübü, Mısırlı futbolcu Ahmed Hassan'dan vazgeçmiyor. Sezon başından bu yana golcü oyuncuyu ısrarla isteyen İskoç ekibi, Beşiktaş'a resmi başvuruda bulundu. Transfere olumlu yaklaşan yönetim, Lucescu ile görüşerek, Ahmed Hassan konusundaki son kararını verecek. Lucescu'nun onay vermesi halinde bu transfere karşılık 5 milyon dolar bonservis ücreti isteneceği iddia edildi. Afrika Kupası maçları için milli takımında bulunan Ahmed Hassan'ın takıma katılışı, Mısır'ın alacağı sonuçlara göre kesinlik kazanacak. 
   
   Gençlerden işbaşı    LİGİN ilk devresini zirvede bitiren Beşiktaş'ta ikinci yarı hazırlıkları bugün start alacak. Teknik Direktör Lucescu'nun raporu doğrultusunda Okan Koç, Sinan, Gökhan, Ümit, Serdar Özkan ve kaleci Ramazan gibi genç isimler bugünden itibaren Ümraniye'de işbaşı yapacaklar. Diğer yerli oyuncular ise çarşamba günü çalışmalara başlayacak. İzinli olan yabancılar Zago, Ronaldo ve Cordoba ise 10 Ocak'ta takıma katılacaklar. 
   
   Yoğun trafik    SİYAH - Beyazlı takım, ikinci yarı için çarşamba gününden itibaren yoğun bir mesaiye girecek. Üç gün Ümraniye'de çalışacak olan takım ardından 11 Ocak'ta bir haftalık kamp için Antalya'ya geçecek. Beşiktaş, WOW Futbol Turnuvası'nda 11 Ocak'ta Club Brugge Belçika ve 14 Ocak'ta da Feyenoord Hollanda takımları ile iki hazırlık maçı yapacak. İstanbul'a dönüşte de İnönü'de Rapid Bükreş ile karşılaşacaklar. 
   
   Kartal revaçta    ORHAN YILDIRIM 

   ARA transferde Beşiktaş adeta talep patlaması ile karşılaştı. Takımlarında beklediklerini bulamayan futbolcular, menajerler aracılığıyla kulübün kapısını aşındırmaya başladı. Adanaspor'dan ayrılan Ergin, Rizespor'da hayal kırıklığı yaşayan Murat Sözkesen yönetim ile temasa geçti. Daha önce Beşiktaş formasını giyen Gençlerbirliği'nden Mustafa Özkan'ın yanı sıra, Galatasaray'ın gözden çıkardığı Arif Erdem, Hakan Ünsal ve Elvir Baliç de, Beşiktaş'a gelmek için hazır olduklarını ilettiler. 
   
   
</TEXT>
</DOC>
