<DOC>
<DOCNO> 228790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/dunya/dun01.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arafat ölümü hak etti' 
</HEADLINE>
<TEXT>

   İsrail Başbakanı Şaron, Filistin lideri Arafat'ı 'Onyıllardır Yahudileri öldürten kişi' olarak niteledi ve 'Yahudileri öldürenler, ölümü hak ediyor' dedi 
      
   İsrail Başbakanı Ariel Şaron, uluslararası topluluktan gelebilecek tepkileri bir kez daha göze alarak Filistin lideri Yaser Arafat'a yönelik tehditlerini yineledi ve "Arafat ölümü hak etti" dedi. 
   Geçtiğimiz hafta bir röportajında Arafat için "üzerinde hedef işareti olan adam" ifadesini kullanarak Washington yönetiminin de tepkisini çeken Şaron, dün de Arafat'ı Yahudilerin onyıllardır öldürülmesinin sorumlusu olarak gösterdi. Geçtiğimiz ay Filistinli İslamcı terör örgütü HAMAS'ın lideri Şeyh Yasin'i verdiği emirle öldürten Şaron, "Yahudileri öldürenler veya Yahudilerle İsrail vatandaşlarının öldürülmesini teşvik edenler, ölümü hak ediyor" dedi. 
   İsrail Başbakanı açıklamasında kendisini geçen haftaki açıklamaları yüzünden eleştiren ABD yönetimine de değindi. Şaron, "Kendisine saygı duyan her ülkenin, suikastlarla karşılaştığında ABD'nin yaptığı gibi kendisini koruma hakkı vardır" dedi. 
   
   'Yumuşamadım' 
   Şaron'un açıklamaları, Gazze'deki Yahudi yerleşimlerinin boşaltılması kararının ardından İsrail Başbakanı'nın "sert tutumunu ispat çabası" olarak yorumlandı. Bu arada İsrail istihbaratı, Filistinli terör örgütlerinin dün başlayan ve bir hafta sürecek olan Hamursuz Bayramı'nda yeni eylemler düzenlemesinden endişeleniyor. Bu yüzden güvenlik güçleri alarma geçirildi. 
   
   İsrail askerleri komadaki militanı hastaneden kaçırdı    İsrail askerleri, Batı Şeria'daki bir hastanenin acil servisine girerek, ağır yaralı bir Filistinli militanı sedyesinden alarak götürdü. Filistinli doktorların açıklamalarına göre, İsrail ordusunun Tulkarim kenti baskınında başından vurulmasından sonra komaya giren HAMAS'ın önde gelen üyelerinden Halid Kereviş, doktorların itirazına rağmen, İsrail askerleri tarafından acil servisten ordu ambulansıyla götürüldü. Tulkarim hastanesi yöneticisi Ahmed Ebubekir, İsrail askerlerine hastayı götüremeyeceklerini, yaralı olduğunu söylediğini belirterek, askerlerin ısrar ederek götürdüğü yaralının her an ölebileceğini belirtti. Doktorlar, İsrail askerleri baskın yaptığı sırada, yaralı Filistinlinin Nablus'taki hastaneye nakledilmek üzere beklediğini kaydettiler. 
   
   
   
</TEXT>
</DOC>
