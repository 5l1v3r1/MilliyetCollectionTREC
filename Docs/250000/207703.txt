<DOC>
<DOCNO> 207703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun09.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Kürtler, ABD ve Araplar'ın niyetlerinden şüphe ediyor 
</HEADLINE>
<TEXT>

     Irak'ta iktidarın Iraklılara devredilmesi yaklaşırken, gelecekleri ve gelecekteki statüleri konusunda iyimser olan çok sayıda Kürt, yine de ABD'nin ve Irak'taki Arap partilerinin niyetinden şüphe ediyor. 
     Irak'ta toprak garantisi ve siyasi garanti elde etmek için görüşmeleri hızlandıran Kürt liderleri, geçen ay Kerkük'ün kendilerine ait olduğunu iddia etmişler, bu da bölgede Türkmenler ve Araplar tarafından tepkiyle karşılanmıştı. 
     Irak Geçici Hükümet Konseyi de Kürtlerin istediği federalizmden yana görüş bildirmişti. 
     1992-1994 yılları arasında Süleymaniye Valisi olan Cemal Abdu, AFP'ye yaptığı açıklamada, Kürt halkının geçmişteki deneyimleri göz önüne alarak bu gelişmelere rağmen endişelendiğini söyledi. 
     Şu an Irak'ın kuzeyindeki bir insan hakları örgütünün başkanlığını yapan Abdu, ''Nasıl endişeli olmasınlar ki Özellikle Saddam rejimi sırasında zulüm ve baskıdan başka şey görmedik'' dedi ve Kürtlere 1980'lerde baskı yapıldığını ve 1988'deki Halepçe katliamını hatırlattı. 
     Abdu, ''Komşu ülkelerin düşmanımız olduğunu ve bağımsız Kürdistan istemediklerini biliyoruz. Bununla birlikte ABD'nin bizi tamamen destekleyeceğinden de emin değiliz. İlk kez ihanete uğramış olmayacağız'' diye konuştu. 
     Dohuk Üniversitesi araştırmacılarından Abdülhaman Ciyayi de çok sayıda Kürtün ''Arap kardeşlerinin niyetinden şüphe ettiğini'' belirterek, Arap basınının davalarına tarafsız bakmadığını söyledi. Ciyayi, ''Oysa, şu an istediğimiz meşru haklarımızın en azı'' dedi. 
     Irak Kürdistan Yurtseverler Birliği IKYB üyelerinden Molla Bahtiyar da, ''Saddam Hüseyin'e muhalif olan Iraklı partilerin, federalizm konusunda daha önce anlaştığını, ancak Arap partilerinin bugün geri adım attığı izleniminde olduğunu'' belirtti. 
     ''Açık yanıt istiyoruz'' diye konuşan Irak Kürdistan Demokratik Birliği'ne IKDP yakınlığıyla bilinen siyaset uzmanı Sado Hadir de, ''Sorun şu, herkes federalizm ilkeleri konusunda hemfikir, ancak ayrıntıya girilince herkesin niyetinin ne olduğunu anlamakta güçlük çekiyoruz'' dedi. 
     ABD Dışişleri Bakanı Colin Powell, hafta başında yaptığı açıklamada, Irak'ta federasyon tartışmalarıyla ilgili olarak ABD'nin tutumunun basında, ''olduğundan farklı'' yansıtıldığına işaret ederek, Irak'ın kuzeyinin, Irak'ın bir parçası olarak kalması gerektiğini vurgulamıştı. 
     Irak'ta geçici hükümet konseyi ile Amerikan-İngiliz koalisyonu tarafından 15 Kasım'da imzalanan anlaşma, 31 Mayıs 2004'e kadar geçici bir ulusal meclis kurulmasını öngörüyor. 
     
</TEXT>
</DOC>
