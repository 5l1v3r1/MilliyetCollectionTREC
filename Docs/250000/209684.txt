<DOC>
<DOCNO> 209684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo13.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA'dan Lale Orta'ya görev 
</HEADLINE>
<TEXT>

     FİFA kokartlı milli hakem Lale Orta, 7 Mart 2004 tarihinde Belçika'da yapılacak Belçika-Norveç Avrupa Bayanlar Futbol Şampiyonası grup eleme maçında görev yapacak. 
     Grup eleme maçlarında daha önce, İtalya-Sırbistan Karadağ ve Kazakistan-İtalya karşılaşmalarında görev yapan Orta, Belçika-Norveç maçıyla uluslararası 50. maçını yönetecek. 
     Çanakkale Onsekiz Mart Üniversitesi ÇOMÜ Öğretim Üyesi Yrd. Doç. Dr. Orta, bu yıl UEFA'nın 50., FİFA'nın da 100. kuruluş yıldönümü olduğunu anlatarak, ''FİFA, 100. kuruluş yıldönümü nedeniyle özel bir kokart yaptırdı. Bu yıl yapılacak bütün uluslararası maçlarda hakemler karşılaşmalara bu kokartları takarak çıkacaklar'' dedi. 
     Bu kokartı takmanın kendisi için ayrı bir heyecan yarattığını belirten Orta, şunları söyledi 
     ''Bu yıl, benim hakemlik hayatımda önemli bir yere sahip. Hakemlikte 20. yılımı, FİFA listesindeki 10. yılımı dolduruyorum. 100. yıl nedeniyle bastırılan özel kokartla maç yönetmek benim açımdan oldukça önemli. Bu her hakeme nasip olmaz.'' Orta, şu anda FİFA listesinde görev yapan erkek ve bayan Türk hakemler arasında en tecrübelisinin kendisi olduğunu da hatırlatarak, sözlerini şöyle sürdürdü 
     ''Uluslararası arenada önemli maçlarda görev aldım. Grup eleme maçlarında yönettiğim Kazakistan-İsrail maçının gözlemcisi, UEFA Hakem Komitesi Üyesi Kenneth Ridden, çok iyi bir maç yönettiğimi bildirmiş. Amacım, uluslararası erkek takımların futbol maçlarında da görev almak. Benim açımdan önemli olan konu istikrar. Ülkemi uluslararası alanda temsil etmekle kalmıyor, aynı zamanda Türk hakemi ve Türk kadınının da neler başarabileceğini gösteriyorum.'' Orta, 2005 İngiltere Avrupa Bayanlar Futbol Şampiyonası finallerinde görev alma şansının da oldukça yüksek olduğunu kaydetti. 
     
</TEXT>
</DOC>
