<DOC>
<DOCNO> 230511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/spor/aspo.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İNÖNÜ'DE AV KAZASI 2-2 
</HEADLINE>
<TEXT>

   Gençlerbirliği'nin Veysel ve Youla ile bulduğu şok gollere Kartal, Pancu'nun penaltısıyla yanıt verdi, Ahmet Yıldırım'ın golü yetmedi, üçüncü sıraya kadar geriledi 
      
   90 dakika    BİLAL MEŞE 

   Dakika 17 Mustafa Özkan sağdan sert vurdu, top savunmadan sekti, solda Veysel'in önüne düştü. Herkes seyrediyor Veysel rahat... Sağıyla ceza alanı çizgisi üzerinden, üstelik Cordoba'nın kapadığı köşeden topu filelere gönderiyor 0 - 1. 
   Bitmedi... 
   Dakika 19 Kaleci Gökhan uzun kale vuruşu yapıyor. Top önce cezaalanı yayına vuruyor, yılın tecrübesi Ahmet Yıldırım topu kalecisi Cordoba'ya bırakıyor. Ne var ki, araya yılan gibi giren Youla topu söküyor, sağ kaçıp, boş kaleye topu gönderiyor 0 - 2. 
   Bu da ikincisi... 
   Bu iki pozisyonu iyi analiz etmek gerekir. Koskoca Beşiktaş, hem de çok kritik bir haftada, iki tane çok kritik ve de basit gol yiyor... 
   Sezon başından bu yana bol keseden kaybedilen puanlar da, işte böylesi basit gollerle heba olup gitmişti... 
   Gençlerbirliği'ni elbette yabana atmamak gerekir. İyi futbol oynuyorlar, topu istedikleri gibi koşturuyorlar. Youla gibi, Mustafa Özkan gibi, Veysel gibi ofansif golcüleri de var Gençler'in... 
   Beşiktaş maça baskılı girmek istedi. Ancak rakip önce savunmasını sağlam tuttu, sonra orta sahasını. Yenilen bu iki gol, Beşiktaş'ı dünkü kritik maçta çökerten en büyük faktörlerdi. 
   36. dakikada Pancu soldan kullandığı korner atışında, topu arka direğe kesti, Zago yükseldi, kafayı vurdu. Top üst direkten geri döndü. 
   41. dakikada M'Bayo sağdan ortaladı. Mustafa Özkan penaltı noktasına yakın bir yerden sert vurdu, top yan direkten geri döndü. 
   45 3'te Beşiktaş'ı umutlandıran gol geldi. Ahmed Hassan topla cezaalanına girdi. Maç boyunca belalısı olan El Saka tarafından yere indirildi. Karar penaltı... Pancu nefis vurdu 1 - 2. 
   58. dakikada bu kez Tümer soldan ortaladı. Ahmed Hassan yükseldi. Kafayı vurdu, top üst direkten geri geldi. 
   Maç süresinde özellikle El Saka'ya kart göstermemekte titiz davranan Bülent Demirlek, en büyük hatasını 75. dakikada yaptı. Bu dakikada savunmadaki karambolde Ümit Bozkurt'un, Sergen'i yere indirmesi bizce penaltıydı. Bu penaltı verilseydi, belki de Beşiktaş sahadan 3 puanla ayrılabilirdi. 
   Umutların tükendiği anda 90. dakikada Ahmet Yıldırım sahneye çıktı. İkinci golde inanılmaz hata yapan Ahmet Yıldırım, Sergen'in serbest atıştan ortaladığı topu kafayla filelere gönderirken, kendisini affettirdi 2 - 2. 
   Gençler karşısında bırakılan iki altın puan, Beşiktaş'ın ligdeki kaderini etkileyecek. Şampiyonluk uzak gibi.. En büyük tehlike lig ikinciliğinin de zora girmesi... 
   
   'Kalp krizi gibi'    Lucescu, oyuna kötü başladıklarını kabul etti, "Penaltılarımız verilse böyle olmazdı" dedi 
   İstifayı düşünmüyor 
   BEŞİKTAŞ Teknik Direktörü Mircea Lucescu, Gençlerbirliği beraberliğini yine hakeme bağladı. Karşılaşmayı kalp krizine benzeten Rumen teknik adam, "Oyuna kötü başladık. Cordoba'nın hatasından da golü yedik. 2-0'dan sonra takımın güveninin geri gelmesi zaman aldı. İkinci devrede ise oyuna hakim olan bizdik" yorumunu yaptı. Luce, istifayı düşünmediğini belirtti. 
   
   Hakeme eleştiri 
   LUCESCU hakem için şunları söyledi "Herhalde ligi dengelemek için uğraşıyor. Sergen'e yapılan faul, kesin penaltı. Kaleye giden topu, elle kestiler. O penaltı da verilmedi. Kalecileri 7 dakika oyundan çaldı. 5 oyuncu değişti. Hakem bunları hesaplamadı. Galatasaray maçından sonra futbolcularıma bu tür şeylerin olabileceğini söylemiştim." Öte yandan Rumen hoca takıma bugün izin verdi. 
   
   Kader hatası    1 - Yasin ile Skoko'nun ceza alanındaki mücadalesine devam kararı doğruydu. 
   2 - Ahmed Hassan çalım atıp geçerken, El Saka diziyle faul yaptı, penaltı doğruydu. 
   3 - Ümit Bozkurt düşerken Sergen'i kolundan çekti, mutlak penaltıydı. Devam kararı yanlıştı. 
   4 - Ümit Bozkurt'un ıska geçtiği top koluna çarptı. Bu nedenle devam kararı yerindeydi. 
   
   Maçtan notlar 
   Yasin cezalı 
   GENÇLERBİRLİĞİ maçının son dakikalarında sarı kart gören Yasin cezalı duruma düştü. Siyah - Beyazlı futbolcu, Konyaspor karşısında takımdaki yerini alamayacak. 
   
   Zafer duası 
   İSTİKLAL Marşı okunurken, Ahmed Hassan'ın da sürekli dudaklarının oynadığı dikkat çekti. Ancak marş bitince ellerini yüzüne götüren Ahmed'in dua okuduğu ortaya çıktı. 
   
   Tayfur endişesi 
   MAÇIN 70. dakikasında sakatlanarak oyundan çıkan Tayfur'un yürümekte bile zorlandığı gözlendi. MR'ı çekilen futbolcunun durumunun ciddi olabileceği vurgulandı. 
   
   Pankart savaşı 
   FENER taraftarlarının Şükrü Saracoğlu Stadı'nda açtığı "Adam gibi adam Recep Tayyip Erdoğan" yazılı pankarta yanıt veren Beşiktaşlılar, "Adam gibi adam ATAM" yazdı. 
   
   
</TEXT>
</DOC>
