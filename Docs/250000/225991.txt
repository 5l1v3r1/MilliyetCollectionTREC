<DOC>
<DOCNO> 225991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/ekonomi/eko08.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro'dan Türkiye'ye 300 milyon euro yatırım 
</HEADLINE>
<TEXT>

   Alman Metro Group Başkanı Körber, önümüzdeki yıllarda Türkiye'deki yeni yatırımlarının tutarının 300 milyon euro'yu bulacağını söyledi 
   
   Metro Group'un 2003 yılı Türkiye cirosu yüzde 20.4'lük artışla 674 milyon euro olarak gerçekleşti. Metro Group Yönetim Kurulu Başkanı ve Yürütme Kurulu Başkanı CEO Hans - Joachim Körber, grubun 2003 sonuçlarını açıkladığı basın toplantısında, Türkiye'ye bugüne kadar 550 milyon euro yatırım yaptıklarını söyledi. 
   Türkiye'de gerçekleştirilen reformlara işaret eden Körber, "Göstergeler, gelişmeler olumlu. Böyle giderse Türkiye'deki yatırımlarımıza devam ederiz" dedi. Körber, Türkiye'deki yatırımlarının önümüzdeki senelerde 300 milyon euro'ya varacağını tahmin ettiklerini bildirdi. Geçen yıl 121 yeni mağaza açtıklarına ve grubun dünyadaki satış ağının 28 ülkede 2 bin 370'e ulaştığına işaret eden Körber, bu yılın sonunda Moskova'da Real mağazası açacaklarını, ifade etti. Körber, bu yıl yatırım tutarının 1.8 milyar euro'ya ulaşacağını bildirdi. 
   
   Unakıtan'la arsa randevusu    Körber, Maliye Bakanı Kemal Unakıtan ile daha önce görüştükleri arsa sorunuyla ilgili Türkiye'deki üst düzey yöneticilerin de 8 Nisan'da görüşeceklerini belirterek, "Sorunu Maliye Bakanı'na ilettiğimizde çok çabuk cevap aldık. Hükümetin yaklaşımı çok pozitif. 25 yıldan beri ilk defa Türkiye'nin değiştiğini görebiliyorum" dedi. 
   
   
</TEXT>
</DOC>
