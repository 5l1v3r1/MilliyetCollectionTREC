<DOC>
<DOCNO> 214817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur08.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Attığımız adımlar önceden tespit edilmiş adımlardır... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin üzerinde Kıbrıs konusunda herhangi bir baskı bulunmadığını belirterek, ''Attığımız adımlar önceden tespit edilmiş adımlardır'' dedi. 
     Gül, Stratejik Araştırmalar Merkezi'nin SAM ''bilim adamlarının dış politika karar sürecine katkı yöntemlerinin irdelenmesi'' konulu toplantısının açılışında konuştu. 
     Gül, açılıştan sonra gazetecilerin soruları üzerine, basında Türkiye'nin üzerinde Kıbrıs konusunda baskı bulunduğuna ilişkin haberleri hatırlatarak, bunların doğru olmadığını kaydetti. 
     ''Biz ne yaptıysak daha önceden tespit etmiştik. Adım adım planlanan şeyler devam etmektedir'' diyen Gül, Türkiye ile KKTC'nin birlikte kararlaştırarak bu adımları tespit ettiğini bildirdi. 
     Dışişleri Bakanı ve Başbakan Yardımcısı Abdullah Gül, New York'ta devam edem Kıbrıs görüşmelerinde şu ana kadar her şeyin iyi gittiğini belirterek, ''Ümit ederiz ki Mayıs'tan önce bir çözüm olur'' diye konuştu. 
     Gül, Stratejik Araştırmalar Merkezi'nin SAM ''bilim adamlarının dış politika karar sürecine katkı yöntemlerinin irdelenmesi'' konulu toplantısının açılışında yaptığı konuşmadan sonra gazetecilerin soruları üzerine, New York'ta devam eden Kıbrıs görüşmelerini değerlendirdi. 
     Türkiye'nin bu konuda çok titiz bir çalışma yaptığını ve bu çalışmaların uzun sürdüğünü belirten Gül, milli bir politika takip ettiklerini ve bu çerçevede herkesle konuşulduğunu kaydetti. 
     Gül, Türkiye ile KKTC'nin yakın işbirliği içinde olduğunu ve KKTC Cumhurbaşkanı Rauf Denktaş ile devamlı temas halinde olunduğunu belirterek, şöyle devam etti 
     ''Gördüğünüz gibi gelinen son nokta bizim çok önceden planladığımız konulardır. Şu anda her şey iyi gidiyor. Ümit ederiz ki Mayıs'tan önce bir çözüm olur. Türk ve KKTC heyetleri iyi niyetlerini gösterdiler, göstermeye de devam edeceklerdir. Umarız Ada'da kalıcı, yürüyebilen, Ada'nın gerçeklerini dikkate alan nihai bir barış sağlanır. Bunun için katkımızı vermeye devam edeceğiz.'' Bakan Gül, basında çıkan Türkiye'nin üzerinde baskı olduğuna ilişkin haberleri hatırlatarak, bunların doğruyu yansıtmadığını bildirdi. 
     ''Biz ne yapıyorsak çok önceden tespit etmiştik. Adım adım planlanan şeyler devam etmektedir'' diyen Gül, ''çeşitli telefon görüşmelerinin doğal olarak olduğunu, bazen kendilerinin aradığını, bazen de arandıklarını, herkesin iyi niyetle katkı sağlamaya çalıştığını'' kaydetti. Gül, ''Ama Türkiye üzerinde bir baskı söz konusu değil. Ne yaptıysak, yaptığımızı hep beraber, KKTC ve Türkiye beraber, kararlaştırarak yaptık. Attığımız adımlar önceden tespit edilmiş adımlardır'' dedi. 
     Gül, herkesin böyle milli bir konuda olumlu ve istekli olmasını beklediklerini belirterek, siyasi partilere daha önceden Dışişleri Bakanlığı'ndaki en yetkili insanların bilgi verdiğine dikkati çekti. 
     Bu arada, edinilen bilgiye göre, Kıbrıs konusunda siyasi partileri, Türkiye'yi temsilen New York'a giden Dışişleri Bakanlığı Müsteşarı Büyükelçi Uğur Ziyal bilgilendirdi. 

     
</TEXT>
</DOC>
