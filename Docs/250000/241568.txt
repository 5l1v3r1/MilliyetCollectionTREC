<DOC>
<DOCNO> 241568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/spor/axspo01.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya gibi iddia 
</HEADLINE>
<TEXT>


Brezilya basını dün ilginç haberleriyle Kadıköy'ü salladı. Gazetelerde Sao Paolo Kulübü'nün, Ortega'ya karşılık, Brezilyalı yıldız Fabiano'yu önereceği ileri sürüldü 

MEHMET ÇİFTÇİ 


'Neden olmasın ' 
FENERBAHÇE Yönetimi, dün Brezilya'dan gelen ilginç haberlerle transferde bir anda farklı bir boyuta geçti. Günlerdir Alex'in işini bitirmek için uğraşan Sarı - Lacivertliler, Brezilya basınında çıkan haberlerle birlikte yeni bir heyecana kapıldı. Brezilya gazeteleri, Sao Paolo Kulübü'nün, Ariel Ortega'ya karşılık olarak Luis Fabiano'yu vermek istediğini iddia etti. 

Sadece takas önerisi 
HABERLERDE Sao Paolo'nun bu transferi bitirmek için sadece karşılıklı takasa sıcak baktığı da vurgulandı. Sarı - Lacivertli kulübün bir taşla iki kuş vuracağını iddia eden gazeteler, "Hem Ortega sorununu çözecek, hem de istediği adamı alacak" yorumunu yaptı. Fenerbahçeli yöneticiler ise böyle bir teklif gelmesi durumunda kabul edebileceklerini bildirdiler. 

Fener'e lisans 
FENERBAHÇE'NİN, UEFA Kriterleri ve Futbol Federasyonu Kulüp Lisans Talimatı hükümlerine uygun bulunduğu ve Futbol Federasyonu'nca lisans verilmesinin kararlaştırıldığı bildirildi. Fenerbahçe Kulübü Genel Müdür Vekili ve UEFA Kriterleri Departmanı Sorumlusu Abdülkadir Kuşin, Futbol Federasyonu'ndan lisans alan ilk kulüp olduklarını açıkladı. 

Alex sınıfta kaldı 
FIFA'NIN 100. kuruluş yılı nedeniyle yapılan maçta Fransa ile Brezilya 0-0 berabere kalırken Fenerbahçe'nin transfer etmek istediği Alex oynadığı futbolla geçer not alamadı. İkinci devrede Kaka'nın yerine oyuna giren sambacı oldukça etkisiz gözükürken kazandığı topları da iyi kullanamadı. Bu arada Luciano Brezilya'nın 25 Mayıs'ta Katalan Karması ile oynayacağı maçın kadrosuna çağrıldı. Fenerbahçe yönetimi yeni sezonda en az altı yabancının sahada olması için girişimlere başladı. 

Taraftarla buluştu 

YUSUF DURSUN 

2003 - 2004 sezonunu zirvede tamamlayan Fenerbahçe, kazandığı kupayı Şükrü Saracoğlu Stadı'nın altındaki Fenerium mağazasında taraftarların huzuruna çıkardı. Sarı-Lacivertli taraftarlar, büyük ilgiyle karşılanan kupayla hatıra fotoğrafı çektirip, başarıyı ölümsüzleştirdi. Bu arada Fenerium mağazalarında beş gün içerisinde beş milyon dolarlık satış yapıldı. 



</TEXT>
</DOC>
