<DOC>
<DOCNO> 223167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy27.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Sonu felaket olacak olan bir yola Türkiye girmez'' 
</HEADLINE>
<TEXT>

     Başbakan Recep Tayyip Erdoğan, Kıbrıs görüşmelerindeki son gelişmelere ilişkin olarak, ''Sonu felaket olacak olan bir yola Türkiye Cumhuriyeti Hükümeti girmez'' dedi. 
     Başbakan Erdoğan, Ankara'ya geldikten sonra bir süre Esenboğa Havalimanı'ndaki VİP salonunda dinlendi. Erdoğan, burada Gençlerbirliği-Fenerbahçe maçını izledi. 
     Erdoğan, Esenboğa Havalimanı'ndan ayrılırken gazetecilerin KKTC Cumhurbaşkanı Rauf Denktaş'ın son açıklamalarıyla ilgili sorularını yanıtladı. 
     Tayyip Erdoğan, açıklamaları bugün yolda gelirken öğrendiğini belirterek, ''Bence önemsenecek bir konu değil. Biz bunları aramızda görüşürüz, konuşuruz. Bunları aramızda hallederiz'' şeklinde konuştu. 
     Bir gazetecinin ''Sayın Denktaş'ın 'Sonu felaket olacak bir girişimde olmayacağız' şeklindeki açıklamasını nasıl değerlendiriyorsunuz '' sorusu üzerine Erdoğan, ''Sonu felaket olacak olan bir yola Türkiye Cumhuriyeti Hükümeti girmez'' karşılığını verdi. 
     
</TEXT>
</DOC>
