<DOC>
<DOCNO> 246066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur30.html </URL>
<DATE> 2004/06/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Karakoldan kaçmak isterken vuruldu 
</HEADLINE>
<TEXT>

     Antalya'nın Alanya İlçesi'nde şüpheli olarak gözaltına alınan kişi, karakoldan kaçmaya kalkışınca, polis tarafından ayağından vuruldu. 
     Alınan bilgiye göre, Serkan D, şüpheli olduğu gerekçesiyle polis tarafından gözaltına alındı. Alkollü olduğu bildirilen ve üzerinde kimlik kartı bulunmayan Serkan D'nin karakolda kendisini Mehmet Kütükçü olarak tanıttığı bildirildi. 
     Mehmet Kütükçü olarak güvenlik soruşturması yapılmaya çalışılan Demirbaş, bilgisayar sistemindeki arıza nedeniyle soruşturma gecikince, sinirlenerek camları kırdı. Kırdığı bir cam parçasını eline alarak görevli memurlara korkulu dakikalar yaşatan Serkan Demirbaş, karakoldan kaçmaya kalkıştı. 
     Serkan Demirbaş'ın ''dur'' ihtarına uymaması üzerine bir polis memuru silahını çıkararak ateş etti. Serkan Demirbaş, polisin tabancasından çıkan tek kurşunla ayağından vurularak yaralandı. 
     Olaydan sonra Alanya Devlet Hastanesi'nde tedavi altına alınan 26 yaşındaki Serkan Demirbaş'ın yapılan soruşturması sonucunda 36 ayrı suçtan sabıkalı olduğunun ve bir süredir arandığının belirlendiği bildirildi. 
     
</TEXT>
</DOC>
