<DOC>
<DOCNO> 206995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun23.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye basını Esad'ın Türkiye ziyaretini "tarihi" olarak niteledi 
</HEADLINE>
<TEXT>

     Suriye basını, Devlet Başkanı Beşşar Esad'ın Türkiye ziyaretini ''tarihi'' olarak niteleyerek, iki ülke arasındaki ''sağlam'' ilişkilerden duyulan memnuniyete dikkat çekti. 
     El Baas gazetesi, Türk yetkililerin Beşşar Esad ile eşi Esma'yı ''sıcak karşıladığını'' belirterek, Esad'ın Cumhurbaşkanı Ahmet Necdet Sezer ile yaptığı görüşmelerde, ''Ortadoğu ve terörizm konusunda ortak bakış açısının ortaya çıktığını, iki ülke arasındaki sağlam ilişkilerin yansıtıldığını'' yazdı. 
     Gazete, Esad'ın ziyaretinin ''ikili ilişkiler sürecinde stratejik bir dönüm noktası olduğunu'' belirtti. 
     Teşrin gazetesi de ziyareti, ''her açıdan tarihi'' olarak niteleyerek, ''Bu ziyaretin, İsrail-Arap anlaşmazlığı ile barış süreci ve güvenlik gibi konularda Türkiye-Suriye arasındaki koordinasyonu güçlendireceği'' yorumunda bulundu. 
     Essaura gazetesi ise Türkiye-Suriye arasındaki ''karşılıklı güvene'' değinerek, bu güvenin ''her iki ülkeye de bölgede önemli bir rol oynamalarına olanak tanıyacağını'' kaydetti. 
     Gazete, ''Bu tarihi ziyaretin Türk-Arap ilişkileri için sağlam temeller yarattığını'' belirtti. 
     
</TEXT>
</DOC>
