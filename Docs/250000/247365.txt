<DOC>
<DOCNO> 247365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy07.html </URL>
<DATE> 2004/06/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Mumcu Bu yıl turist sayısında dünya rekoru kırarız 
</HEADLINE>
<TEXT>

     Kültür ve Turizm Bakanı Erkan Mumcu, turist sayısında bu yıl yine rekor kırılacağını belirterek, ''Rekordan kastettiğimiz, bir dünya rekorudur. Kimse Türkiye kriterlerine bakarak konuştuğumuzu zannetmesin. Bu, bizim için sürpriz değil, Türkiye için de sürpriz olmaz'' diye konuştu. 
     Bakan Mumcu ile Antalya Valisi Aladdin Yüksel, Antalya Büyükşehir Belediye Başkanı Menderes Türel'i ziyaret etti. Ziyarette konuşan Mumcu, daha önce kutlayamadığını belirterek, Türel'i belediye başkanlığına seçilmesinden dolayı tebrik etti. 
     Antalya'nın, Menderes Türel ile verimli bir dönem yaşayacağına inandığını kaydeden Mumcu, Antalya'nın Türkiye ekonomisinde önemli bir yere sahip olduğunu bildirdi. 
     Antalya Altın Portakal Film Festivali öncesinde bugün Vali Yüksel, Belediye Başkanı Türel ile bir toplantı yapmak üzere geldiğini belirten Mumcu, Antalya Altın Portakal Film Festivali'ni, uluslararası bir festival haline getirmek için neler yapılabileceğini konuşacaklarını söyledi. Bazı detay çalışmaların yapıldığını ifade eden Mumcu, bunları görüşerek karara bağlayacaklarını ve bu yıldan itibaren Antalya'yı sinema alanında da uluslararası arenada biraz daha ön plana taşıma çabası içinde olunacağını belirtti. 
     Mumcu, özellikle fuar konusunu son derece önemsediklerine dikkati çekerek, Antalya'yı televizyon ve sinema filmleri pazarının önemli bir merkezi haline getirmeyi amaçladıklarını söyledi. Mumcu, ''Özellikle Avrasya coğrafyasının bir pazar merkezi haline gelmek Türkiye ve Antalya için son derece avantaj olur diye düşünüyorum. Sadece tanıtım etkinliği olarak görmüyoruz. Ayrıca, ekonomik bir girişim olarak görüyoruz bu süreci...'' diye konuştu. 
     
     KONAKLAMA VERGİSİ 
     Bakan Mumcu, son günlerde İçişleri Bakanlığı'nca gündeme getirilen turizmdeki konaklama vergisine turizmcilerin karşı çıktığı hatırlatılarak, görüşlerinin sorulması üzerine, şunları söyledi 
     ''Birbiriyle, menfaatleriyle yarışan iki grubun birbirinden farklılaşan iki ayrı görüşü var. Bir tanesi yerel yönetimler, bir diğeri de otelciler. İçişleri Bakanlığı ile bu konuyu konuşacağız. Tasarı gittiğinde böyle bir konu yoktu. Sonradan komisyonda eklenmiş olma ihtimali var. Dolayısıyla bu konuyu görüşeceğiz. Buradan bir sorun çıkacağı kanısında değilim.'' 
     
     ''TÜRK TURİZMİ BÜYÜMEYE DEVAM EDİYOR'' 
     2004 yılı turizm değerlendirmesi de yapan Bakan Mumcu, şöyle devam etti 
     ''Türkiye, büyümeye devam ediyor. Türk turizmi de büyümeye devam ediyor. Bizim için memnuniyet verici olan şudur ki Türk turizmi, Türkiye'de en hızlı büyüyen sektör. Sadece Türkiye'de değil dünyada da en hızlı büyüyen... Bunun altını özellikle çizmek istiyorum. Türk turizmi dünyada en hızlı büyüyen sektör ve en hızlı, istikrarlı büyüyen sektör. Dünya klasmanında dikkate alındığında, biz bu işi çok iyi yaptığımızı bütün dünyaya kanıtladık. Nitekim dünya rakamları bunu gösteriyor.'' Turizmde, sürdürebilir olması yolunda çalışmaların bulunduğunu hatırlatan Bakan Mumcu, yeni kapasitelerin yaratılmasının son derece önemli olduğunu söyledi. Önümüzdeki günlerde yeni bir tahsis sürecinin sonlandırılacağını ve Antalya'ya yaklaşık 25 bin kapasite kazandırılacağını vurgulayan Bakan Mumcu, yeniden tahsisler açacaklarını kaydetti. 
     Mumcu, Manavgat çöplüğünün rehabilitasyonu, yeni bir çöplük alanının yapılması, kısmi konaklama ürün çeşitlendirmesine odaklı yatırım planlamasını hedeflediklerini, golf ve çeşitli spor dalları gibi bir planlama düşündüklerini belirtti. Özellikle Tekirova-Kaş arasındaki yolu genişletmek üzere çalışmaların sürdüğünü de hatırlatan Mumcu, sözlerini şöyle sürdürdü 
     ''O bölgede, Demre'den başlayarak daha butik diyebileceğimiz, daha özel diyebileceğimiz ürünleri geliştirmeyi hedefliyoruz. Antalya'yı, özel ilgi turizmine cazip gelebilecek destinasyon olarak planlıyoruz. Her şey planlandığı gibi gidiyor. Sonuç itibariyle turist sayısında bu yıl yine rekor kırarız. Rekordan kastettiğimiz bir dünya rekorudur. Kimse Türkiye kriterlerine bakarak konuştuğumuzu zannetmesin. Bu, bizim için sürpriz değil, Türkiye için de sürpriz olmaz. Sürdürebilir olması önemli. Yolumuza devam ediyoruz.'' Uzun süre turist geldiğinin ancak esnafın bundan yararlanamadığının tartışıldığına da dikkati çeken Bakan Mumcu, sözlerini şöyle sürdürdü 
     ''Bu, esnafın bundan yararlanması başlığı altında telaffuz edilebilecek basit ve kaba bir konu değildir. Kimsenin elinde, turisti şuradan alıp şuraya götürecek bir kudret yok. Bütün bunlar ticari mekanizmalardır. Kamu otoritelerinde böyle bir kudret yok ama kamu otoriterleri şunu yapabilirler Kentsel merkezleri daha cazip alanlar haline getirebilirler. Antalya gibi tatil destinasyonu satan bölgelerde müşteriyi, otelden yaşadığı çevreye doğru çıkarmanın yolu o çevrede birtakım cazibe noktaları yaratmaktır ve bunu kolaylaştırmaktır. Bunu yapmadıkça çözüm bulunamaz. Ürünün kalitesinin geliştirilmesi lazım. Şimdi duyuyorum bazı insanlar protestolar yapıyor. Onlara sormak lazım, 'yapılacak olan neydi de ne yapılmadı' diye. Herkesten de rica ediyorum, böyle geride kalmış siyasi hesapların oyuncağı olmamaya özen gösterin.'' Bakan Mumcu'nun konuşmasının ardından, Antalya Büyükşehir Belediye Başkanı Türel, Mumcu'ya plaket verdi. 
     Ziyaretin ardından Bakan Mumcu, Antalya Valisi Alaaddin Yüksel ve Büyükşehir Belediye Başkanı Türel, Altın Portakal Film Festivali ile ilgili olarak toplantıya geçti. Basına kapalı olarak devam eden toplantıya, daha sonra Antalya Esnaf ve Sanatkar Odaları Başkanı Orhan Tolunay da katıldı. 
     
     ESNAFTAN KEPENK KAPATMA EYLEMİ 
     Öte yandan, Antalya merkez ile bazı turistik ilçelerde, bazı esnaf, ''her şey dahil'' sistemi nedeniyle turistin otellerden çıkmadığı gerekçesiyle kepenk kapattı. 
     Yaklaşık 200 esnaf da Antalya Büyükşehir Belediyesi önünde, Bakan Mumcu ve Belediye Başkanı Türel ile görüşmek amacıyla bekliyor. 
     Bu arada, binanın önünde bekleyen esnaf ile konuşan Antalya Esnaf ve Sanatkar Odaları Birliği Başkanı Tolunay, esnafa, yapılanın doğru olmadığını sorunun konuşularak çözülebileceğini belirtti. 
     
</TEXT>
</DOC>
