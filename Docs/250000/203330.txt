<DOC>
<DOCNO> 203330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/spor/aspo.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DİKKAT YANIYORUZ 
</HEADLINE>
<TEXT>

   "Taktiğimiz tuttu. Artık atmayın" çağrısını tercüme ettiren UEFA gözlemcisi Joseph Macglue'nın 10 sayfalık raporu ağır suçlamalarla dolu. Siyah-Beyazlı ekibin bu rapor doğrultusunda kupalardan dışlanması gündemde 
      
   Birkaç dakika uğruna 
   ŞAMPİYONLAR Ligi'nde Chelsea'ye yenilerek bir üst tura çıkamayan Beşiktaş'ın başı şimdi de UEFA ile dertte. Son karşılaşmada kendi maçının dışında bir yandan da Çek Cumhuriyeti'nde oynanan Sparta Prag - Lazio karşılaşmasının sonucunu bekleyen Siyah - Beyazlılar birkaç dakikalık avantaj uğruna Avrupa futbolunun patronlarının gazabına uğrama ihtimali ile karşı karşıya kaldı. Maçın UEFA temsilcisinin yazdığı ağır rapor şok yarattı. 
   
   Rapor zehir zemberek 
   İRLANDALI temsilci Joseph Macglue, karşılaşmanın ikinci devresi öncesinde taraftarların sahaya attığı konfetilerin başlama vuruşunu geciktirmesinin kulübün organizasyonu olduğunu belirterek, Beşiktaş'a çok ağır ceza verilmesini istedi. Tam 10 sayfa tutan raporun sonunda Macglue, Kartal'ı kupa dışında bırakmaya varan ceza tavsiyesinde bulundu. Özellikle stat hoparlöründen yapılan anons Siyah - Beyazlı takımımız aleyhinde en büyük delil olarak gösterildi. 
   
   En büyük belge anons 
   KONFETİLERİN takımın malzemeleri ile birlikte stada girdiğinin de vurgulandığı raporun can alıcı kısmı bu anons oldu. Hatırlanacağı gibi sahaya atılan konfetinin bitmemesi üzerine İnönü Stadı'nda da anonsları yapan Erkan Ulusel, "Arkadaşlar taktiğimiz tuttu, hedefimize ulaştık artık sahaya bir şey atmayın" diye uyarıda bulunmuştu. Ulusel'in bu sözlerini tercüme ettiren temsilci, Beşiktaş'ın başını belaya soktu. Bu şok raporla sarsılan yönetim Şubat ayında açıklanacak ceza öncesinde savunma hazırlığına girişti. 
   
   
</TEXT>
</DOC>
