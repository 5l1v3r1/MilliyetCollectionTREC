<DOC>
<DOCNO> 225635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas13.html </URL>
<DATE> 2004/03/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Sharon Stone artık tamamen özgür .. 
</HEADLINE>
<TEXT>

     Ünlü aktris Sharon Stone, nihayet tamamen özgürlüğüne kavuştu. Stone ile eşi gazeteci Phil Bronstein'ın aylardır süren boşanma davası sonuçlandı. 
     Internetteki ''imdb'' sitesinin haberine göre, 46 yaşındaki sarışın güzel yine bekar. San Francisco Chronicle Gazetesi'nin editörü olan Bronstein ile geçen yıl temmuz ayından bu yana boşanma davası süren Sharon Stone, davanın sonuçlanmasıyla rahatladı. 
     Boşanma sebeplerini, ''önüne geçilemez kişilik farkı'' olarak nitelendiren çiftin mülk paylaşımı nedeniyle davaları aylardır devam ediyordu. Davanın, çiftin mülk paylaşımı dahil her konuda karşılıklı olarak anlaşmaya varması nedeniyle sonuçlandığı kaydedildi. 
     Phil Bronstein ile Sharon Stone, 1998 yılında 14 Şubat Sevgililer Günü'nde evlenmişti. Roan Joseph adlı bebeği 2000 yılında evlat edinen çift, 5 yıl evli kalmıştı. 
     Evlilikleri süresince hastalıklarla boğuşan Bronstein çifti, 2001'de Phil Bronstein'ın önce bir spor karşılaşmasında yaralanmasıyla sarsıldı. Daha sonra Sharon Stone'un anevrizma damar zayıflığı ile ortaya çıkan beyin baloncuğu rahatsızlığıyla karşı karşıya gelen çift, bu sağlık problemleri nedeniyle birbirlerinden uzaklaştıklarını açıklamışlardı. 
     
</TEXT>
</DOC>
