<DOC>
<DOCNO> 232652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/siyaset/asiy.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın yeni sözcüsü 
</HEADLINE>
<TEXT>

   Time dergisi, aralarında devlet başkanları, teröristler, eğlence dünyasının ünlü isimlerinin de bulunduğu 'en etkili 100 insan' listesini yayımladı. Erdoğan, listede 'dünya liderleri' arasında... 
      SEMA EMİROĞLU New York 

   
   Başbakan Recep Tayyip Erdoğan, Amerikan TIME dergisinin bugünkü sayısında yayımlanacak "Dünyadaki En Etkili 100 İnsan" listesinin "dünya liderleri" kategorisine girdi. TIME listesine Rusya Devlet Başkanı Vladimir Putin, Kuzey Kore lideri Kim Jong Il ve Brezilya Devlet Başkanı Luiz Inacio Lula da Silva gibi isimlerle birlikte dahil ettiği Erdoğan için "gelişen dünyanın yeni sözcüsü" ifadesini kullandı. Makalesine "Köprülerin Kurucusu" başlığını atan TIME, Erdoğan'ın Müslüman dünyasında şu ana kadar bulunabilecek en iyi lider olduğunu kaydetti. 
   Andrew Purvis imzalı yazıda "Türkiye başbakanı, İslam dünyasının en ender karışımlarından biri. Demokratik sürecin sallanma ve yuvarlanmalarına karşı yetenekli, oldukça dindar bir kişi" ifadesi kullanıldı. Dergi, "Erdoğan, 2003'te iktidara gelmeden önce muhalifleri, İslam'a sadık inançlarının sorun yaratacağı konusunda uyarmıştı. Ama Erdoğan başbakan olarak dini gündemin dışında tuttu" dedi. Yazıda "Batılı liderler, geleceklerini demokrasi ve çoğulculukta gören ılımlı politikacıları bulmak için Müslüman dünyasını köşe bucak arıyor. Erdoğan şu ana kadar bulunabileceklerin en iyisi olabilir" denildi. 
   
   Üç kriter 
   TIME, listeyi oluştururken kullandığı kriterleri altında topladığı üç başlığı "Bulunduğu konumu halktan aldığı güçle elde edenler, toplum hayatında sesleri pek duyulmasa da zamanımızın önemli olaylarında büyük etkisi olanlar ve ahlaki açıdan örnek teşkil eden insanlar" olarak sıraladı. 
   TIME, listedeki isimlerle ilgili şu ifadeyi kullandı "Tarih, güçlü fikirleri ve bu fikirlerin peşinden gitmek için kararlılığı olan insanların dünyanın geri kalanı üzerinde çok büyük etkisi olduğunu kanıtlamıştır. Antik çağların büyük adamları ve kadınları kral ve kraliçeler, denizciler ve epik şairlerse, bugün statükoyu bir nanosaniyede altüst edebilecek süper güç sahibi devlet başkanları, teknoloji devleri ve bağnaz dindarlar var." 
   TIME dergisi köşe yazarı Andrew Sullivan, "radikal bir kumarbaz" olarak nitelendirdiği listedeki ABD Başkanı George W. Bush'un Irak savaşı nedeniyle yargılanacağını belirtti. El Kaide lideri Usame bin Ladin ve yardımcısı Ebu Musab el Zarkavi'nin de yer aldığı listede bulunan diğer isimler arasında, Irak'taki Amerikan güçlerinin komutanı General John Abizaid, Şii lider Ayetullah Ali el Sistani, BM Genel Sekreteri Kofi Annan ve Myanmar'da verdiği demokrasi savaşıyla Nobel Barış Ödülü alan Aung San Suu Kyi de var. 
   Listenin "Kahramanlar ve İkonlar" kategorisinde, yapımcılığını ve yönetmenliğini üstlendiği "İsa'nın Çilesi" filmiyle fırtınalar koparan Mel Gibson, Tibet'in ruhani lideri Dalai Lama, İngiliz futbolcu David Beckham ve California Valisi Arnold Schwarzenegger yer buldu. "Sanatçı ve Şovmenler" başlığı altında da "Yüzüklerin Efendisi" filmlerinin yönetmeni Peter Jackson, "Harry Potter" kitaplarının yazarı JK Rowling, aktör Sean Penn ve Nicole Kidman'a yer verildi. 
   
   
   
   
</TEXT>
</DOC>
