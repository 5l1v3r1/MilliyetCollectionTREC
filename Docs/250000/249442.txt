<DOC>
<DOCNO> 249442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonsiy09.html </URL>
<DATE> 2004/06/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İzmir'de başkan arayışları... Yeni başkan kim olacak 
</HEADLINE>
<TEXT>

     Büyükşehir Belediye Başkanı Ahmet Piriştina'nın vefatının ardından İzmir'de yeni belediye başkanı arayışları sürüyor. 
     CHP Genel Sekreteri Önder Sav, sabah erken saatlerde İzmir'e gelerek Balçova Termal Tesisleri'nde İzmir milletvekilleri, belediye başkanları, İl Başkanı ve belediye meclis üyeleriyle isim belirlemek üzere görüşüyor. 
     Sav, otelde, önce CHP İzmir İl Başkanı Alaattin Yüksel ve milletvekilleriyle yaklaşık 20 dakika süren bir toplantı yaptı. Sav, daha sonra, Belediye Meclisi Grup Başkan Vekili Sırrı Aydoğan, Belediye Meclisi 1. Başkan Vekili Fikret Kaner ve Büyükşehir Belediyesi Başkan Vekili Yusuf Ali Karaman ile görüştü. Sav, ardından 7 metropol ilçe belediye başkanıyla alfabetik sıraya göre bir araya geldi. 
     Yüksel, Piriştina'nın vefatından sonra böyle bir toplantı yapmanın zorluğunu yaşadıklarını, amaçlarının her şeyin daha iyi olmasını sağlamak olduğunu söyledi. 
     Yarın yapılacak belediye meclis toplantısına tek adayla çıkılacağını belirten Yüksel, şöyle konuştu 
     ''Daha Ahmet Piriştina'nın naaşı soğumadan, onun acısını yüreğimizde hissederken böyle toplantılar yapmak gerçekten zor. Ama bizim amacımız bir miras paylaşımı değil. İzmir'de işlerin yürümesi gerekir. Yarın belediye meclisi toplanacak. İzmirliler, bizden Piriştina kadar iyi bir aday çıkarmamızı istiyor. Bunun için genel sekreterimiz, genel başkanın duyarlılığı doğrultusunda İzmir'e geldi. Adayımız çok, ciddi değerlendirmeler yapıyoruz. Bugün yapılan toplantı, gece yarısına kadar, belki de yarınki belediye meclis toplantısına kadar sürebilir. 39 meclis üyesinden olmaz dediğimiz kimse yok, herkes olabilir.'' 
     
     ENSARİ BULUT ÇEKİLDİ 
     Daha önce adaylar arasında ismi geçen Çiğli Belediye Başkanı Ensari Bulut, sabah saatlerinde Karşıyaka Belediye Başkanı Cevat Durak lehine adaylıktan çekildiğini söyledi. 
     Aday olmasındaki en büyük amacın Çiğli'nin borçlarına çözüm bulmak olduğunu belirten Bulut, ''Cevat Durak ile görüştüğümüzde başkan olması durumunda borçlarımız konusunda yardımcı olacağını söyledi. Bence Cevat Durak seçimi alacak. Eğer başka biri olursa onunla da Çiğli'nin borçları konusunda görüşürüm'' dedi. 
     
     DURAK PİRİŞTİNA'NIN PROJELERİNE SAHİP ÇIKILACAK 
     Karşıyaka Belediye Başkanı Cevat Durak, Ahmet Piriştina'nın projelerine sahip çıkacak bir kişiyi belirlemeye çalıştıklarını, genel merkezin de bu hassasiyette olduğunu Sav'ın bu amaçla İzmir'e geldiğini söyledi. 
     Tek aday üzerinde anlaşma sağlanacağını belirten Durak, şunları kaydetti 
     ''Ben hiçbir zaman resmen aday olduğumu söylemedim. CHP grubu, kendi içerisinde tercihini belirleyecek. Belirlenecek kişinin arkasında duracağız. 39 CHP, 22 AK Parti ve 1 SHP'li üyenin oy birliğiyle yarın yeni başkanımız seçilecek. Seçilen kişi, ilçe belediye başkanlarıyla birlikte Piriştina'nın mezarını ziyaret edecek. Piriştina'nın projeleri devam edecek.'' Seçilirse Çiğli'nin borçlarının büyükşehir belediyesinden karşılanacağına söz verdiği yönündeki iddiaların doğru olmadığını belirten Durak, ''Destek, para konuşmadık. Sayın Başkan şaka yapmıştır. Çiğli Belediye Başkanımız çok zor şartlar altında görev yapıyor. Borçların ödenebilmesi için her tarafa müracaat ediyor. Seçilirsem Çiğli'ye de gerekeni yaparız'' dedi. 
     
     BATUR İZMİR'İ TANIMAM ŞANSIM 
     Narlıdere Belediye Başkanı Abdül Batur ise daha önce Büyükşehir Belediyesi'nde bürokrat olduğunu hatırlatarak İzmir'i ve belediye bürokratlarını çok iyi tanıdığını, bunun için kendisini ''şanslı'' gördüğünü söyledi. 
     CHP grubunun tek aday üzerinde anlaşacağına inandığını ifade eden Batur, ''Ben İZBETON Genel Müdürlüğüm sırasında İzmir'in tamamını gezdim, biliyorum. Öte yandan, ikinci dönemde yüzde 55 oy alarak başkan seçildim. Narlıdereliler ve İzmirliler beni seviyor. Belediyenin işleyişini de çok iyi biliyorum'' diye konuştu. 
     
     KOCAOĞLU ADAY OLDUĞUMU SÖYLEMEDİM 
     Adı adaylar arasında geçen Bornova Belediye Başkanı Aziz Kocaoğlu da hiç bir zaman aday olduğunu söylemediğini, ancak görev verilirse bunu yapmaya hazır olduğunu söyledi. 
     Kendisinin hiç bir meclis üyesinden oy istemediğini kaydeden Kocaoğlu, başından beri bulunduğu noktada durduğunu belirtti. 
     İl Merkezi ve Balçova Belediye Başkanı'nın kendisini desteklediği yönündeki iddiaların hatırlatılması üzerine Kocaoğlu, ''İl başkanımız ile çok yakın arkadaşım. Balçova Belediye Başkanı Mehmet Ali Çalkaya ile seçim döneminde kaynaştık, çok iyi dost olduk'' dedi. 
     İsmi adaylar arasında bulunan Konak Belediye Başkanı Muzaffer Tunçağ ise İzmir'in geliştirilmesi, güzelleştirilmesi için aday olduğunu söyledi. 
     Tunçağ, kimseyle pazarlık yapmadığını bildirdi. 
     Öte yandan, Sav, belediye başkanlarıyla görüştükten sonra, öğle yemeği için toplantılara ara verdi. 
     Yemekte, Çiğli Belediyesi meclis üyesi Ebru Okay'ın doğum günü dolayısıyla hazırlanan pastayı kesen Sav, 1979 doğumlu Okay'ın ''çok genç bir üye'' olduğunu belirterek başarı diledi. 
     Sav, yemekten sonra 39 meclis üyesiyle tek tek görüşeceğini, konunun henüz açıklama yapılacak kadar olgunlaşmadığını söyledi. 
     
</TEXT>
</DOC>
