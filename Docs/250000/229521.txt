<DOC>
<DOCNO> 229521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/yazar/bila.html </URL>
<DATE> 2004/04/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Verheugen işi bitirdi 
</HEADLINE>
<TEXT>

   
   AB Komisyonu'nun Genişlemeden Sorumlu Üyesi Günter Verheugen, dün yaptığı açıklamayla işi bitirdi 
   Verheugen, referandumda Rumlar "hayır" da deseler, 1 Mayıs'ta Kıbrıs'ın tümünü temsilen AB'ye gireceklerini açıkladı. 
   24 Nisan'da yapılacak referandumla Kıbrıs'ta Türk ve Rumların kaderini belirleyecekleri sanılıyordu ama Rumların kaderinin zaten belli olduğunu Verheugen ilan etmiş oldu 
   "İster evet deyin, ister hayır, 1 Mayıs'ta AB üyesi ve bütün Kıbrıs'ın temsilcisi sizsiniz." 
   Demek ki, referandum sonucu, Kıbrıs Rumlarının kaderini belirlemeyecek. Onlarınki belli... 
   Kaderi belirlenecek olan Türkler... 
   Başbakan Talat, "bir evetle dünyaya bağlanın" diyor ama Türklerin kararı kendi kaderlerini belirlemeye yetmiyor. Türkler açısından da belirleyici olan Rumların vereceği karar. 
   Rumlar "hayır" derse, Türkler evet derse de sonuç değişmiyor. Rumlar açısından yine bir yaptırım, Türkler açısından da bir "ödül" yok. 
   İsviçre'deki heyette de görev yapan Doğu Akdeniz Üniversitesi öğretim üyesi Dr. Kudret Özersay'ın NTV'de yaptığı açıklamadan öğreniyoruz ki, Rumlar "hayır" derse, sadece Annan Planı değil referandum da "yok" sayılıyor. Plan referanduma sunulmamış oluyor. 
   Bunun bir anlamı da Güney Kıbrıs'ın, bugün BM ve AB tarafından kabul edilen tek yasal devlet statüsü ve bütün Kıbrıs'ın temsilcisi olduğu kararı değişmiyor. AB'ye bütün Kıbrıs adına girmiş oluyorlar. 
   Verheugen de bunun altını çizmiş oldu. Bir de vurgu yaptı. "Şükürler olsun" anlamında bir vurguyla, "İsviçre'de daimi derogasyon kabul edilmemiştir" diyerek, AB açısından başarısını ilan etti. 
   Yine Dr. Özersay'ın verdiği bilgiye göre, Verheugen, İsviçre'de sürece dahil oldu ve Annan Planı'nın üçüncü versiyonunda yer alan daimi derogasyonları geçici hale getirdi. 
   Bu bilgiler, bundan sonrası için istisnaları kalıcı hale getirmek konusunda Türkiye'nin beklentisinin gerçekçi olmadığını gösteriyor. 
   Verheugen'in işi bitiren açıklamaları bir gerçeği ortaya çıkardı 
   Türkiye ve Kuzey Kıbrıs'taki "evet"çilerin, referandumda KKTC'den evet sonucu almaları yetmiyor, Güney Kıbrıs'tan da evet çıkarmaları gerekiyor. 
   Bu sonuç alınsa bile Kıbrıs Türkü ve Türkiye için riskler devam ediyor. 
   Verheugen'in garanti ettiği gibi Rumların tuzu kuru... 
   
   
      
   
   
</TEXT>
</DOC>
