<DOC>
<DOCNO> 229753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/dunya/dun02.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Patronunu savundu 
</HEADLINE>
<TEXT>

   ABD Ulusal Güvenlik Danışmanı Rice, 11 Eylül Komisyonu önünde dün yeminli ifade verdi 
      YASEMİN ÇONGAR Washington 

   
   Beyaz Saray'ın "kuvvetler ayrılığı" ilkesini gerekçe göstererek uzun süre ayak dirediği yeminli ifade dün gerçekleşti. Taraflar arasında varılan anlaşma gereği, bir defaya özgü ve iki buçuk saatle sınırlı olmak üzere, 11 Eylül Komisyonu önünde ifade veren Ulusal Güvenlik Danışmanı Condoleezza Rice, 2001'deki saldırılar öncesinde ABD'nin artan terör tehdidine karşı 20 yıl boyunca etkisiz ve hazırlıksız olduğunu belirterek, "Teröristler bizimle savaş halindeydi, ancak biz henüz onlarla savaşmıyorduk" dedi. Rice, kendilerinden önceki birçok yönetimin terör tehdidine karşı önlemlerde yetersiz kaldığını savundu ve "11 Eylül'den beri savaş halindeyiz. Başkan Bush'un liderliğinde, ülkemize yönelik terör tehdidi sona erene dek bu savaşı sürdüreceğiz" dedi. 
   On üyeden oluşan, bağımsız ABD'ye Karşı Terör Saldırıları Konusunda Ulusal Komisyon, Beyaz Saray'dan bir yetkilinin kendilerine ifade vermesi için uğraşıyordu. Clinton ve Bush yönetimlerinde terörle mücadelen sorumlu olarak çalışan Richard Clarke'ın verdiği ifadede, Bush yönetiminin El Kaide ve Usame Bin Ladin konusunda "duyarsız" davrandığını savunması, dikkatleri Rice'a çekmişti. 
   
   
   
</TEXT>
</DOC>
