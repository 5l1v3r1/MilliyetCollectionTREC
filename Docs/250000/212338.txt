<DOC>
<DOCNO> 212338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/spor/yaksoy.html </URL>
<DATE> 2004/01/31/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Çanlar 
</HEADLINE>
<TEXT>

   
   Hani çocukluğumuzda oynardık hatırlar mısınız "Ya sende ya bende, helvacının kızında" deyip sobeye kalacak olanı bulurduk. 
   Şimdi Beşiktaş - Samsunspor maçından sonra büyüklerimiz, tövbe tövbe çok büyüklerimiz aynı oyunu oynuyorlar. Suçluyu çocukça bulmaya çalışıyorlar. Ya sendedir, ya bendedir diyerek. Esasında suçlu futbol. Evet, evet şaşırmayın. Suçlu futbol. Çünkü bütün dünyaya bakın, her yerde futbol fanatikleşiyor. Tabii bu fanatiklik toplumun kültürel yapısına da aksettiriyor. Kimi bağırıp çağırıp şarkılar söylüyor, karnavallar yapıyor, kimi de oturduğu koltuğu söküp ana avrat küfrediyor. Maalesef bu fanatiklik sahada olsun, tribünde olsun, medyada olsun medeni kuralların sınırını aşıyorsa, o zaman toplum için tehlike çanları çalıyor demektir. 
   Olayları basitleştirip, kulak arkasına atıp, "olur bizde böyle şeyler" dememek gerekir. Stadyumdan dışarı çıkıp politikanın, ekonominin ve eğitimin ne durumda olduğunu araştırmak, yani kültürel çivideki hasarı bulmak lazımdır. Yoksa bir gün helvacının kızı sobe diyebilir. 
   
      
</TEXT>
</DOC>
