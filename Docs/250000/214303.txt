<DOC>
<DOCNO> 214303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo11.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep, İstanbulspor'a hazır... 
</HEADLINE>
<TEXT>

     Türkiye Kupası'nda karşılaşacağı İstanbulspor'a karşı hazırlıklarını tamamlayan Gaziantepspor, sabırsızlıkla maç saatini beklemeye başladı. 
     Türkiye ligi, UEFA ve Türkiye Kupası'nda başarılı olmak için üç kulvarda birden koşmaya çalışan kırmızı-siyahlı ekip, saha ve seyirci avantajını da kullanarak İstanbulspor'u yenip, yeni bir başarıya daha imza atmanın ince hesaplarını yapıyor. 
     İstanbulspor maçı öncesinde, kırmızı-siyahlı camianın tek sıkıntısı ülkelerinde bulunan as futbolcuları Bouazizi ve Jaziri'nin takımda olmayışı ve sakat olan Lazarov'un durumunun belirsiz oluşu. 
     Teknik Direktör Nurullah Sağlam, yaptığı açıklamada, Türkiye Kupası'nı önemsediklerini ve bir ilki gerçekleştirmek istediklerini ifade ederek, İstanbulspor'u eleyerek, bu anlamda önemli bir engeli daha aşmak istediklerini söyledi. 
     Gençlerbirliği maçı sonrasında ara vermeden başlattıkları İstanbulspor hazırlıklarının, keyifli bir ortamda geçtiğini ifade eden Sağlam, şöyle konuştu 
     ''İstanbulspor, güçlü bir takım. Yaşadığı sıkıntılara karşın, iyi bir teknik direktörleri, güçlü bir kadroları var. İşimiz kolay olmayacak. Ancak, bizim için önemli olan Gaziantepspor'un durumudur. İstanbulspor'u kupadan elemek istiyoruz ve tüm hesaplarımız buna yönelik. 
     Futbolcularım, yoğun bir hazırlık döneminden geçtiler. Moralimiz çok yüksek. Hırslı ve istekliyiz. Saha ve seyirci avantajını da kullanarak sahadan galibiyetle ayrılacağımıza inanıyorum.'' Sağlam, as futbolcuları Boazizi ve Jaziri'nin İstanbulspor maçında forma giyemeyecek olmasının büyük bir eksiklik olduğunu, sakatlığı süren Lazarov'un durumunun ise maç günü belli olacağını sözlerine ekledi. 
     
</TEXT>
</DOC>
