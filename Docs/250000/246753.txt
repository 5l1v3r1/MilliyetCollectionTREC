<DOC>
<DOCNO> 246753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun08.html </URL>
<DATE> 2004/06/10/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
İnsan Hakları Gözlem Örgütü'nden Bush'a suçlama .. 
</HEADLINE>
<TEXT>

     New York - Merkezi New York'ta bulunan İnsan Hakları Gözlem örgütü, Irak'ta insan hakları ihlallerine ABD başkanı George W. Bush'un politikalarının yolaçtığını belirtti. 
     Örgüt Başkanı Kenneth Roth, bugün, örgütün yayınladığı "Ebu Garib'e Giden Yol" başlıklı 38 sayfalık özel raporu açıklarken yaptığı konuşmada, "Ebu Garib'teki dehşet sadece tek tek askerlerin eylemleri değildir. Ebu Garib, Bush yönetiminin kuralları bir kenara itme kararlarının ürünüdür" dedi. 
     Raporda ABD politikalarının 3 şekilde insan hakları ihlallerine yolaçtığı belirtilerek, bunlar şöyle sıralandı. 
     - 11 Eylül saldırılarından sonra ABD yönetimi "terörizme karşı savaşın ABD'ye Cenevre Konvansiyonları da dahil, uluslararası hukukun kısıtlamalarını gözardı etme hakkı verdiğine karar verdi." - ABD "yakalanan kişileri sorguya hazırlamak amacıyla 'yumuşatmak' için acı verici ve aşağılayıcı zora dayalı metodlar kullandı." - Ebu Garib fotoğrafları yayınlanıncaya kadar Bush yönetimi yetkilileri "yakalanan kişilere kötü davranılması ile ilgili haberlere karşı, en iyi durumda bile, 'kötü şeylere gözlerini ve kulaklarını kapama' politikası uyguladı." 
     
</TEXT>
</DOC>
