<DOC>
<DOCNO> 200385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko09.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırmada "aslan payı", Tüp Geçit Projesi'nin... 
</HEADLINE>
<TEXT>

     Ulaştırma sektöründe, 2004 yılı yatırım programında tahsis edilen ödeneğin en önemli bölümü, kısa adı Marmaray olan İstanbul Boğazı demiryolu tüp geçiti ve banliyö hatları projesinin demiryolu boğaz tüp geçitin yapımı için ayrıldı. 
     Demiryolları Limanlar ve Hava Meydanları DLH Genel Müdürlüğü'nün yeni yıl yatırım programında, bu projeye 147 trilyon 578 milyar liralık bir yatırım ödeneği konuldu. Tüp geçit inşaatı için ayrılan bu miktarın 144 trilyon 360 milyar lirası dış kredi olarak kullanılacak. 
     Halen DLH Genel Müdürlüğü'nce inşaatına yönelik ihale çalışmaları sürdürülen İstanbul boğazının altına inşa edilecek olan 1 kilometre uzunluğundaki tüp geçitle ilgili yapım çalışmalarına 2004 yılı Nisan ayında başlanacak. 
     
     SİSTEME ADIM ADIM 
     Japon firma gruplarınca yapımı gerçekleştirilecek olan ve ''Marmaray'' sisteminin en önemli ünitesini oluşturan tüp geçit inşaatının 2007 yılında tamamlanarak hizmete alınması öngörülüyor. Japonya'nın JBIC finans kuruluşu tarafından finanse edilecek tüp geçit projesinin 1.2 milyar dolara malolması planlanıyor. 
     Sistemin banliyö hatları ile diğer yeraltı ve yerüstü metro istasyonlarının yapımı ile ilgili projeyle beraber yaklaşık 2.5 milyar dolara malolması bekleniyor. Bütçeden en yüksek ödeneği alan tüp geçit ve ilgili sistemlerin devreye girmesi ile birlikte İstanbul'un demiryolu sistemi daha sonra Anadolu demiryolu sistemleri ile entegre edilerek Gürcistan üzerinden Türk Cumhuriyetlerine kadar uzanacak. 
     İstanbul'un kentiçi ulaşımına kalıcı çözüm getirecek sistemle saatte 70 bin yolcu taşınacak. 
     
</TEXT>
</DOC>
