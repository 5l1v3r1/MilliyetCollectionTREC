<DOC>
<DOCNO> 222186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun10.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da seçim... Oy verme işlemi başladı 
</HEADLINE>
<TEXT>

     Rusya'da halk bugün yeni devlet başkanını seçmek için sandık başına gidiyor. 
     Oy verme işlemleri olaysız sürüyor. Devlet Başkanı Vladimir Putin ve eşi Ludmila Putin de oylarını seçim merkezine yerleştirilen elektronik sandıkta kullandılar. 
     Rusya Merkezi Seçim Komitesi, ülkede kayıtlı seçmen sayısının 109.3 milyon olduğunu belirterek, ülke genelinde 95 bin seçim merkezinin oluşturulduğunu, oy verme işleminin merkezlerin bulunduğu yerel saatle 08.00 ile 20.00 arasında olacağını duyurdu. 
     Bu arada, saat farkından dolayı Rusya'nın Kamçatka bölgesinde dün başlayan oy verme işlemi sona erdi. 
     Yetkililer, Kamçatka'da seçime katılım oranının yüzde 50'yi aştığını ve katılımın Rus Parlamentosu'nun alt kanadı Duma için yapılan seçimlerden daha fazla olduğunu açıkladılar. 
     Geçerli sayılabilmesi için kayıtlı seçmenin yüzde 50'sinin oy kullanması gereken Rusya Devlet Başkanlığı seçiminin resmi olmayan ilk sonuçları yarın açıklanacak. Seçimlerin kesin sonucu 25 Mart'ta ilan edilecek. 
     Ülke tarihinin en renksiz kampanyasına sahne olan seçimlerde 6 aday yarışıyor. Sonuçtan emin olduğu için neredeyse hiç kampanya yürütmeyen ve diğer adaylarla televizyonlarda düzenlenen tartışma programlarına katılmayan Putin'in yarışı ilk turda kazanması bekleniyor. 
     Anketler, Putin'in oy oranını yüzde 60-80 arasında gösteriyor. Seçime Sergey Glazyev, Oleg Malışkin, Sergey Mironov, Nikolay Haritanov ve tek kadın aday olan İrina Hakamada katılıyor. 
     Bu adaylardan hiçbirinin oy oranı anketlerde yüzde 10'a yaklaşmıyor. Rusya'nın en örgütlü hareketi olan Komünist Parti'nin lideri Gennadi Züganov ile şimdiye kadar yapılan bütün başkanlık seçimlerine katılan Liberal Demokratik Parti'nin aşırı milliyetçi lideri Vladimir Jirinovski, Putin karşısında adaylıklarını koymadılar. 
     Jirinovski 2008 yılında yapılacak seçimde aday olacağını açıkladı. 
     
</TEXT>
</DOC>
