<DOC>
<DOCNO> 241273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/ekonomi/eko02.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2 - 3 ay yeni bir zam veya ilave tedbir yok 
</HEADLINE>
<TEXT>


Ekonomi yönetimi, önceki gün yapılan yüzde 5'lik artışın ardından akaryakıta 2 - 3 ay daha zam yapılmasına gerek olmadığı görüşünde. Doğalgaz zammı yapılması için ise yaz ayları beklenecek 

Ahmet Erhan Çelik Ankara 

Akaryakıt, tüpgaz ve otogaza önceki gün yapılan yüzde 5 zam IMF'ye verilen niyet mektubundaki "gerektiğinde maktu vergiler ayarlanabilir" taahhüdüne bağlı olarak şekillendi. 
Ekonomi yönetiminin bu çerçevede yaptığı son hesaplamalar "İki - üç ay içinde vergi kaynaklı herhangi bir zam ya da ek tedbire ihtiyaç olmayacağını" ortaya koydu. Fiyatı artırılabilecek mallar listesinin başında yer alan doğalgaza yapılacak zam için yaz ayları beklenecek. 
Ekonomi yönetimi haziranın ilk günlerinde yapılması planlanan IMF görüşmeleri için geçen hafta sonundan itibaren hazırlıklara başladı. İlk somut karar akaryakıt, tüpgaz ve otogaza yüzde 5 civarında zam yapılması yönünde oldu. 

Zam pazar günü kararlaştırıldı 
Hazine ve Maliye yetkililerinden edinilen bilgilere göre, zam oranları geçen pazar Devlet Bakanı Ali Babacan'ın başkanlığında Hazine'de yapılan toplantıda kararlaştırıldı. Ocak - nisan dönemi bütçe uygulama sonuçları ile mayıs seyrinin değerlendirildiği toplantıda, petrol ve akaryakıt ürünlerine ilişkin Özel Tüketim Vergisi gelirlerinde ÖTV "muhtemel kayıp riski" saptandı. 
Bir yetkili petrol fiyatlarının geldiği yüksek seviyenin üretici olmayan bütün ülkeleri olumsuz etkilediğini vurgularken, akaryakıtta zam oranlarının nasıl belirlendiğini şöyle anlattı 

Zamda İngiliz modeli 
"Uluslararası bir bankanın yetkilileriyle yaptığımız görüşmede British Airways'in bilet bedeline ek olarak 5 pound benzin parası aldığını aktardılar. Herkes bir şekilde artan petrol fiyatını finanse ediyor. Biz de zam kararı aldık. Gerekirse akaryakıta yine zam yapılır ama önümüzdeki iki - üç ay için buna gerek olmayacağını tahmin ediyoruz. Diğer taraftan yapılan zammın enflasyon hedeflerini bozmaması gerekiyor." 

'Petrol fiyatı ucuzlasa da indirim olmayacak' Üst düzey bir ekonomi yetkilisi 40 dolar civarında seyreden petrol fiyatlarının yakında gerileyeceğini tahmin ettiklerini belirterek, "Petrol fiyatı gerilediğinde akaryakıtta indirim olmayacak, Maliye fazladan gelir elde edecek" dedi. Akaryakıta en son 27 Şubat'ta zam yapılırken aradan geçen sürede rafineri çıkış fiyatları kurşunsuz benzinde yüzde 25.4, süper benzinde yüzde 25.3, motorinde yüzde 33.3 oranında arttı. Rafineri satış fiyatında yaşanan artışlar akaryakıttan alınan ÖTV miktarları aşağı çekilerek subvanse edildi. Artışlar Tüpraş'ın dağıtım şirketlerine satış ile pompa fiyatlarına yansıtılmadı. Maliyet artışlarını satış fiyatına yansıtan Tüpraş bu süreçte zarar yazmazken, vergi gelirleri riske girdi. 

ÖTV akaryakıt vergisi gibi 
Maliye'nin artan petrol fiyatları yüzünden "vergi kaybı riski oluştu" dediği petrol ve doğalgaza ilişkin ÖTV'den ilk 4 ayda 4.7 katrilyon lira gelir elde edildi. Toplam ÖTV gelirlerinin ise yıl sonu hedefine göre yavaş arttığı belirlendi. İlk dört ayda, 26.8 katrilyon lira olarak tespit edilen yıllık hedefin yüzde 27'sine ulaşılabildi. 


</TEXT>
</DOC>
