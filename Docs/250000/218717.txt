<DOC>
<DOCNO> 218717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun22.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da 17 çocuklu anne daha çok çocuk istiyor... 
</HEADLINE>
<TEXT>

     Almanya'da yaklaşık bir ay önce 17. çocuğunu dünyaya getiren bir anne, daha da çocuk yapmak istiyor. 
     Bild am Sonntag gazetesi, Pfalz bölgesindeki küçük bir köyde yaşayan Kornelia S. 44 adlı annenin, eşi Ralph S. ve 15 çocuğuyla 74 yıllık 10 odalı bir evde oturduğunu, Nicole 27 ve Sandra 24 adlı kızlarının ise evden ayrıldığını yazdı. 
     Gazete, evi 70 bin euro'ya satın alan Ralph S'nin bugün işsiz olduğunu, ailenin 2 bin 252 euro çocuk parası ile işsizlik parasından oluşan ayda 3 bin 300 euro ile geçinmeye çalıştığını belirtti. 
     Çiftin çocuklarını Eileen 20 , Marc 18 , Eric 17 , Lea 15 , Lydia 14 , Tim 13 , Tom 12 , Andre 10 , Gloria 9 , Aaron 8 , Robyn 6 , Theresa 5 , Jonas 4 , Dorothea 3 ve 5 haftalık Miriam olarak sıralayan gazete, ailenin günde yaklaşık 12 litre süt, 3 kilogram kıyma, 7,5 kilogram patates, 6 litre elma ve portakal suyu ile 2 litre maden suyu tükettiğini kaydetti. 
     Gazete, ailenin gıda maddelerine ayda yaklaşık 2 bin 300 euro harcadığını, çocuklarına giysi ve oyuncakları bit pazarından aldığını ve hiç tatil yapamadığını belirtti. 
     Tüm zorluklara rağmen Ralph ile Kornelia S'nin, akşam saatlerinde kanepede oturarak çoğu zaman İncil'i okuduklarını kaydeden gazeteye göre, daha da çocuk yapmak isteyen Kornelia S, ''Aile planlamamızı henüz tamamlamadık. Çocuklar tanrının en büyük nimetidir'' şeklinde konuştu. 
     
</TEXT>
</DOC>
