<DOC>
<DOCNO> 209408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/yazar/altan.html </URL>
<DATE> 2004/01/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Birkaç keçiboynuzu... 
</HEADLINE>
<TEXT>

   
   Bir zamanların ünlü dava vekillerinden Ruhi Baba'ya sormuşlar 
   - Güzelin güzeli genç bir mankenin, cukkacı genç bir para babasıyla kurduğu arkadaşlık sonucu kendisine, kaset yapımcılarına verilecek 100 bin dolar karşılığında, bir şarkı yıldızı da olacağının vaat edilmesi üstüne, külodunu çıkarması ulusal çıkarlarımıza uygun mudur, değil midir 
   Ruhi Baba 
   - Böyle bir vaat karşılığında, genç mankenin külodunu çıkarması, ulusal çıkarlarımıza uygundur, demiş. 
   - Neden 
   - Çünkü Türk halkının müzik zevki, büyük bir "artı" kazanmış olacak, küçük bir "çıkarma" karşılığında... 
   
   Başkan Bush, vaktiyle ilkokullarda öğrencilere ezberletilen hamasi bir Türk manzumesine bakmış önce ve sonra ona, bir "nazire - benzer" bir manzume yazmaya kalkmış. 
   Bizimki şöyle 
   Atalarım gökten yere 
   İndirmişler Ay Yıldız'ı 
   Bir buluta sarmışlar ki, 
   Rengi şafaktan kırmızı. 
   Başkan Bush'un yazdığı da şöyle 
   Yerden Mars'a biz çıkardık 
   Bayrağı ki, bol yıldızı. 
   Öyle bir yere diktik ki, 
   Rengi ateşten kırmızı. 
   
   Eski İtalyan Başbakanı ve halen Avrupa Birliği'nin en üst makamı sayılan AB Komisyon Başkanı Romano Prodi'ye sormuşlar 
   - Türkiye'nin AB üyeliği için müzakereler, bu yılın sonunda başlayacak mı 
   Prodi 
   - Sizin, demiş, eski başbakanlarınızdan Şükrü Saracoğlu'nun bu tür sorular karşısında verdiği bir yanıt vardı "Masanın altına bak" der ve masanın altından, işaret parmağıyla orta parmağı arasına baş parmağını sokarak, yumruk yaptığı elini sallardı. 
   - Peki siz de, aynı şekilde masanın altından yumruk yaptığınız elinizi mi sallıyorsunuz 
   Prodi 
   - Hayır, demiş, ben sadece Ankara ile bir salıncak ilişkisi içindeyim. Ankara sallandıkça, ben de sallıyorum. 
   
   Bir zamanların yine ünlü dava vekillerinden, Ruhi Baba'nın dostu, Cin Ali Bey'e sormuşlar 
   - Ankara - AB ilişkileri neye benziyor 
   Cin Ali Bey 
   - Bektaşinin fıkrasına, demiş ve anlatmış fıkrayı 
   - Bir gün Bektaşi erenler, bir ağacın altında ikindi namazı kılmış ve arkasından da, başını göğe doğru kaldırıp 
   "- Tanrım bak namaz kıldım, şimdi bana bir ev ihsan eyle, demiş. 
   Gökten bir ses duyulmuş 
   "- Hayır, olmaz... 
   "- Öyleyse bana bir araba ihsan eyle... 
   "- Hayır, olmaz... 
   "- Hiç değilse bir dönümlük bir arsa ihsan eyle... 
   "- Hayır, olmaz." 
   Bektaşi erenler, omuzunu silkmiş 
   - Vermezsen verme be zaten aptessiz kıldım ben de, senin namazını... 
   
   Türkiye'de, özellikle de marketlerde satılan besin maddeleri üstünde bir araştırma yapılmış. Süt, peynir, kıyma, sucuk gibi bir sürü besin maddesinin, yüzde 90'lara varan bir oranda bozuk olduğu anlaşılmış. 
   Haberi duyan Borazan Tevfik, önce keyifli bir borazan melodisiyle yellenmiş, arkasından da 
   - Zaten, demiş, neremiz doğru ki 
   İncili Çavuş 
   - İnsafsızlık etme, demiş birbirimize attığımız kazıkların hepsi de, cetvel gibi dosdoğrudur, hangisi yamuk 
   
   Ömer Özcan derlemesinden, 19. yüzyılda yaşamış Hasan Tahsin Tıflı'nın bir yergisiyle bitirelim yazıyı 
   Terzi esvabını diktiği kumaştan çıkarır 
   Aşçı boğazını pişirdiği aştan çıkarır 
   
   İstifade yolunu öyle bilir el uşağı 
   Sürmeyi gözden alır, rastığı kaştan çıkarır 
   
   Eskiden de var idi yaş çıkartmak gözden 
   Şimdi celladı adalet gözleri yaştan çıkarır 
   
   Gün olur yıldıza aylarca çıkar feryadım 
   Gerçi Tıflı sesini şimdi yavaştan çıkarır 
   
      
   
</TEXT>
</DOC>
