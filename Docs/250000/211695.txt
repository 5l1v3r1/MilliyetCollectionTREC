<DOC>
<DOCNO> 211695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun39.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'dan Rumlara çağrı 
</HEADLINE>
<TEXT>

     Deniz Arslan bildiriyor - Beyaz Saray sözcüsü Scott McClellan, Kıbrıs'ta Türk tarafının çözüm için kararlı tutum sergilemesinden duyulan memnuniyeti dile getirirken, Rumlara da çözüm yönünde siyasi irade göstermeleri yönünde çağrıda bulundu. 
     Başbakan Recep Tayyip Erdoğan'ın Beyaz Saray'da ABD Başkanı George Bush ile öğle yemeği yediği sıralarda basına konuşan Beyaz Saray sözcüsü Scott McClellan, Amerikan yönetimi tarafından ilk kez ''taraflar'' gibi yuvarlak bir ifade yerine, doğrudan Rum tarafına çözüm yönünde siyasi irade göstermesi çağrısını dile getirmiş oldu. 
     Scott McClellan, Kıbrıs konusundaki bir soru üzerine, ''Zaten Başbakan Erdoğan ve Başkan Bush'un Oval Ofis'te doğrudan kendi açıklamalarını duydunuz. ABD, çözüm yönünde ilerleme sağlanmasına yardımda kararlıdır. Başbakan Erdoğan geçen cumartesi, Annan planına dayalı bir çözüm bulunmasına yönelik güçlü irade sergiledi. Annan planı adil ve dengeli bir yaklaşım ve biz bunun Kıbrıs'ta bütün tarafların çıkarına olduğuna inanıyoruz'' dedi. 
     McClellan, ''Aynı şekilde Kıbrıslı Rum dostlarımızı da, Kıbrıs'ta belli bir tarihte referanduma gidilecek şekilde çözüm çabalarını sonuçlandırmada anlaşmaya çağırıyoruz'' diye konuştu. 
     Scott McClellan, böylece 1 Mayıs 2004 tarihinde birleşmiş bir Kıbrıs'ın AB'ye katılması için bir çözüme ulaşılabileceğini kaydetti. 
     McClellan, Bush ve Erdoğan görüşmesinde ele alınan konulardan birinin de Irak olduğunu, iki ülkenin de Irak'ın toprak bütünlüğüne inandığını belirtti. 
     Beyaz Saray sözcüsü, iki liderin terörizmle savaş konusunu da görüştüğünü belirterek, ''Türkiye, kesinlikle kilit bir müttefik. Her iki ülke de teröristler tarafından saldırıya uğranmanın ne demek olduğunu biliyor. Biz aynı zamanda, geniş kapsamda Ortadoğu'da barış çabalarımızı sürdürmeye de devam edeceğiz'' dedi. 
     
</TEXT>
</DOC>
