<DOC>
<DOCNO> 249330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonyas14.html </URL>
<DATE> 2004/06/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İtalya'nın ünlü sesi Bonelli, Başkentte... 
</HEADLINE>
<TEXT>

     İtalya'nın en ünlü seslerinden Elena Bonelli, başkente konuk oldu. Bonelli, bu akşam vereceği konser öncesi düzenlenen otomobil tanıtımına katıldı. 
     İtalyan Büyükelçiliği Rezidansı'nda gerçekleştirilen tanıtımda, İtalya'nın Ankara Büyükelçisi Carlo Marsili, Fiat temsilcisi Sergio Spinolli de yer aldı. 
     Basın mensuplarının karşısına siyah saten bir gece elbisesi, dirseklerine kadar siyah eldivenler ile üzerinde pırlanta taşlı yüzük ile çıkan Bonelli, ''aktif bir otomobil'' tanıttığı için ''vamp kıyafetleri'' tercih ettiğini söyledi. 
     Türkiye'yi yakından tanıdığını ve çok sevdiğini vurgulayan Bonelli, daha önce ünlü sanatçı Zülfü Livaneli ile aynı sahneyi paylaştığını ifade etti. 
     Bu akşamki konserinde izleyicinin Türk ezgilerinden de motifler bulacağını dile getiren Bonelli, daha sonra ''O Sole Mio'' parçasını basın mensupları için seslendirdi. Türkçe bir parça söylemesi istenen Bonelli, Sezen Aksu'nun ''Belalım'' şarkısını seslendirmeye çalıştıysa da başarılı olamadı. 
     İtalya'nın Ankara Büyükelçisi Marsili de, Bonelli'yi yıllardan beri tanıdığını ve sanatçının İtalya'nın ''yaşayan efsanesi'' olduğunu kaydetti. 
     Bonelli'nin Dünya Kupası'nda İtalyan Milli Marşı'nı değişik versiyonlarıyla en iyi şekilde yorumladığını anlatan Marsili, ''Bu versiyonlara yer verdiği albümü, sadece İtalya'da 1.5 milyon kopya sattı. Bonelli'yi burada ağırlamak bizim için bir şereftir'' diye konuştu. 
     Türkiye'nin Avrupa Birliği'ne AB girmesini gönülden istediklerini belirten Büyükelçi Marsili, ''Türkiye'yi en kısa zamanda AB ailesinin bir üyesi olarak görmek istiyoruz'' dedi. 
     Bonelli, daha sonra Fiat Panda otomobilinin önüne geçerek basın mensuplarına uzun süre poz verdi. 
     
     İTALYA'NIN YAŞAYAN EFSANESİ 
     Ünlü sanatçı Elena Bonelli, Napoliten şarkılara kattığı başarılı yorumuyla tanınıyor. 
     Dünyanın pek çok ülkesini dolaşarak konserler veren sanatçı, ''İtalya'nın yaşayan efsanesi'' olarak tanımlanıyor. İtalyan Milli Marşı'nı Kore'de düzenlenen Dünya Kupası'nda yorumlayan Bonelli'nin CD satışları, dünya çapında bugüne kadar 10 milyonu aştı. 
     Daha önce de Türkiye'ye gelerek 1999 yılında İstanbul'da konser veren ve büyük ilgi gören sanatçı, uzun bir aradan sonra yeniden Türk izleyicisini selamlayacak. 
     İtalyan Kültür Merkezi ile Devlet Tiyatroları'nın işbirliğiyle düzenlenen konser, saat 20.00'de Akün Sahnesi'nde gerçekleştirilecek. 
     
</TEXT>
</DOC>
