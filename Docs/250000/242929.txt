<DOC>
<DOCNO> 242929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko06.html </URL>
<DATE> 2004/05/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Batık banka sahiplerinden tahsilat 501 milyon dolarda kaldı 
</HEADLINE>
<TEXT>

     Tasarruf Mevduatı Sigorta Fonunun, batık bankalardan devraldığı alacaklar nedeniyle, söz konusu bankaların sahiplerinden 31 Mart 2004 itibariyle yaptığı toplam tahsilatın 501.3 milyon dolar düzeyinde kaldığı açıklandı. Diğer borçlulardan yapılan tahsilatlarla birlikte toplam tahsilat tutarı ise 809.1 milyon dolar olarak gerçekleşti. 
     Tasarruf Mevduatı Sigorta Fonunun, bu yılın ilk üç aylık dönemine ilişkin faaliyet sonuçları açıklandı. Buna göre TMSF'nin batık bankalardan devraldığı alacakların, söz konusu bankaların bilançolarındaki kayıtlı değerler üzerinden toplam alacakların bakiyesi Mart 2003 sonu itibariyle 7 katrilyon 105 trilyon liraya ulaştı. 
     TMSF'nin devir ve temlik aldığı alacaklardan yaptığı tahsilat tutarı ise oldukça düşük düzeyde kaldı. Bu kapsamda 1 Temmuz 2001'den 31 Mart 2004 e kadar olan 21 aylık dönemde 501.3 milyon doları hakim ortaklardan, 241.4 milyon doları kurumsal borçlular, 66.4 milyon doları da bireysel kredi borçlularından olmak üzere toplam 809.1 milyon dolar tahsil edildi. Tahsilatın 168.7 milyon doları alacaklar TMSF'ye devredilmeden önce bankalar tarafından, 640.4 milyon doları ise alacaklar Fon'a devredildikten sonra gerçekleştirildi. 
     Hakim ortaklardan yapılan tahsilatların 133 milyon dolarlık kısmının imzalanan protokoller kapsamında, 368.3 milyon dolarının ise protokoller dışı tahsil edildiği bildirildi. Hakim ortaklardan yapılan tahsilatın 33.9 milyon dolarlık kısmı bu yılın ilk üç ayında gerçekleştirildi. Bu yıl gerçekleştirilen tahsilatın 28 milyon doları nakit, 5.9 milyon doları ise ayni tahsilat şeklinde oldu. Bu yılın ilk üç ayında hakim ortaklar da dahil toplam tahsilat ise 65.7 milyon dolar oldu. 
     
     PROTOKOL İMZALAYANLAR 

     Faaliyet raporunda, TMSF'ye alınan bankaların hakim orakları ile olan ilişkiler de tek tek açıklandı. Buna göre TMSF bankalarına olan borçlarının tasfiyesine yönelik olarak protokol imzalayan hakim ortaklarla ilgili gelişmeler şöyle 
     
     PAMUKBANK 

     Grup ile 31 Ocak 2003 tarihi itibarıyla 15 yıl vadeli bir protokol imzalandı. Protokole esas borç tutarları 31 Ocak 2004 tarihi itibarıyla 3 milyar 182 milyon 506 bin dolar. Mevcut protokol kapsamında 31 Temmuz 2003 tarihinde 13 milyon 215 bin dolar, 16 Ocak 2004 tarihinde 181 bin dolar ve 16 Mart 2004 tarihinde 17 milyon 613 bin dolar tutarında faiz tahsilatı yapıldı. Protokole istinaden devam etmesi ve yargı kararına bağlanması öngörülen dava ve takipler açısından yasal takip işlemlerine devam ediliyor. 
     
     BANK KAPİTAL 

     Bankanın TMSF'ye devir tarihinden 31 Mart 2004 tarihine kadar yapılan tahsilat 71 milyon 795 bin doları 2003 sonuna kadar, 5 milyon 865 bin doları da bu yılın ilk üç ayında olmak üzere toplam 77 milyon 660 bin dolarlık tahsilat yapıldı. 
     4743 sayılı kanun kapsamında toplam 590.361.494 dolar 
     üzerinden tüm alacaklı banka ve finans kuruluşları ile finansal yeniden yapılandırma anlaşması imzalandı. 
     FYYS kapsamında borca mahsuben devredilecek 155 milyon 864 bin dolar tutarında gayrimenkul, şirket hissesi ve üst hakkı ile 68 milyon 735 bin dolar tutarında ipotek ve işletme rehni tesisi işlemleri tamamlandı. FYYS kapsamında TMSF tarafından toplam 73 milyon 782 bin 150 dolar tutarında gayrimenkul üst hakkı, şirket hissesi borca mahsuben devr alınacak. 
     
     ETİBANK 

     Grubun 812 milyon 641 bin 880 dolar nakdi, 4 milyon 46 bin 523 dolar gayrinakdi olmak üzere toplam borcu 816 milyon 688 bin dolar düzeyinde bulunuyor. Gruptan 31 Mart 2004 tarihine kadar toplam 49 milyon 377 bin dolarlık tahsilat sağlandı. Tahsilatın 3 milyon 383 bin doları 2004 yılının ilk üç ayında gerçekleştirildi. 
     
     SİTEBANK 

     Grup ile 21 Kasım 2003 tarihi itibari ile 10 yıl vadeli bir protokol imzalandı. Protokole esas borç tutarı 12 milyon 977 bin dolar. Protokol kapsamında ödemeler düzenli olarak devam ediyor. Ocak-Mart 2004 döneminde toplam 102 bin dolar tahsilat sağlandı. Bankanın Fona devrinden 31 Mart 2004'e kadar yapılan toplam tahsilat ise 1 milyon 218 bin dolar oldu. 
     
     BAYINDIRBANK 

     Bankanın TMSF'ye devrinden 2003 yılı sonuna kadar, Grup ile finansal yeniden yapılandırma anlaşması imzalandı. Bu sözleşme kapsamında birinci grup alacaklar hakkında yapılan takipler kesinleşti, diğerleri devam ediyor. 
     
     YAŞARBANK 

     Gruptan 31 Mart 2004 tarihi itibarıyla protokol kapsamında toplam 19 milyon 359 bin 628 dolar tahsil edildi. 
     Tahsilatın 2 milyon 75 bin dolarlık kısmı bu yılın ilk üç ayında gerçekleşti. 
     
     PROTOKOL YAPILAMAYANLAR 

     TMSF'ye olan borçları için geri ödeme sözleşmesi imzalamamış bankaların hakim ortaklarıyla ilgili gelişmeler ise şöyle 
     
     İKTİSAT BANKASI 

     Grupla mutabakat çalışmalarının hızlandırılması ve bir programa bağlanması konusunda görüş birliğine varıldı. Grup daha önce verdiği tekliflerle aynı temelleri taşıyan önemli bir iskonto ile Fon iştiraklerinin ve şirketlerin gruba iadesini öngören teklifini detaylandırarak ve nakit akışlı bir projeksiyon çerçevesinde yeniledi. Bu yılın ilk üç ayında 2 milyon 753 bin 738 dolarlık nakit tahsilat sağlandı. Toplam tahsilat 79 milyor 160 bin 256 dolara ulaştı. 
     
     İNTERBANK 

     Grupla borçların tasfiyesine yönelik görüşmeler devam ediyor. Varılan ön mutabakata göre protokol ve önerge çalışmaları sürüyor. Bununla birlikte İcra ve İflas Kanununa göre yapılan takipler devam ediyor. Protokol imzalanması halinde takipler durdurulacak. 
     
     TOPRAKBANK 

     Hakim ortaklar hakkında, iade-tazmin tutarı üzerinden başlatılan takip işlemleri ile Banka Yönetim Kurulu üyeleri ve yöneticileri hakkında açılan şahsi iflas ve mali sorumluluk davaları devam ediyor. Şirketlerin satış ve hizmet tahsilatları üzerinden yapılan yüzde 5 kesintilerle 2004 yılının ilk 3 ayında toplam 94 bin dolarlık tahsilat 
     yapıldı. 
     
     SÜMERBANK 

     Grupla borç mutabakatı tamamlandı. Gruba bağlı şirketlerin mali yapısının tespiti için Türkiye Sınai Kalkınma Bankası inceleme yapıyor. Protokol çalışmaları sürüyor. İcra ve İflas Kanununa göre yapılan takipler devam ediyor. İcra dosyalarından kısmi tahsilatlar yapılıyor. 
     Garipoğlu Grubundan bu yılın ilk üç aylık döneminde 850 bin dolarlık tahsilat sağlandı. 31 Mart 2004 itibarıyla toplam tahsilat 20 milyon 705 bin dolar oldu. 
     
     YURTBANK 

     Grup borçlarının tasfiyesine yönelik olarak teklif verdi. Teklifte yer alan ödemeye konu projelerle ilgili değerlendirme çalışmaları, Türkiye Sınai Kalkınma Bankası tarafından yapılıyor. Ali Balkaner Grubundan bu yılın ilk üç ayında 22 bin 453 dolarlık tahsilat saüğlandı. 31 Mart 2004 itibarıyla toplam tahsilat 6 milyon 335 bin dolara ulaştı. 
     
     ESBANK 

     Zeytinoğlu Grubu tarafından alacakların tasfiyesine yönelik olarak bu yıl verilen en son teklif değerlendiriliyor. Bu yılın ilk üç ayında idari yoldan 127 bin dolarlık tahsilat sağlandı. İcra ve İflas Yasası kapsamındaki takiplerin büyük bölümü kesinleştirildi. 
     
     EGEBANK 

     Grupla, Fon alacaklarının tasfiyesine ilişkin görüşmeler devam ediyor. Deniz Portföy Yönetimi A.Ş.'de bulunan Murat Demirel'e ait portföyü nakde çevirileren TMSF'ye aktarıldı. 31 Mart 2004 itibarıyla Murat Demirel Grubundan yapılan toplam tahsilat 21 milyon 646 bin dolara ulaştoı. Tahsilatın 20 milyon 947 bin dolarlık kısmı nakit olarak tahsil edildi. 699 bin dolarlık kısmı ise araç satışlarından sağlandı. 
     
     BANK EKSPRES 

     Grup ile alacakların tasfiyesine ilişkin görüşmeler devam ediyor. Grup hakkında açılan takiplere devam ediliyor. 
     31 Mart 2004 itibarıyla Korkmaz Yiğit Grubundan yapılan 
     toplam nakit tahsilat 7 milyon 510 bin dolar düzeyinde bulunuyor. 
     
     KENTBANK 

     Süzer Grubundan bu yıl 550 bin dolarlık tahsilat sağlandı ve 31 Mart 2004 itibarıyla toplam tahsilat 9 milyon 868 bin dolara ulaştı. 
     
     EGS BANK 

     Bu yılın ilk üç aylık döneminde toplam 159 bin dolarlık tahsilat yapıldı. Bir grup eski EGS Bank A.Ş. ortağı ve yöneticisi tarafından, yönetim ve denetimine el konulan firmalardan EGS Finansal Kiralama A.Ş., Egeser Giyim Sanayi İç ve Dış Ticaret A.Ş., Denser Denizli Serbest Bölge Kurucu İşleticisi A.Ş., İpekyolu Vadisi Serbest Bölge Kurucu İşleticisi A.Ş. için verilen teklifin değerlendirilmesi hakkındaki görüşmeler sürüyor. 
     
</TEXT>
</DOC>
