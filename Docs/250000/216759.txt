<DOC>
<DOCNO> 216759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/soneko17.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamer holding'te yolsuzluk iddiası 
</HEADLINE>
<TEXT>

     Kamer Holding Şirket Merkezi'nde yaşanan olaylarla ilgili olarak holding yönetimi, şirkette yolsuzluk yapıldığını iddia eden Adem Kocakafa'nın 23 Ekim 2003 tarihinden bu yana hiç bir temsil ve ilzam yetkisi kalmadığını açıkladı. 
     Kamer Holding Yönetim Kurulu adına yapılan yazılı açıklamada, bir süre holdingin yönetim kurulu başkan yardımcılığı görevini yürüten Adem Kocakafa'nın, hukuk dışı eylemlerle holding ve bağlı şirketleri zarara uğratma çabası içine girdiği, 23 Ekim 2003 tarihli Ticaret Sicil Gazetesi'nde yayınlanan yönetim kurulu kararı gereğince yetkilerinin alındığı belirtildi. 
     Aynı kişi hakkında holdingin Konya Cumhuriyet Başsavcılığı'na suç duyurusunda bulunduğu, konuyla ilgili Konya 1. Asliye Ticaret Mahkemesi'nde görülen davanın 2 ayrı dosyanın holding lehine sonuçlandığı ifade edilen açıklamada, şu görüşlere yer verildi 
     ''Söz konusu olay, şirketin 29 Şubat 2004 tarihinde yapılacak olağanüstü genel kurul gündeminde yönetim kurulu seçimi maddesinin yer alması üzerine gerçekleşmiştir. Adem Kocakafa, yetkilerinin alındığı tarihten bu yana holdinge gelmemektedir. Daha önce kendisine tahsis edilen odada, şirkete ait olan mefruşat ve diğer eşyalar, Konya 8. İcra Müdürlüğü'nce haczedilerek Yönetim Kurulu Üyesi Kemal Bayram'a yediemin olarak teslim edilmiştir.'' Kocakafa'nın dile getirdiği iddialarla ilgili konuların yargıya intikal etmiş olduğu belirtilen açıklamada, 6 sektör, 15 fabrika ve işletmeyi bünyesinde barındıran Kamer Holding'in büyüyerek faaliyetlerini sürdürdüğü, yargıya intikal etmiş şirket içi meselelerle kamuoyunun gereksiz yere meşgul edilmemesinin uygun olacağı kaydedildi. 
     
</TEXT>
</DOC>
