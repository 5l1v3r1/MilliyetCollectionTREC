<DOC>
<DOCNO> 233670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/guncel/gun06.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna halkına, Türk askerinden 3 trilyon 
</HEADLINE>
<TEXT>

   Bosna Hersek'te 10 yıldır görev yapan BM Barış Gücü'ndeki 350 Türk askeri, aralarında topladıkları 1.8 milyon euro'yu bölge halkına dağıttı 
      
   Başbakan Recep Tayyip Erdoğan, Güneydoğu Avrupa Ülkeleri İşbirliği Süreci toplantısı için gittiği Bosna Hersek'te dün Zenitsa'da bulunan, "Bosna Hersek Türk Tabur Görev Kuvvet Komutanlığı'nı ziyaret etti. 
   Kurmay Yarbay Mehmet Karadayı ile birlikte kahvaltı yapan Erdoğan, "Ben eratla kahvaltı yapmak istemiştim" dedi. Karadayı da erlerin erken saatte kahvaltı yaptığını söyledi. Erdoğan, taburdan ayrılırken, "Mehmetçik bizim onurumuz, gururumuz. Barış hizmetine üstün gayretle kalite kazandırıyor. Türk askerinin buradaki şefkati, barış seferberliğini açık ve net olarak ortaya koyuyor" dedi. 
   
   Halka dağıttılar 
   Zenitsa'da 10 yıldır silahsız olarak görev yapan 350 Türk askeri, görev süreleri içerisinde aralarında topladıkları 1 milyon 800 bin euro'yu yaklaşık 2.9 trilyon lira bölge halkına dağıttı. 
   Zenitsalıların sağlık sorunlarıyla yakından ilgilenen askerler bugüne kadar 200'e yakın Bosnalıyı Türk taburunda tedavi etti. 
   
   
</TEXT>
</DOC>
