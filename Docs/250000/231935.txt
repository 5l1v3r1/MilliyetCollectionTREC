<DOC>
<DOCNO> 231935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun06.html </URL>
<DATE> 2004/04/16/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
5 Eylül'e kadar California'da büyük deprem olacak 
</HEADLINE>
<TEXT>

     Amerikalı ünlü deprem uzmanı Profesör Vladimir Keilis-Borok 82 , California'nın güneyinde 5 Eylül'e kadar büyük bir deprem olacağını iddia etti. 
     Los Angeles kentindeki California Üniversitesi'nde UCLA görevli Rus kökenli Keilis-Borok, küçük yer sarsıntılarını ve sıcak deprem noktalarının tarihi sıralarını izleyerek büyük depremleri tahmin etmenin olası olduğunu belirtti. 
     Deprem uzmanı, kendisi ve ekibinin, California'nın güneyinde 9 milyon insanın yaşadığı geniş bir bölgede 5 Eylül'e kadar meydana gelecek depremin aletsel büyüklüğünü en az 6,4 olarak tahmin ettiklerini söyledi. 
     Bazı bilim adamlarının depremlerin önceden tahmin edildiğine inanmadıklarını, ancak bunun bilimsel bir gerçek olduğunu belirten Keilis-Borok, ekibinin önceki tahminlerinin de bunu ispatlar nitelikte olduğunu kaydetti. 
     Keilis-Borok'un başında olduğu Amerikalı, Kanadalı, Japon, Avrupalı ve Rus uzmanlar ekibi, geçen Haziran'da California'nın orta kesimlerinde 9 ay içinde Richter ölçeğine göre 6,4 veya daha şiddetli bir deprem olacağı tahmininde bulunmuştu. Ekibin bu tahmininden sonra 22 Aralık'ta bölgede Richter ölçeğine göre 6,5 büyüklüğünde meydana gelen depremde 2 kişi ölmüştü. 
     Ekip, geçen Temmuz'da da Japonya'da 28 Aralık'a kadar Richter ölçeğine göre 7.0 büyüklüğünde veya daha şiddetli bir depremin olacağını tahmin etmişti. Japonya, 25 Eylül'de depremle sarsılmıştı. 
     
</TEXT>
</DOC>
