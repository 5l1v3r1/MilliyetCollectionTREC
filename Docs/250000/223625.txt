<DOC>
<DOCNO> 223625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/spor/spo02.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan sürprizi 
</HEADLINE>
<TEXT>

   Almanya'da tedavi gördükten sonra İstanbul'a dönen genç kalecinin, Bursa maçında forma giyebileceği belirtildi 
      YUSUF KOBAL 

   
   Yeşil ışık yaktı 
   GALATASARAY derbisi sonrası formasını tribünlere atarken omuzundan sakatlanan kaleci Volkan dün akşam apar topar tedavi gördüğü Almanya'dan İstanbul'a döndü. Genç file bekçisinin Bursaspor maçında kaleye geçeceği öğrenildi. Recep'in güven vermemesi üzerine Daum'un, Volkan ile görüştüğü, "oynarım" mesajını aldığı ancak son kararın maç günü verileceği kaydedildi. 
   
   Petkov ilk onbirde 
   VOLKAN'IN iki gün yoğun bir programa tabi tutulacağı belirtilirken genç kaleci, şu an ağrısının bulunmadığını söyledi. Bu arada Luciano'nun cezası nedeniyle Petkov'un Bursaspor önünde ilk onbirde forma giyeceği, sakat olan Mehmet Yozgatlı'nın yerine ise Selçuk'un oynayacağı bildirildi. Daum'un, Luciano'nun yokluğunda Ümit Özat'ı da savunmaya çekmesi bekleniyor. 
   
   Nobre'de B planı    Kiralama yöntemi 
   SARI - Lacivertli takıma devre arasında transfer olan ancak performansıyla gözdolduran Marcia Nobre'nin bonservisini almak için harekete geçen yönetim, 7.5 milyon dolarlık astronomik rakam karşısında geri adım attı. Brezilyalı oyuncunun kiralama ve satın alma opsiyonunu elinde bulunduran Fenerbahçe, bir yıl daha kiralama seçeneğinde karar kıldı. 
   
   El sıkıştılar 
   BREZİLYA'NIN Cruzeiro Kulübü ile temaslara başlayan Sarı - Lacivertli yöneticiler, sözleşmenin uzatılması konusunda el sıkıştılar. Nobre'nin gelecek sezon da çıkışını sürdürmesi halinde Fenerbahçe'nin yüksek maliyetine rağmen golcü oyuncunun bonservisini alacağı ifade edildi. Marcio Nobre de bir yıl daha kiralanması önerisine olumlu yaklaştı. 
   
   Kemal Şanslıyım, ölmedim    YUSUF DURSUN 

   MUSTAFA Özkan'ın darbesi sonucu fibula kemiği kırılan ve sezonu kapatan Kemal, "En kısa sürede kendimi toparlayacağım" dedi. Genç oyuncu, "Aslında şanslı bir futbolcuyum. Bir kırıkla kurtuldum. Ölmediğime şükrediyorum" dedi. Karşılaşma sonrası Mustafa Özkan'ın kendisinden özür dilediğini de belirten Kemal'in yanından dün takım arkadaşları Ümit Özat, Tuncay, Fatih ve Ali Güneş ayrılmadı, genç oyuncuya moral aşıladı. 
   
   Doktor kaçtı    Gitti, gelmedi 
   KULÜP doktoru Etem Kavukçu önceki gece Kemal ve Mehmet Yozgatlı'nın durumları hakkında bilgi vermek için Acıbadem Hastanesi'nin birinci katına indi. "Bir dakika bekleyin" diyerek uzaklaşan Kavukçu'nun daha sonra arka kapıdan kaçtığı ortaya çıktı. Uzun bir süre doktoru bekleyen gazeteciler bu duruma büyük tepki gösterdiler. 
   
   Özaydınlı buldu 
   SOLUĞU yönetici Murat Özaydınlı'nın yanında alan basın mensupları Etem Kavukçu'yu şikayet ettiler. Özaydınlı hemen doktoru bulup gazetecilerin karşısına çıkardı. Bu arada Prof. Dr. Osman Güven, Kemal'in ayağının dört hafta alçıda kalacağını, Mehmet Yozgatlı'nın ise üç hafta sonra oynayabileceğini açıkladı. 
   
   Fenerbahçe günlüğü 
   Moraller sıfırda 
   BURSASPOR maçının hazırlıklarına dün sabah başlayan Fenerbahçeli futbolcuların Gençlerbirliği yenilgi nedeniyle ağzını bıçak açmadı. Bir hayli moralsiz oldukları gözlenen oyuncular Koch yönetiminde hafif bir çalışma yaptılar. İdmana van Hooijdonk ile Tomas katılmazken, iki oyuncunun tesislerde dinlendiği açıklandı. Samandıra'ya gelen bir grup Hollandalı gazeteci ise Hooijdonk'u bulamayınca Daum ile röportaj yaptılar. 
   
   'Gençler haketti' 
   İKİNCİ Başkan Nihat Özdemir, Gençlerbirliği'nin finale çıkmayı hakettiğini söyledi. Özdemir, "Biz de iyi oynadık ama sonucu değiştiremedik. Artık lige dönmemiz lazım. Elenmek kadar bizi üzen bir başka olay da, iki formda oyuncumuzu bu maçta kaybetmiş olmamızdır. Ancak kadromuz geniş, bu arkadaşların yerini doldurabiliriz. Tek tesellim de bu" diye konuştu. 
   
   Yönetim toplanıyor 
   OLAĞAN Genel Kurul'da yeniden seçilen Başkan Aziz Yıldırım ve arkadaşları yarın kulüp binasında toplanıp görev bölümü yapacaklar. Basın sözcülüğüne Nihat Özdemir veya Hakan Bilal Kutlualp'in, Basketbol Şubesi'ne ise Osman Yalçın'ın getirilmesi bekleniyor. Bu arada Futbol Şubesi eski yöneticilerle göreve devam edecek. Nihat Özdemir yeniden ikinci başkan olacak. 
   
   
   
</TEXT>
</DOC>
