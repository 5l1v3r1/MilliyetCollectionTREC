<DOC>
<DOCNO> 205318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/yazar/guclu.html </URL>
<DATE> 2003/12/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Aysun Öğretmen de şehit oldu 
</HEADLINE>
<TEXT>

   
   Ağrı Doğubeyazat'ın Ortadirek köyünde, öğrencilerini kurtarmak için gözlerini kırpmadan alevlerin içerisine atlayan öğretmenlerden Aysun Karlı da dün şehit oldu. 
   Vücudunun yüzde 95'i yanık olan Aysun Öğretmen, GATA'da tedavi görüyordu. Cenazesi dün sessiz sedasız Manisa'ya götürüldü. Oysa çok daha fazlasını hak etmişlerdi. Milli Eğitim Bakanlığı'nın önünde bir tören yapılabilir, Bakan, Başbakan, Cumhurbaşkanı da bu törene katılarak, zor koşullarda görev yapan tüm öğretmenlerin arkasında oldukları mesajını verebilirlerdi. 
   Ama maalesef hiçbirini şehit öğretmenlerimizin yanında göremedik. Oysa bu ülkede ilgiyi, desteği ve devlet törenini en fazla hak edenlerden birisi de sahipsiz öğretmenlerimiz... 
   Milli Eğitim Vakfı da olmasa, böyle acılı günlerde, öğretmen yakınlarının yanında hiç kimseyi göremeyeceğiz. Maddi ve manevi açıdan şehit ailelerinin yanında yine onlar vardı. Teşekkürler MEV... 
   Peki bu acı olaydan sonra MEB ne yaptı dersiniz Bir genelge yayımlayıp, okul sobalarının bundan böyle tiner ve mazot ile yakılmasını yasaklamış. Onun yerine çıra önermiş. Fazlasını beklemek zaten enayilik olurdu .. 
   
   20 yeni üniversite    Şehit öğretmenlere yönelik ağzından tek söz duymadığımız Mili Eğitim Bakanı Çelik, Van'da aile meclisinin düzenlediği sıra gecesinde 20 yeni üniversite açılacağını müjdelemiş Aman ne müjde. Bakan Bey üniversite açma ile bakkal dükkanı açmayı karıştırmış anlaşılan. Kimileri de binalar hazır, gerisi kolay diye alkış tutuyor. Milletvekilleri de zaten ille de bizim ilimize açılsın diye kuyruktalarmış... 
   Üniversitelerin, bulundukları ilin ekonomisine en büyük katma değeri sağladığını bilmeyen yok. Fabrika yerine üniversite istemelerinin nedeni de bu. 10 bin öğrenci demek, 10 bin tüketici demek 
   Üniversitelerden kentler çok şey kazanıyor. Peki ya gençler ne kazanıyor Önce bunun sorgulanması gerekir. 
   Başbakan Erdoğan, her ile bir üniversite talimatı vermiş. Oh ne güzel. Yerel seçimler öncesinde daha büyük popülist bir vaatte bulunamazdı. Ellerine, dillerine sağlık. Zamanında Rahmetli Menderes de her ile bir lise açmıştı. Ama istihdam alanları yaratılmadan bir müdür ve bir mühür ile açılan okulların, eğitimi sulandırmanın ötesinde bir işe yaramadığı çok geç anlaşıldı. 
   Yeni üniversiteler açılmasın mı Elbette açılsın. Hem de 20 değil 50 tane. Ama zamana yayarak. Öğretim kadrolarını yetiştirerek. Yeni kaynaklar yaratarak... 
   Üniversite açma Meclis'in inisiyatifinde ama öğretime başlama iznini YÖK veriyor. Umarız bu konuda onlar da hükümet ve TBMM gibi popülist davranmaz. Yoksa vebali ağır olur. 
   Çünkü mevcut öğretim kadrolarının ve bütçenin, bugünkü üniversitelere bile yetmediğini en iyi onlar biliyor. Dahası, dünyadaki yaygın kanaat her ile bir üniversite yerine, yeni üniversitelerin akademik kadroların yoğun olduğu kentlere açılması yönünde. Doğru olan da bu. 
   Üniversite sözü verilen illerden birinde kız, erkek öğrencilerin bırakın el ele, yan yana yürümelerine bile sıcak bakılmıyor. Öğretim üyesi bulunamadığı için derslere aynı okuldan mezun asistanlar giriyor. İktisat dekanlığını veteriner, hukuk dekanlığını ziraatçıların yaptığı dönemler oldu. Olmaya da devam ediyor. 
   Özetin özeti Eğitimin ciddi bir iş olduğunu h l anlayamadık. Kadirbilirliğe gelince Eninde sonunda öğretmenlerin de kıymetini anlayacağız. Hani şu günler de sık sık yılın adamı seçiyorlar ya, benim tartışmasız adaylarım şehit öğretmenler Burçin Uysal ve Aysun Karlı. Umarım, hiç olmazsa bu konuda yalnız kalmam. 
   
      
   
   
</TEXT>
</DOC>
