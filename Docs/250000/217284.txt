<DOC>
<DOCNO> 217284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/ekonomi/aeko.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mısırı tavuklar yedi, bitirdi hatta ..... oldu' 
</HEADLINE>
<TEXT>

   Bakan Unakıtan, gümrük vergisi artmadan mısır ithal ederek 360 milyarlık avantaj sağlayan oğlunu, 'Tavuklarına yedirecek' diye savunmuştu. Unakıtan'ın oğlunun şirketi AB Gıda yetkilileri haksız kazançla ilgili soruyu 'Neyle uğraşıyorsunuz tavuklar mısırları yedi bitirdi. Hatta kaka oldu' diye cevapladı 
      DENİZ SİPAHİ 
   
   Maliye Bakanı Kemal Unakıtan'ın oğlu Abdullah'ın ithal ettiği mısırla ilgili tartışma büyüyor. Mısır ithalatında alınan gümrük vergisi yüzde 45'e çıkartılmadan dört gün önce yaptığı ithalatla yüzde 20 vergiyle avantaj sağladığı iddialarına karşı, Abdullah Unakıtan'ın şirketi AB Gıda'dan, "Tavuklar mısırları yedi bitirdi, h l neyi tartışıyorsunuz" yorumu geldi. Unakıtan'ın oğlunun Üsküdar'daki işyerinde haksız kazançlarla ilgili iddialara 'Abdullah Bey yok, ben onun yerine cevap veririm' diyen muhasebe sorumlusu Metin Bey şöyle konuştu "Neyle uğraşıyorsunuz tavuklar mısırları yedi bitirdi. Hatta kaka oldu." 
   Bakan Unakıtan, oğlunun ithal ettiği mısırlar için 'Tavuklarına yedirecek' demişti. AB Gıda'nın Bandırma-Bursa yolu üzerindeki tesisinde 350 bin tavuk bulunduğu belirtiliyor. Şirket piyasaya yumurta ve pastacılık sektörü için kurutulmuş yumurta satıyor. 
   Mısır ithalatından alınan vergi 22 Haziran 2002'de yüzde 35'ken, 17 Nisan 2003'te yüzde 20'ye düşürüldü. AB Gıda'nın ithalatından dört gün sonra yani 8 Ağustos'ta vergi yüzde 45'e, daha sonra da yüzde 70'e çıkartıldı. 
   AB Gıda böylece 4 bin ton mısırda 360 milyar lira avantaj sağlamış oldu. AB Gıda'nın ithal ettiği 4 bin ton mısırla bir yıl boyunca günde 175 bin tavuğun beslenmesi mümkün. Türkiye'de halen 35 milyon yumurta tavuğu, 300-400 milyon da kesimlik tavuk var. 
   
   Cargill de aldı 
   Bu arada aynı dönemde Başbakan Tayyip Erdoğan'ın ABD gezisi sırasında 'kotalar konusunda' yardım isteyen Cargill firmasının da düşük vergi oranıyla mısır aldığı ortaya çıktı. 
   
   175 bin tavuk bir yıl beslenir    Türkiye'de damızlık, yumurtalık ve kesimlik toplam 550 milyon adet tavuğun olduğu belirtiliyor. 
   Türkiye'nin mısır ihtiyacı yaklaşık 4 milyon ton civarında. Bunun 2.4 milyon tonu yerli üretici tarafından karşılanıyor. 1.5 milyon tonu ise ithal ediliyor. 
   4 milyon tonluk mısırın 550 - 600 bin tonu nişasta sanayinde, diğer kalanı yem sanayinde kullanılıyor. 
   Mısır ihtiyacını karşılayabilmek için devlet belirli dönemlerde mısır ithalatına fon uyguluyor. Böylece yüzde 25 olan fon yüzde 70'lere kadar çekilerek yerli üretici korunmaya çalışılıyor. 
   Bir tavuk günde 125 gram yem yiyor. Bunun ortalama yarısı mısırdan oluşuyor. 
   4000 ton mısırı 64 milyon tavuk bir günde yiyor. Yani Bakan Unakıtan'ın oğlunu getirdiği mısırla 175 bin tavuk beslenebilir. 
   
   Oğul Unakıtan böyle kazandı    17 Nisan 2003 Mısır ithalatında gümrük vergisi yüzde 20'ye indi. 
   15 Temmuz 2003 Abdullah Unakıtan'ın şirketi A.B Gıda 4 bin 400 ton ABD menşeeli mısır ithalatı için kontrol belgesi aldı. 
   4 Ağustos 2003 AB Gıda 4 bin ton mısır ithal etti. 
   8 Ağustos 2003 Mısır'da gümrük vergisi yüzde 45'e yükseltildi. Mısır'da gümrük vergisi 2004 yılında da yüzde 70'e yükseltildi. 
   
   
</TEXT>
</DOC>
