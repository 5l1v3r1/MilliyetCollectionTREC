<DOC>
<DOCNO> 225907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur01.html </URL>
<DATE> 2004/03/26/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erzurum'da deprem... Ölü sayısı 9'a yükseldi 
</HEADLINE>
<TEXT>

     Erzurum'da, merkez üssü Çat İlçesi olan 5.1 büyüklüğündeki depremde ölenlerin sayısı 8'i Aşkale İlçesi'nde olmak üzere 9'a yükseldi. 
     Aşkale İlçesi'ne bağlı Küçükgeçit Köyü'nde son belirlemelere göre yıkılan evlerin enkazı altında kalan 4'ü çocuk, 8 kişi öldü. Ayrıca aynı ilçeye bağlı Karabıyık Köyü'nde de 1 kişinin öldüğü bildirildi. 
     Erzurum'da bulunan Sağlık Bakanı Recep Akdağ, deprem bölgesinde incelemelerde bulundu. Bakan Akdağ, ''Depremde şu anki bilgilerimize göre 9 vatandaşımız öldü, 13 kişi de ağır yaralandı'' dedi. 
     
     ÖLENLERİN KİMLİKLERİ 

     Erzurum Valiliği Kriz Bürosu'ndan alınan bilgiye göre, Aşkale İlçesi'nde yıkılan evlerin enkazı altında kalarak ölen 9 kişinin 7'sinin çocuk olduğu belirlendi. 
     Buna göre, Küçükgeçit Köyü'nde, Yusuf Dönmez, Furkan Dönmez, Emrah Aktaş, Geylani Aktaş, Sema Ürek ve Murat Doğan, Canpaşa Ürek ve Mahmure Aktaş öldü. Karaybıyık Köyü'nde ölen kişinin de Serkan Özer adlı çocuk olduğu bildirildi. 
     
     VATANDAŞLAR PANİK HALİNDE 

     Bu arada, Küçükgeçit Köyü'nde vatandaşların panik halinde oldukları, bu nedeniyle geceyi Aşkale Yatılı İlköğretim Bölge Okulu'nda YİBO geçirecekleri kaydedildi. 
     Karabıyık Köyü'nde bulunan ilköğretim okulunun da yıkıldığı öğrenildi. 
     Öte yandan, Küçükgeçit Köyü'nde incelemelerde bulunan Sağlık Bakanı Recep Akdağ ve Erzurum Valisi Mustafa Malay da Karabıyık Köyü'ne gittiler. 
     Erzurum Valiliği Kriz Merkezi'nden alınan bilgiye göre, Aşkale İlçesi'ne bağlı bütün köylerin tarandığı ancak can kaybı olduğuna yönelik bilgi alınmadığı ve ölü sayısının bundan sonra artmasının beklenmediği bildirildi. 
     Başta Küçükgeçit ve Karabıyık olmak üzere köylerde çok sayıda evde hasar görüldüğü, bazı hayvanların telef olduğu öğrenildi. 
     
     KIZILAY MALZEME GÖNDERDİ 

     Kızılay, Erzurum'un Çad ve Aşkale ilçelerinde meydana gelen depremden sonra 50 çadır, 820 battaniye, 50 mutfak seti, 250 kişilik gıda paketi ve 1000 kişilik kumanya gönderdi. 
     Kızılay Genel Başkanlığı'ndan yapılan açıklamaya göre, depremin ardından, Kızılay Erzurum Deposu'ndan 320 battaniye bölgeye gönderilirken, 50 çadır, 500 battaniye ve 50 mutfak seti de Aşkale'ye doğru yola çıkarıldı. 
     Kızılay Erzincan ve Bayburt Şubeleri'de alarma geçirildi. Kızılay Erzincan Şubesi'nden ekmek ve meyve suyunun da yer aldığı 1000 kişilik kumanya da bölgeye sevk edildi. Kızılay Bayburt Şubesi'nden ise 250 kişilik gıda paketi ile acil müdahale ekibi Aşkale'ye hareket etti. 
     
     OKULLAR TATİL EDİLDİ 

     Depremin ardından ilköğretim okulları ve liseler bugün tatil edildi. 
     Erzurum Milli Eğitim Müdürü Ahmet Er, yaptığı açıklamada, deprem nedeniyle, Erzurum merkez, Ilıca, Aşkale ve Çat ilçeleri ile bağlı köylerde ilköğretim okulları ve liselerde eğitime ara verildiğini bildirdi. 
     Erzurum Valiliği Kriz Merkezi'nden sorumlu Vali Yardımcısı Aslan Karanfil, AA muhabirine yaptığı açıklamada, depremde hasarın yaşandığı Aşkale İlçesi'ne bağlı Küçükgeçit, Karabıyık ve Ortabahçe köylerine, Kızılay tarafından çadır ve battaniye gönderilmeye başlandığını söyledi. 
     Çadır ve battaniye sayısının talebe göre belirleneceğini kaydeden Karanfil, Kızılay'dan ilk etapta bin çadır ve 3 bin battaniye talebinde bulunduklarını belirtti. 
     

     
</TEXT>
</DOC>
