<DOC>
<DOCNO> 245899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/yasam/ayas.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
II. Truva savaşı 
</HEADLINE>
<TEXT>


'Aşil'in mezarı, Çanakkaleliler ile Çorumluları birbirine düşürdü. "Çorumlular reklam peşinde" diyen Çanakkaleliler, hukuki girişime hazırlanıyor 

ERDEM SÜREK, BURAK GEZEN Çanakkale DHA 

Araştırmacı yazar Cevdet Saraçer'in, "Tarihsel Doku İçinde Unutulan Kent" adlı kitabında mitolojik kahraman Aşil'in mezarının Çorum Osmancık'a bağlı Adatepe'de bulunduğuna ilişkin iddiaları iki kentin 'arasını açtı.' 
Saraçer'in iddialarının kamuoyunu yanılttığını belirten Çanakkale Belediye Meclis üyesi CHP'li Muharrem Erkek, Aşil'in mezarının Çorum'da olmasının mümkün olmadığını belirterek, "Mezarı Çanakkale Yeniköy'de, Aşil adına inşa edilen antik kentin hemen yanındaki Sivritepe Tümülüsü'ndedir" dedi. 

'Ne gerekirse yapacağız' 
Tarihi eser koleksiyoncusu Yüksel Ergen de mezarın Çorum'da olduğu iddiasını dayanaksız bulduğunu belirterek, "Çorumluların iddiasını reklam olarak görüyorum" diye konuştu. 
Çanakkale Arkeoloji Müzesi ile Truva kazı heyetinin kentte beş yıl önce bir kazı çalışması yaptığını anlatan Ergen, şöyle konuştu "Aşil ve Hektor bu bölgede yaşamış, mezarı da bu bölgede olan kahramanlar. Sivritepe Tümülüsü yıllardır Aşil Tümülüsü olarak da bilinmektedir." 
Çanakkale Barosu avukatlarından Mehmet Altın da "Büyük İskender bile ordusunu Sivritepe'de Aşil'in mezarı başında, tümülüste konaklatmış, adaklar adamış. Yanlışın düzelmesi için gerekirse Çanakkaleli hukukçular olarak hukuki girişimleri başlatacağız" diye konuştu. 



</TEXT>
</DOC>
