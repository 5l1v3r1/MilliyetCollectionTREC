<DOC>
<DOCNO> 235354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur33.html </URL>
<DATE> 2004/04/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İstanbul'da gıda denetimleri... Sonuçlar dehşet verici .. 
</HEADLINE>
<TEXT>

     İstanbul İl Sağlık Müdürlüğü Gıda Kontrol ve Çevre Sağlığı Şube Müdürlüğü, ''Süpürme Operasyonu'' kapsamında hazır kıyma satış yerleri ve yemek üretim fabrikalarının denetimlerine başladı. 
     İl Sağlık Müdür Yardımcısı Dr. Mehmet Zeki Kaplan, denetimler öncesi gazetecilere yaptığı açıklamada, Sağlık Bakanlığı'nın, 12 Nisan 2004'te yayınladığı genelge kapsamında marketlerdeki hazır kıyma satışının yasaklandığını söyledi. 
     Kıymanın, ancak ambalajlı olarak ve etiketlenerek satılacağını ifade eden Kaplan, ''Bunun dışında vatandaş kesinlikle eti gözüyle görecek ve 'şurasından, bu kadar kıyma yapar mısınız' diyecek'' dedi. 
     Kaplan, hazır kıyma satış yerlerine yapılan denetimlerde bir hafta boyunca yayınlanan genelgenin tebligatını yapacaklarını ifade etti. 
     Gıda Kontrol ve Çevre Sağlığı Şube Müdürü İrfan Yılmaz ile birlikte marketlerdeki hazır kıyma satış reyonlarını denetleyen Kaplan, sorumluları yeni genelge konusunda uyardı. 
     
     ŞOK EDEN BASKIN 
     Bu arada, Halkalı İnönü Mahallesi Çağdaş Sokak'ta faaliyet gösteren ''Grand Özbolu Catering'' adlı yemek üretim fabrikasına yapılan denetimde karşılaşılan manzara, yetkilileri şok etti. 
     Burada sebzelerin ve diğer yiyecek malzemelerinin saklandığı deponun lağım suları içinde olduğu gözlendi. 
     Yemekhane ve bulaşıkhanenin de aynı yerde faaliyet gösterdiği fabrikada test yapan Yılmaz, kullanılan etlerin bozuk ve kokmuş olduğunu saptadı. 
     Kaplan, yaptığı açıklamada, manzara karşısında ''şok'' olduğunu belirterek, ''Burayı hemen kapatarak faaliyetten men ediyoruz. Ayrıca Cumhuriyet Savcılığı'na suç duyurunda bulunacağız'' dedi. 
     Denetimleri boyunca ''bu kadar kötü bir yerle karşılaşmadığını'' vurgulayan Yılmaz, ''Depo tamamen kanalizasyonla dolmuş. Buna rağmen buradaki ızgaralar yükseltilerek malzemeler konulmuş ve depo olarak kullanımına devam edilmiş. Kanalizasyon içinde bir şey stoklanıyorsa bundan kötüsü olamaz'' diye konuştu. 
     Baskın sırasında fabrika yetkililerine ulaşılmazken, burada bulaşıkçı olarak çalıştığını söyleyen kadınla sohbet eden Kaplan, ''Sen burada yapılan yemekleri yiyor musun'' sorusuna, ''Hayır'' yanıtını aldı. 
     Fabrika, yetkililerce mühürlendi. 
     İstanbul İl Sağlık Müdürlüğü Gıda Kontrol ve Çevre Sağlığı Şube Müdürlüğü'nce başlatılan ''süpürme operasyonu'' kapsamında tüm ilçelerde eş zamanlı yapılan denetimlerin bir hafta süreceği bildirildi. 
     
</TEXT>
</DOC>
