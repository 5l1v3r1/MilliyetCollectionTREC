<DOC>
<DOCNO> 237968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas19.html </URL>
<DATE> 2004/05/06/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Eurovision yarışmacıları boğaz gezisinde Sertab ve Athena ile coştu .. 
</HEADLINE>
<TEXT>

     49. Eurovision Şarkı Yarışması'na katılacak yarışmacıların bir kısmı bugün tekneyle Boğaz gezisi yaptı. 
     Organizasyon kapsamında düzenlenen şehir gezileri çerçevesinde, Litvanya, İsrail, İsviçre, Belarus, Portekiz, Hollanda ve Malta'dan ekipler, Boğaz'da tekne turuna çıktı. 
     Teknede çalınan hareketli parçalar eşliğinde dans eden ekipler, bol bol hatıra fotoğrafı da çektirdi. 
     Tarkan ve Athena'nın müzikleri eşliğinde dans eden yarışmacılar, Sertab Erener'in geçen yıl birincilik alan ''Everyway That I Can'' şarkısına da coşkuyla eşlik etti. 
     Gezide zaman zaman adayların parçaları da çalınırken, Finlandiya adayı, tango formatlı şarkısına uygun olarak bir ekip arkadaşıyla tango yaptı. Ukrayna ekibinin de, şarkıları çalınırken yarışmada sunacakları hareketli dans gösterisini gerçekleştirmeleri, diğer yarışmacılar tarafından alkışlarla karşılandı. 
     
     SLOVENYALI EKİBİN ÇİFTE HEYECANI 
     Öte yandan, İstanbul'da yapılacak Eurovision Şarkı Yarışması'nda Slovenya'yı temsil edecek ''Platin'' adlı grubun solistleri Diana Lecnik ve Simon Gomilsek'in İstanbul'da evlenmeyi planladıkları belirtildi. 
     Yarışmanın yapılacağı Abdi İpekçi Spor Salonu'nda prova yapan Diana ve Simon, daha sonra basın toplantısı düzenledi. 
     Toplantıda Diana, Simon'un kendisine nişan yüzüğünü sahnede, Eurovision Şarkı Yarışması için yapılan yerel seçmelerin finalinde taktığını anlattı. 
     Slovenyalı nişanlı çift için, 13 Mayıs tarihinde düzenlenecek tekne gezisinde nikah töreni yapılmasının planlandığı kaydedildi. 
     
</TEXT>
</DOC>
