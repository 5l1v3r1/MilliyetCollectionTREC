<DOC>
<DOCNO> 237833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy07.html </URL>
<DATE> 2004/05/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Erdoğan ''2023 Türkiyesi ekonomik sıkıntılardan uzaklaşmış olacak'' 
</HEADLINE>
<TEXT>

     Başbakan Recep Tayyip Erdoğan, ''2023 Türkiyesi ekonomik sıkıntılardan tamamen uzaklaşmış, kalkınmasını tamamlamış, sosyal devlet olmanın gereklerini yerine getiren bir demokrasi ülkesidir'' dedi. 
     Başbakan Erdoğan, Swissotel'de düzenlenen, ''Forum İstanbul-Hedef 2023'' toplantısında yaptığı konuşmada, 2023 yılının Türkiye için her zamankinden çok daha anlamlı bir tarih olduğunu kaydederek, Türkiye Cumhuriyeti'nin kuruluşunun birinci asrını kutlayacağını belirtti. 
     Cumhuriyetin kurucusu Mustafa Kemal Atatürk'ün, ''muasır medeniyetler seviyesinin üstüne çıkmak'' hedefi bulunduğunu belirten Başbakan Erdoğan, o seviyeyi yakalamak azmiyle yürüyen genç bir kuşak ve bir insan potansiyeli bulunduğunu vurguladı. 
     Türkiye'yi barış ve demokrasi fikirleriyle gelişen, güçlü ve kalkınmış bir ülke haline getirmenin, toplumun bütün bireylerinin coşkuyla paylaştığı ortak bir ideal olduğunu düşündüğünü dile getiren Başbakan Recep Tayyip Erdoğan, şunları söyledi 
     ''Bundan 80 yıl önce bu topraklarda ileri bir medeniyet için kurulmuş olan Cumhuriyetimiz, bu ideal uğrunda çok önemli mesafeler almış, çok büyük ilerlemeler kaydetmiştir. Türk toplumu, milli iradenin sembolü olan Cumhuriyet idealini bir meşale olarak nesilden nesile aktarmakta ve yaşatmaktadır. Zaman zaman içine düştüğümüz sıkıntı ve problemler 80 yıl önce temeli atılan bu medeniyet idealini yok edememiş, aksine güçlendirmiştir. Bugün yine sıkıntılı bir dönemin ardından Türkiye öz değerlerini sonuna kadar sahiplenerek problemlerini aşma iradesini ortaya koymuş, geleceğe doğru büyük bir kalkınma yürüyüşüne başlamıştır. Yüzüncü yaşını doldurmasına 20 yıl kala Türkiye Cumhuriyeti'nin hak ettiği aydınlık yarınlara ulaştırma hedefini her zamankinden daha büyük bir aşk ve heyecanla gerçekleştirme kararlılığındayız. 
     Türk milletinin kendi değer ve potansiyeline güvendiği sürece yakalayamayacağı bir hedef yoktur. 2023 yılında Türkiye'yi güçlü, müreffeh ve demokrasiyi bütün kurumlarıyla işleten bir ülke olarak görmek, her insanımızın en büyük idealidir'' Başbakan olarak kendisinin de büyük bir coşku ile bu ideali paylaştığını ve gece-gündüz koşturmaya devam ettiğini belirten Erdoğan, bütün büyük başarıların büyük hayallere inanmakla başladığını, ancak büyük hayalleri kalıcı başarılara çevirmek gerektiğini söyledi. 
     
     TÜRKİYE'NİN KARARLILIĞI 

     Başbakan Erdoğan, şöyle devam etti 
     ''Bizim millet olarak hayalini kurduğumuz 2023 Türkiye'si ekonomik sıkıntılardan tamamen uzaklaşmış, kalkınmasını tamamlamış, sosyal devlet olmanın gereklerini yerine getiren bir demokrasi ülkesidir. Bu hedefe ulaşmak için gerekli inanç ve özgüvene sahibiz. Ancak sadakatle izleyeceğimiz yol haritasına ihtiyaç var. Temel rotamızın da, evrensel değerler olacağına hiç şüphe yoktur. Demokrasiye, barış fikrine, insanı önceleyen kalkınma anlayışına her zaman bağlı kalmak durumundayız. 
     Türkiye, bugün özeleştiri sürecini büyük bir açıklılıkla sürdürmektedir. Bugüne kadar hızını kesmiş bulunan arızi durumları düzeltme cihetine gitmektedir. Dikkatli gözler farkındadır ama bunun farkında olmayanlar da vardır. Türkiye, bugün sadece ekonomik göstergelerini pozitife çevirmenin değil, aynı zamanda çağın gerekleriyle uyuşmayan değer yargılarını evrensel değerlerle değiştirmenin de mücadelesini vermektedir. Bu değerlerden en önemli olanları barış ve demokrasidir. Türkiye, 'hakimiyetin kayıtsız şartsız millete ait olduğu' fikrini içine sindiren, temel hak ve özgürlükleri koruyan, vatandaşları ile ilişkilerinde tam eşitlik ilkesine bağlı kalan eksiksiz bir demokrasi ülkesi olmakta kararlıdır.'' Erdoğan, ''On yıllardan sonra bugün Türkiye Cumhuriyeti Başbakanı olarak Yunanistan'a gidiyorum. Vatandaşlarımızın belli bir kısmı, hatta bazı marjinal düşünceler içerisinde anormalce karşılanabilir. Ama biz bunları asla görmüyor ve duymuyoruz. Niye Çünkü ben kapı komşumla eğer dostluğumu geliştiremezsem bir yere varamam'' dedi. 
     Başbakan Erdoğan, İstanbul'da düzenlenen ''Forum İstanbul-Hedef 2023'' toplantısında yaptığı konuşmada, Türkiye'nin Avrupa Birliği AB yolunda iradesini açık ve net ortaya koyduğunu, uyum konusunda da dikkati çekici gayretler gösterdiğini söyledi. 
     ''Aralık ayında bu performansımızın dikkate alınacağına ve AB üyeliği yolunda müzakere takviminin belirleneceğine samimiyetle inanıyoruz'' diyen Erdoğan, Türkiye'nin kültürel değerleri ve sahip olduğu büyük ekonomik potansiyelle AB için önemli bir renk olacağına, AB felsefesine çarpıcı bir katkı sağlayacağına emin olduklarını bildirdi. 
     Erdoğan, önümüzdeki 20 yıllık dönemde Türkiye Cumhuriyeti'nin, tarihe geçecek bir gelişme iradesi ortaya koyarak kuruluşunun 100'üncü yılını en güzel şekilde taçlandıracağını vurgulayarak, hükümet olarak bu dönemi Türkiye'nin geleceği adına bir dönüm noktası olarak gördüklerini ve değerlendirdiklerini anlattı. 
     Bu yolculukta, AB ile ilgili atılan adımlarda, ''Niçin acaba 40 yılı aşkın bir süredir Türkiye'yi oyalıyorsunuz '' sorusu sorulduğunda muhataplarının ''zannediyorsunuz bu süre içinde Türkiye AB ile bütünleşme noktasında üzerine düşenleri yerine getiriyor'' yanıtı aldıklarını ifade eden Erdoğan, konuşmasını şöyle sürdürdü 
     ''Bir uyum yasaları paketi önümüzde. Uyum yasaları noktasında acaba geçmişteki hükümetler ne yaptı Bakıyorsunuz hiçbir şey yok. Uygulamada ne yaptı Bakıyorsunuz ki hiçbir şey yok. Eğer siz üzerinize düşeni yerine getirmezseniz, uluslararası alanda o istenen, beklenen yerinizi de alamazsınız. Kimse sizi yaptığınız, oturduğunuz yerde beklemez. Kusura bakmayın eğer siz bir gayret gösterirseniz, bir yaklaşım gösterirseniz, o zaman zor da olsa söke söke bir yerlere varır, ulaşırsınız. 
     İşte 2003 yılı bunun en güzel adımı olmuştur. Bir yıl içinde 3 önemli uyum paketi, özellikle özgürlükler ve demokrasi noktasında gerçekleştirilmiştir. Türkiye, artık 1960'lı yıllarda olduğu gibi Avrupa'ya fiziki güç ihraç eden bir ülke olmayacaktır. Türkiye, artık AB'ye katıldığı andan itibaren, 'gireceği' demiyorum, beyin gücüyle oraya katılmış olacak. Burada kendi kazancı olduğu gibi AB'nin de bir kazancı olacaktır. Türkiye, medeniyetler uzlaşmasında AB'nin içinde en önemli bir aktör olarak yerini alacaktır.'' 
     
     GÖRÜLMEMİŞ PERFORMANS 

     Başbakan Erdoğan, ''medeniyetler çatışmasının önlenmesi isteniyorsa, halkı Müslüman olan Türkiye'nin AB içinde bulunması gerektiğine'' dikkati çekerek, ''bunun sadece bir senaryo değil, gerçek olduğunun ortaya konulmuş olacağını'' söyledi. 
     Bugüne kadar gerekli adımları büyük gayretle attıklarını belirten Erdoğan, bu adımların neticesi olarak gerek Kıbrıs'ta, gerek Ege'de, gerekse de komşu ülkelerle geliştirilmekte olan ilişkilerde hiçbir dönemde görülmemiş bir performansa ulaşıldığını bildirdi. 
     Başbakan Recep Tayyip Erdoğan, Yunanistan'a yapacağı ziyarete ilişkin de şunları kaydetti 
     ''On yıllardan sonra bugün Türkiye Cumhuriyeti Başbakanı olarak Yunanistan'a gidiyorum. Vatandaşlarımızın belli bir kısmı, hatta bazı marjinal düşünceler içerisinde anormalce karşılanabilir. Ama biz bunları asla görmüyor ve duymuyoruz. Niye Çünkü ben kapı komşumla dostluğumu geliştiremezsem, bir yere varamam. Ben buna inanıyorum. Şu anda Yunanistan'la doğalgaz anlaşmaları imzaladık. İhracat, ithalatla ilgili çalışmalarımız her geçen gün artıyor. Turizmde yeni adımlar atıyoruz. Eğer Ege 'barış gölü' haline gelecekse, bunu başarmaya mecburuz. Bunu da halledeceğiz.'' Erdoğan, ''Bugün, bütün temel ekonomik göstergeleri olumlu seyreden, enerjisini yeniden kazanmış, hedeflerini yenilemiş ve 2023 için hedefini dünyanın en büyük 10 ekonomisi arasına girmek olarak belirlemiş bir Türkiye var'' dedi. 
     Başbakan Erdoğan, Swissotel'de düzenlenen, ''Forum İstanbul-Hedef 2023'' toplantısında yaptığı konuşmada, Türkiye'nin bölgesinde ve bütün dünyada sorunların çözüm kaynağının barış fikri olduğuna inandığını, bu ideali yaşatmakta ve bu değerler diplomasisini her zeminde savunmakta ısrarlı olacağını söyledi. 
     Erdoğan, dünyanın bilgi toplumu olma yolunda dev adımlarla ilerlediği bir dönemde Türkiye'nin bu gerçeği görmezden gelmek gibi bir lüksünün olmadığını ifade ederek, ''Bilgi toplumuna geçiş hedefi, hükümet olarak önümüze koyduğumuz hedeflerin en başta gelenlerindendir'' dedi. 
     Türkiye'nin bilgi toplumu olmanın gereklerini yerine getirmeden çağdaş dünyanın bir parçası olamayacağının bilinci içinde olduklarını vurgulayan Başbakan Erdoğan, bu amaçla gerek kamu yönetiminde, gerek eğitim sisteminde, gerekse diğer alanlarda odağına bilgi toplumu olma hedefini alan bir yeniden yapılanma hareketi başlattıklarını kaydetti. 
     ''Eğer bu yapısal değişiklik gerçekleşmezse, bunda başarı elde edemezsek, o zaman biliniz ki beklenen sıçramayı gerçekleştiremeyiz'' diyen Başbakan Erdoğan, gösterilen gayretlerin başta ''e-devlet'' uygulaması olmak üzere meyvelerini vermeye başladığını kaydetti. 
     
     BÜTÜN OKULLARA İNTERNET BAĞLANTISI 

     Başbakan Recep Tayyip Erdoğan, çok kısa zamanda bu uygulamaların kamuoyu tarafından da algılanmaya başlanacağını vurgulayarak, şöyle konuştu 
     ''Çok kısa zamanda özel sektörümüzün de katkılarıyla bütün okullarımıza internet üzerinden dünyaya açılma imkanı kazandırmış bulunuyoruz. Gelecek kuşaklar, bilgisayar tuşlarına dokunabilmek için üniversite çağlarına gelmeyi beklemeyecekler. Gözünü 2023 ufkuna dikmiş bir Türkiye'nin en büyük güvencesi bilgiye doğrudan ulaşabilen, bilgi teknolojisinden kolayca yararlanabilen, zihni açık, dünyası renkli bu yeni kuşaklar olacaktır.'' 
     
     EKONOMİK GELİŞMELER 

     Başbakan Recep Tayyip Erdoğan, dün İzmir'de tarihi bir gün yaşandığını ve Türkiye İktisat Kongresi'nin açılışının yapıldığını hatırlatarak, Türkiye'nin, ekonomik anlamda, geçen 18 aylık süre içinde yıllar boyunca yapamadığı aşamayı gerçekleştirdiğini, hem piyasa dengelerini kurduğunu, hem de yapısal zafiyetlerini giderme yolunda çok önemli adımlar attığını söyledi. 
     Başbakan Erdoğan, şöyle devam etti 
     ''Bugün, bütün temel ekonomik göstergeleri olumlu seyreden, enerjisini yeniden kazanmış, hedeflerini yenilemiş ve 2023 için hedefini dünyanın en büyük 10 ekonomisi arasına girmek olarak belirlemiş bir Türkiye var. Kendi dinamiklerimizi yeniden harekete geçirerek, sahip olduğumuz büyük potansiyeli yavaş yavaş ekonomik bir güce dönüştürmeye başlıyoruz. Ekonominin temel unsuru insandır ve bizde insan gücü var. Eksiğimiz, bu insan gücünü eğitebilmek, onu yetiştirebilmektir. Bunu başardığımız anda emek de, sermaye de, verimlilik de, bunların hepsi insanın türevi olarak ekonomiye katkıda bulunacak, ekonomiyi ateşleyecektir. Kendi dinamiklerimizi harekete geçirerek, sahip olduğumuz bu büyük potansiyeli yavaş yavaş ekonomik bir güce dönüştürmeye başlamış bulunuyoruz.'' Başbakan Erdoğan, şu anda batı ve diğer gelişmiş ülkelerin en büyük endişesinin yaşlı nüfusları olduğunu dile getirerek, muhataplarının, kendileriyle görüştüklerinde, Türkiye'nin dinamik bir güce sahip bulunduğunu söylediklerini kaydetti. 
     Erdoğan, bu forum vesilesiyle dile getirilecek görüş ve değerlendirmelerin Türkiye'nin kısa ve uzun vadeli vizyonunun belirlenmesinde çok önemli katkılar sağlayacağını kaydederek, toplantıyı düzenleyenleri kutladı. 
     
</TEXT>
</DOC>
