<DOC>
<DOCNO> 236924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy19.html </URL>
<DATE> 2004/05/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Mayıs ayı diplomasi trafiği... 
</HEADLINE>
<TEXT>

     Türkiye, mayıs ayında da yoğun diplomasi trafiğine tanık olacak. 
     Avrupa-Akdeniz EUROMED Sürecinin Ara Dönem Dışişleri Bakanları Toplantısı için 5-6 Mayıs'ta Dublin'de bulunacak Dışişleri Bakanı ve Başbakan Yardımcısı Abdullah Gül'ün, 17-18 Mayıs'ta Brüksel'de yapılacak Türkiye-AB Ortaklık Konseyi toplantısına da katılması bekleniyor. 
     Edinilen bilgiye göre, Bakan Gül'ün mayıs ayında katılması planlanan, ancak henüz tarihi kesinleşmeyen bir diğer toplantı ise Kahire'de altıncısı düzenlenecek Irak'a komşu ülkeler toplantısı olacak. 
     Ankara ise mayıs ayında çok sayıda önemli konuğa evsahipliği yapacak. 
     İngiltere Başbakanı Tony Blair'in, programında bir değişiklik olmaması durumunda, 17 Mayıs'ta Ankara'ya günübirlik çalışma ziyaretinde bulunması bekleniyor. 
     Bu arada, Irak Türkmen Cephesi Meclis Başkanı Saadettin Ergeç yarın, Irak İslami Partisi temsilcileri de çarşamba günü Ankara'da temaslarda bulunacak. Irak İslami Partisi'nin lideri ve Sünni Müslümanlardan olan Muhsin Abdülhamid'in yoğun programı nedeniyle Ankara'ya yardımcısını göndereceği öğrenildi. 
     Öte yandan, Alman hükümetinin insan hakları sorumlusu ve Türk-Alman Parlamenterler Dostluk Grubu Başkanı Claudia Roth 10-14 Mayıs, Lübnan Başbakanı Refik Hariri 12-13 Mayıs, Hollanda Veliaht Prensi Willem Alexander 25-28 Mayıs'ta Türkiye'de temaslarda bulunacak. 
     BM'nin Irak Özel Temsilcisi Lahdar Brahimi'nin de Ankara'nın davetini kısa sürede değerlendirebileceği belirtiliyor. 
     
</TEXT>
</DOC>
