<DOC>
<DOCNO> 200542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun02.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Senatör Kerry'den, Bush'a küfürlü eleştiri... 
</HEADLINE>
<TEXT>

     ABD'de Demokrat Parti'nin gelecek yılki başkanlık seçimindeki adaylarından biri olan Senatör John Kerry, ABD Başkanı George W. Bush'un politikalarını, küfürle eleştiren röportajı yüzünden, ''çizgiyi aşmakla'' suçlandı. 
     Müzik dergisi Rolling Stone'un son sayısında yayınlanan röportajında, Massachussetts Senatörü Kerry, Bush'un Irak politikasını ele alış tarzını eleştirirken kullandığı ifadeler tepkiye yol açtı. 
     Beyaz Saray Genel Sekreteri Andrew Card, Kerry'nin özür dilemesini istedi. CNN televizyonunda bir programa katılan Card, ''Senatör John Kerry'nin böyle bir dil kullanmasından büyük hayal kırıklığına uğradım. En azından kendisi için özür dilemesini umuyorum. Çünkü bu benim bildiğim John Kerry değil'' dedi. 
     Kerry'nin sözcüsü Stephanie Cutter ise ''John Kerry, savaşı yakından görmüş birisi ve iş Amerikan askerlerinin önüne ideolojik umursamazlık koyan politikacılara gelince sözlerini ince ince seçen birisi değil'' ifadeleriyle bu eleştirilere yanıt verdi. 
     Senatör Kerry, Vietnam Savaşı'nda yer almış ve bir gümüş bir de bronz yıldız ile ödüllendirilmiş bir savaş gazisi olarak saygı görüyor. 
     ABD'de politikacıların birbirlerini ağır bir dille eleştiren sözlerinin, halk üzerinde ters tepki yarattığına inanılıyor. 
     
</TEXT>
</DOC>
