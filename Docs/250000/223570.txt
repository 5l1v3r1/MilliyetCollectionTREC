<DOC>
<DOCNO> 223570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonyas08.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
''Piyanist''in elleri başkentte... 
</HEADLINE>
<TEXT>

     Unutulmaz ''Piyanist'' filmindeki ellerin gerçek sahibi ünlü Polonyalı piyanist, Janusz Olejniczak başkente konuk olacak. 
     21. Uluslararası Ankara Müzik Festivali kapsamında Türkiye'ye gelecek olan sanatçı, 8 Nisan Perşembe günü Milli Eğitim Bakanlığı MEB Şura Salonu'nda başkentlilere Chopin ziyafeti çekecek. 
     Ünlü sanatçı özel Chopin resitalinde sanatçının ''Nocturne C Sharp minor Op. Posth.'', ''Sonata B Flat Minor, op. 35, 1837'', ''Scherzo B Flat Minor, Op. 31'', ''Nocturne C Minor'', ''Ballade, G Minor, Op. 23'', ''4 Mazurkas'', ''Barcarolle, F Sharp Major, Op. 60'', ''2 Waltzes'' ile ''Polonaise A Flat Major'' adlı eserlerini seslendirecek. 
     5-30 Nisan tarihleri arasında gerçekleştirilecek 21. Uluslararası Ankara Müzik Festivali'ne 15 ülkeden 600 sanatçı konuk olacak. 
     5 Nisan'da Cumhurbaşkanlığı Senfoni Orkestrası ve Devlet Çoksesli Korosu'nun Carl Orff'un ünlü eseri ''Carmina Burana''yı seslendirmesiyle başlayacak olan festival, 30 Nisan'da Ukrayna Senfoni Orkestrası'nın konseriyle sona erecek. 
     
     İSRAİLLİ EDELMAN'DAN ARYALAR... 

     İsrail'in en önemli seslerinden biri kabul edilen mezzo-soprano Milli Edelman da ilk kez festivale konuk olacak. 
     Yeni İsrail Operası'nın sanatçısı olan Edelman, 19 Nisan Pazartesi günü vereceği konserde, Rossini'nin ''Balero'' ve ''La Partenza'', Verdi'nin ''Brindizi'', Haendel'in ''Dignare'' Ciara'nın ''Balero'', Gastoldoni'nin ''Musica Proibita''sı başta olmak üzere popüler aryaları seslendirecek. 
     
     ARJANTİN TANGOSUNUN ÜNLÜ İSMİ BAŞKENTTE 

     Arjantin tangosunun ünlü ismi Juan Jose Mosalini de festival kapsamında başkentlilerle buluşacak. 
     Dünyanın en ünlü bandoneon virtüözlerinden biri kabul edilen Mosalini, Arjantin müziğine ve tangoya yaptığı katkılarla tanınıyor. 
     Sanatçı, 12 kişilik ''Orquesta De Tango'' adlı topluluğuyla, 25 Nisan Pazar günü MEB Salonunda vereceği konserde, Matos Rodriguez'in ''La Cumparsita'', A. Piazolla'nın ''Lo que Vendra'', A. Troilo'nun ''Romance de Barrio'', O. Tarantiono'nun ''Cuidad Trieste'', R. Garello'nun ''Bien al Mango'' gibi sevilen tangolarla seyirci karşısına çıkacak. 
     
     ÇİGAN MÜZİĞİNİN YENİ TADI... 

     Festivalde, Çigan müziğine yeni bir tat getiren Chico The Gypsies de konuk olacak. 
     1991 yılında ünlü Gipsy Kings grubundan ayrılan Chico ve Arles Montpellier'in genç müzisyenlerinden oluşan grup, 16 Nisan'da MEB salonunda özel şovlarıyla seyirci karşısına çıkacak. 
     ''Tengo Tengo'', ''Vagabundo'' ve ''Normande'' albümlerini de çıkaran topluluk, geçen yıl da festival seyircilerine unutulmaz anlar yaşatmıştı. 
     20. sanat yılını kutlayan Barcelona Guitar Quartet de 7 Nisan'da festivalde sahne alacak. İspanya'nın en değerli gitar dörtlüsü olarak kabul edilen grup ve Jalime Abad, Maria Teresa Folque, Francesco Pareja ile Jordi Paredes'ten oluşan grup, konserde İspanya'dan sevilen parçaları seslendirecek. 
     
     21. YÜZYIL BALE YILDIZLARI 

     Dünyanın önemli balelerinden 14 dansçı da festival kapsamında seyirci karşısına çıkacak. 
     24 Nisan Cumartesi günü MEB Salonunda seyirciyle buluşacak gösteride, Türkiye'den Almula Özlem, Bolşoy Balesi'nden Svetlana Lunkina, Dimitri Goudanov, Dmitrji Belogolovzev, İngiltere Kraliyet Balesi'nden Alina Cojocaru, David Marhouteli başta olmak üzere 14 dansçı, çeşitli eserlerden örnekler sunacaklar. 
     
     ELEKTRONİK MÜZİK DE VAR 

     Festivalde elektronik müzik de olacak... Piyanoda Mehmet Okonşar, gitarda Murat Yücel ve DJ. Yakuza'dan oluşan ''Artıfact'', 12 Nisan Pazartesi günü MEB salonunda vereceği konserde, kendine özgü ve benzeri olmayan elektronik müzik örnekleriyle seyircisini selamlayacak. 
     Prag'ın son yıllardaki en büyük dans şovu olan Laterna Magica Dans Tiyatrosu da 22 Nisan'da sahne alacak. 
     Topluluk, Evald Schorm'un sahneye koyacağı ve yönetmenliğini üstlendiği ''Wonderful Circus'' adlı özgün gösterileriyle başkentli sanatseverlere özel saatler yaşatacak. 
     
     23 NİSAN'DA ÇOCUKLAR İÇİN ÖZEL GÖSTERİ 

     Öte yandan 2001 Avrupa Tiyatro fuarında ''En İyi Oyun'' ödülü alan ''Arcalandanza'' dans tiyatrosu da 23 Nisan'da sahne alacak. 
     23 Nisan Ulusal Egemenlik ve Çocuk Bayramı için İspanya'dan gelecek olan topluluk, Korsakov'dan Frank Sinatra'ya, Mendelssohn'dan Offenbach'a uzanan farklı müziklerle çocuk seyircilere unutulmaz anlar yaşatacak. 
     30 Nisan'da sona erecek festivalde, Bilkent Senfoni Orkestrası, 25 kişilik Fransız Oda orkestrası ''Les Solistes Français'', ''Orkestra Modern'', İtalya'nın en önemli oda orkestralarından biri olan ''I Solisti Aquilani'', ünlü Almanya korosu ''I Vocalisti'' ile müzikseverleri dünya turuna çıkaracak olan ''Triology'' sahne alacak. 
     Ayrıca ünlü gitaristlerden Al Di Meola, Kanada'nın önemli caz sanatçısı Dave Young, piyano ikilisi Ufuk ve Bahar Dördüncü Kardeşler ile anne-oğul ikili Gülsin ve Erkin Onay da başkentli müzikseverlere müzik ziyafeti çekecekler. 
     Öte yandan 21. Uluslararası Ankara Müzik Festivali'nin biletleri 20 Mart'tan itibaren satışa sunulacak. 
     
</TEXT>
</DOC>
