<DOC>
<DOCNO> 241060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur31.html </URL>
<DATE> 2004/05/18/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Ünlü bir ailenin ferdi gibi davranıp kadınlara tecavüz etti .. 
</HEADLINE>
<TEXT>

     Ünlü bir ailenin ferdi gibi davranarak kandırdığı 4 kadından 2'sine tehditle tecavüz ettiği, para ve değerli eşyasını aldığı öne sürülen 1 kişi yakalandı. 
     Asayiş Şube Müdürlüğü'nden alınan bilgiye göre, polise başvuran bir kadın, kendini ünlü bir ailenin ferdi olarak tanıtan ''Berke'' adlı kişi tarafından Beyoğlu'ndaki bir otelde tacize uğradığını, ardından da tehditle para ve ziynet eşyasının alınarak, kredi kartlarıyla alışverişe zorlandığını bildirdi. 
     Bunun üzerine harekete geçen polisin mağduru ikinci kez bir alışveriş merkezinde buluşturduğu ''Serdar Tokgöz'' sahte kimlikli Murat Ü, gözaltına alındı. 
     ''Dolandırıcılık'' suçundan yattığı cezaevinden 2001 yılında şartlı tahliye edildiği anlaşılan Ü'nün, 2003 yılında yine aynı suçtan 14 ay hüküm alarak cezaevine girdiği ve 7 ay cezaevinde kaldıktan sonra izinli olarak çıkarak, bir daha geri dönmediği belirlendi. 
     Emniyette çeşitli suçlardan 9 ayrı kaydı bulunan Ü'nün, ünlü bir ailenin ferdi gibi davranarak Şişli, Kadıköy, Fatih ve Beyoğlu'nda yolda ya da kafelerde karşılaştığı 4 kadınla yakınlık kurduğu, bu kadınlardan 2'sine götürdüğü ıssız yerlerde tehditle tecavüz ettiği ve 2'sine de cinsel tacizde bulunduğu anlaşıldı. 
     Ü'nün, daha sonra da yüzlerine kezzap atmakla tehdit ettiği bu kadınların para, cep telefonları ve ziynet eşyasını gasp ettiği belirlendi. 
     Polisteki işlemleri tamamlanan Ü, daha sonra adli makamlara gönderildi. 
     
</TEXT>
</DOC>
