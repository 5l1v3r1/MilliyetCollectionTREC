<DOC>
<DOCNO> 210723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur22.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Ortada bir rejim sorunu var gibi göstermenin modası geçti 
</HEADLINE>
<TEXT>

     TBMM Başkanı Bülent Arınç, her tür tartışmada, ''ortada bir rejim sorunu var'' gibi göstermenin artık modası geçmiş şeyler olduğunu söyledi. 
     Arınç, Hizmet-İş Sendikası'nın kuruluşunun 25. yıldönümü dolayısıyla düzenlenen panelde yaptığı konuşmada, Türkiye'de artık kısır çekişmelerin, vur konuşturma anlayışının ve karşı tarafa yüksek perdeden seslenmenin son bulması gerektiğini ifade ederek, ''Her tartışmada ortada rejim tartışması var gibi göstermek, artık modası geçmiş şeyler'' diye konuştu. 
     ''Halk anlamaz, halk doğruyu bilmez. Benim dediğim yoldan gitmeli'' şeklindeki anlayışların artık sona erdiğini kaydeden Arınç, totaliter anlayış döneminin kapandığını söyledi. 
     Kamu Yönetimi Temel Kanunu Tasarı ile ilgili tartışmalara da değinen Arınç, tasarının medeni bir şekilde ne getirip ne götürdüğünün demokratik yöntemlerle tartışılması gerektiğini ifade etti. 
     İnsanların geçmişteki düşünceleri ve sözleri dolayısıyla getirdikleri her şeye ''bunu getiriyorsun ama arkasında ne var '' anlayışı ile yaklaşılmasını eleştiren Arınç, ''Başbakan'ı yalan makinesine mi bağlayacağız Kalbini yarıp içine mi bakacağız '' diye sordu. 
     Arınç, Türkiye'de düşünce ve ifade özgürlüğünün alanını genişleten uyum yasalarının çıkarıldığını hatırlatarak, bir insanın geçmişteki düşüncelerinden ötürü yaptıklarına karşı çıkıldığını söyledi. Arınç, '' Bir insanın fikrini beğenmediğim için dağa çıkacağım diyenlere demokratik ülkelerde artık gülünüyor'' diye konuştu. 
     
</TEXT>
</DOC>
