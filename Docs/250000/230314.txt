<DOC>
<DOCNO> 230314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/siyaset/siy01.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Abla kardeşin vesayet savaşı 
</HEADLINE>
<TEXT>

   Ayşe Lütfiye Komili'nin vasilik talebi, annesine doktor tarafından sağlam raporu verilmesi üzerine reddedildi 
      Lube Ayar 

   
   Eski TÜSİAD Başkanı Halis Komili ile ablası Ayşe Lütfiye Komili'nin, 82 yaşındaki anneleri Nebahat Komili'nin vesayeti için verdiği mücadelede son sözü mahkeme söyledi. Mahkeme, hastanenin "vasi tayinini gerektirir durumu olmadığı ve mahkemede dinlenmesi için bir sakınca bulunmadığı" raporuna dayanarak, abla Komili'nin vasi talebini reddetti. 
   Abla Komili, annesinin rahatsız olduğu, bu durumunu bilenlerin faydalanmaya çalıştığını öne sürerek, vesayeti altına almak için geçen yıl sonlarında mahkemeye başvurdu. Bunu öğrenen Halis Komili de, davaya müdahil olarak katılması halinde annesinin vesayet altına alınmasının gerekmediğini ispat edebileceğini ve ayrıca vesayet için daha uygun olduğunu savundu. 
   
   Doktordan sağlam raporu 
   Bu talepler üzerine mahkeme, anne Komili'nin sağlık durumunun tespiti için Şişli Etfal Hastanesi'ne gönderilmesine karar verdi. Dr. Abdullah Akpınar ve Dr. Eşber Ayaydın'ın güncel olaylar hakkında soru sorarak 'psikiyatri testi' uyguladığı anne Komili, Irak Savaşı, Saddam'ın yakalanması, banka hesapları, randevuları, doların kaç lira olduğu, haftanın günlerinin tersten sayılması gibi birçok soruyu doğru cevapladı. Komili, sadece Nişantaşı'ndaki evinin adres ve telefonuyla Cumhurbaşkanı'nın adını bilemedi. Test sonucu hazırlanan raporda, vasi tayinini gerektirir bir durumu olmadığına karar verilen annenin, 'unutkanlık' için test yapıldığını zannettiği, çocuklarının açtığı davadan haberi olmadığı da belirtildi. 
   Abla Komili, "Annem bende kalıyor" derken, Halis Komili ise, "Ablam vasilik yaşını geçti, ben daha uygunum" sözleriyle vesayetin kendilerine verilmesini istedi. 
   Şişli 2. Aile Mahkemesi'nde önceki gün görülen karar duruşmasına anne Komili ile iki kardeş katılmadı. 
   
      Bu ilk davaları değil 
   Komili kardeşler daha önce de, abla Komili'nin bankadaki ortak hesaplarında inceleme talep etmesi üzerine mahkemelik olmuştu. 2000 yılında Ayşe Komili, hesaplarının bulunduğu Deutsche Bank A.Ş. aleyhine yaptığı başvuruda da ilginç iddialarda bulunmuştu. İstanbul 8. Asliye Ticaret Mahkemesi'ne yaptığı başvuruda kardeşinin 1992'den itibaren ortak hesaplarında kendisinin bilgisi dışında bazı tasarruflarda bulunduğu endişesi taşıdığını belirtmişti. Abla Komili, ileride açılacak davaya dayanak olmak üzere dava konusu ortak hesapta yapılan işlemler, hesap hareketleri, para meblağları, evraktaki kendisine ait imzaların gerçek olup olmadığının tespitini de istemiş, ancak mahkeme, talebi geri çevirmişti. 
   
   
   
</TEXT>
</DOC>
