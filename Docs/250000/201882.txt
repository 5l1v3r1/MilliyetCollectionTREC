<DOC>
<DOCNO> 201882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur24.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Nesrin Nas Genel Başkanlığa seçildi... 
</HEADLINE>
<TEXT>

     ANAP 8. Olağan Büyük Kongresi'nde 711 delegenin oyunu alan Nesrin Nas, Genel Başkan seçildi. 
     Kongrede oy verme işleminin ardından geçilen oy sayım ve tasnif işlemi, 15 dakika sürdü. 
     1054 delegeden 796'sının oy kullandığı seçimde, 773 oy geçerli sayıldı. Adaylardan Nesrin Nas, 711 delegenin oyunu alarak Genel Başkan seçildi. Diğer aday Halil Uluer'e ise 62 oy çıktı. 
     Nesrin Nas, kongrede yaptığı teşekkür konuşmasında, genel başkanlık görevinin şahsına verilmesinden dolayı büyük bir onur ve gurur duyduğunu belirterek, ''Ancak bu onurun en büyüğünü sizler hak ediyorsunuz'' dedi. 
     
     ''BÜTÜN ENERJİMLE ÇALIŞACAĞIM'' 

     Nas, delegelere, gösterdikleri birlik, dayanışma ve hoşgörü nedeniyle teşekkür ederek, şöyle konuştu 
     ''ANAP'ın her koşulda gerçek sahipleri olduğunuzu, dosta düşmana ilan ettiniz. Bana duyduğunuz güvene layık olabilmek, milletimizin partimizden olan beklentilerine cevap verebilmek ve ANAP'ın çıtasını yükseltmek için bütün enerjimle çalışacağımdan en küçük bir şüpheniz olmasın. Tabii bunları tek başıma yapamam. Bugünden itibaren sizlerden güç ve destek alarak başarılı olabilirim. Bugün bu kongrede hep birlikte verdiğimiz ve alnımızın akıyla sonuçlanan demokrasi savaşımız yarının ANAP'ının da temelidir aynı zamanda. Bu temele gücünü, yüreğini ve azmini koyan siz değerli arkadaşlarımı kucaklıyorum. Yolumuz zor, dik ama açık ve aydınlıktır.'' Nas'ın konuşmasının ardından, kongre, ilk gün çalışmalarını tamamladı. Kongrede yarın Merkez Karar ve Yönetim Kurulu ile Merkez Disiplin Kurulu üyeliklerine seçim yapılacak. 
     
     NAS KİMDİR 

     ANAP Genel Başkanlığı'na seçilen Nesrin Nas'ın özgeçmişi şöyle 
     1958 yılında Kayseri Bünyan'da doğan Nas, İstanbul Nişantaşı Kız Lisesi'nde orta ve lise eğitimini tamamladıktan sonra Marmara Üniversitesi İktisadi ve İdari Bilimler Fakültesi İktisat-Maliye Bölümü'nden mezun oldu. 
     Nas, Londra'da uluslararası ekonomi alanında yaptığı çalışmaların ardından, İstanbul Üniversitesi İktisat Fakültesi'nde ''iktisat doktoru'' unvanını aldı. 
     Marmara Üniversitesi İktisadi ve İdari Bilimler Fakültesi'nde öğretim görevlisi olarak çalışan Nas, Dünya Gazetesi Ekonomi Danışmanlığı, Euromoney ve Emerging Markets'in bölge temsilciliği görevlerini üstlendi. İngiltere ve ABD'de sermaye piyasaları, dünya ekonomisi, Avrupa para birliği ve ekonomik değerleme konularında çeşitli eğitimler alan Nas, daha sonra Başbakanlık Sermaye Piyasası Kurulu Danışmanlığı görevine getirildi. 
     1998 yılında ANAP İstanbul İl Başkan Yardımcılığı görevine seçilen Nas, 1999 seçimlerinde İstanbul Milletvekili olarak TBMM'ye girdi. Plan ve Bütçe Komisyonu, Grup Yönetim Kurulu ve MKYK üyeliği ile 3. Olağanüstü Kongre'nin ardından Genel Başkan Yardımcılığı görevlerinde bulundu. 
     Halen Finans-Politik ve Ekonomik Yorumlar Dergisi'nin Yönetim Kurulu Başkanlığı'nı yapan Nas, evli ve bir çocuk annesi. 
     
</TEXT>
</DOC>
