<DOC>
<DOCNO> 221659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/siyaset/siy02.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK raporu kızdırdı 
</HEADLINE>
<TEXT>

   DDK'nın "RTÜK üyeleri yılın büyük bölümünü Bodrum ve Muğla'da geçiriyor" raporunun basında yer alması RTÜK Başkanı Karaca'yı sinirlendirdi. Karaca, "Konu üyeleri ilgilendiriyor" dedi 
      EZELHAN ÜSTÜNKAYA Ankara 

   
   Radyo ve Televizyon Üst Kurulu RTÜK Başkanı Fatih Karaca, Cumhurbaşkanı Ahmet Necdet Sezer'in talimatıyla Devlet Denetleme Kurulu'nun DDK hazırladığı, RTÜK üyelerinin 2001 - 2003 döneminde "genellikle Bodrum, Muğla, İzmir ve İstanbul'a gittiği" belirtilen raporla ilgili habere tepki gösterdi. 
   Haberin basın etiğine aykırı olduğunu savunan Karaca, rapordaki ifadelerle ilgili soruları yanıtlamadı. Karaca, "Üyeler tazminat davaları açıyor. Başkan olarak beni değil, üyeleri ilgilendiren bir konu. Mesele hukuki boyut kazandı" dedi. 
   Raporla birlikte kurul üyelerinin maaşları da tartışma konusu oldu. RTÜK Kanunu'nun 10. maddesine göre, üyeler, en yüksek devlet memuru olan Başbakanlık Müsteşarı ile aynı düzeyde yaklaşık 3.5 milyar lira maaş alıyor. Üyelere, maaş dışında sosyal yardımlarla zam ve tazminatlar da ödeniyor. 
   
   Ayvaz mı 
   Raporda, "tam gün esasına göre çalışması gerekirken, yılın büyük bölümünü Ankara dışında geçiren" şeklinde ifade edilen üyenin de Beşir Ayvaz olduğu iddia edildi. DDK, bu üye hakkında soruşturma açılmasını, tüm yersiz ödemelerin geri alınmasını istemişti. Ayvaz'ın İstanbul'da yaşadığı, bazı toplantılara katıldığı da öne sürüldü. 
   
   Sezer, adli ve idari mercilere başvurabilir    DDK Kurulmasına İlişkin Kanunu'nun 6. maddesine göre, DDK raporları Cumhurbaşkanı'nın onayından sonra Başbakanlık'a gönderiliyor. Raporlarda, incelenmesi, teftişi, tahkiki veya dava açılması istenilen konular en geç 45 gün içinde gereği yapılmak üzere Başbakanlık'ça yetkili mercilere iletiliyor. Cumhurbaşkanı, raporları doğrudan adli ve idari mercilere de gönderebiliyor. 
   
   
   
</TEXT>
</DOC>
