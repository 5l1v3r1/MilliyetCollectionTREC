<DOC>
<DOCNO> 215354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/ekonomi/eko07.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Kuru açıklayacağımız günler de gelecek 
</HEADLINE>
<TEXT>

   ANKARA ANKA 
   
   Merkez Bankası Başkanı Süreyya Serdengeçti, enflasyonu yüzde 18 olan bir ülkeyle, yüzde 1, 2, 3 olan ülkeler arasındaki döviz kurunu uzun vadeli olarak söylemenin mümkün olmadığını belirterek, Merkez Bankası'nın kurun seviyesini söyleyebileceği günlerin de geleceğini belirtti. Serdengeçti, bunun için önce enflasyonu halletmek gerektiğini söyledi. 
   Serdengeçti, Tasarruf Mevduatı Sigorta Fonu TMSF bünyesindeki bankalar ve BDDK işlemleriyle ilgili iddiaları araştırmak üzere TBMM'de oluşturulan araştırma komisyonuna bilgi verirken, milletvekillerinin kur ve para politikalarıyla ilgili sorularını da yanıtladı. 
   Para programının ve genelde ekonominin bugün bulunduğu aşamada, Türk Lirası'nın yabancı paralar karşısındaki değeri konusunda uygun bir seviye telaffuz etmek istemediklerini belirten Serdengeçti, bunun geçmişten gelen çok açık bir nedeni bulunduğunu vurguladı. Serdengeçti, "Geçmişte ne zaman bu yapılmaya çalışıldıysa, diğer koşullar yerine gelmediği için, bir noktada bırakılmak zorunda kalındı ve tabii ki buradan kredibilite kaybına uğrandı. Çünkü herkes vitrinde Merkez Bankası'nı görür, arkasına bakmaz" dedi. 
   
   
</TEXT>
</DOC>
