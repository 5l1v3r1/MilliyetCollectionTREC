<DOC>
<DOCNO> 222971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/siyaset/asiy.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Eğitim zaaflı subayların kusuru 
</HEADLINE>
<TEXT>

   Genelkurmay'ın, istihbari bilgi formuyla ilgili yazılı açıklamasında, "Eğitim zaafı bulunan subayların kusuruyla üç maddede amaç aşıldı" denildi 
      ANKARA Milliyet 

   
   Genelkurmay, İstanbul 2. Zırhlı Tugay Komutanlığı'nın bazı kaymakamlıklara gönderdiği istihbari bilgi formunun "fişleme" olarak sunulmasının "saptırma" olduğunu belirtirken, "eğitim zaafı bulunan subayların kusuru nedeniyle üç maddede amacın aşıldığını" bildirdi. "Amacın aşıldığı maddeler" ifadesi ile "Ku Klux Klan, ABD ve AB yanlılarının tespit edilmesi" gibi taleplerin kastedildiği öğrenildi. 
   Genelkurmay Başkanlığı Genel Sekreterliği'nin açıklamasında, konunun inceleneceğinin daha önce duyurulduğu anımsatılarak, "Ancak haberin kamuya 'fişleme' olarak sunulması nedeniyle doğurabileceği yıpratıcı sonuçlar dikkate alınmadan yapılan açıklamalar ve yorumlar endişe verici boyutlara ulaşmış ve bu tarz yaklaşımlarla hangi maksata da hizmet edildiği konusunda kamuoyu tereddüte düşürülmüştür" denildi. Açıklamada şu görüşlere yer verildi 
   
   "Kanunlar emrediyor" 
   "Valiler illerdeki asayiş olaylarını, polis ve jandarma kuvveti ile önleyemeyeceklerini anlarlarsa en yakın askeri birlikten yardım isterler. Olayın polis ve jandarmanın başedemeyeceği bir boyuta ulaştığı anda görev alan komutanın bu görevi olay daha da büyümeden başarması için önceden plan hazırlamasının ve bunun için il veya ilçede doğabilecek olaylar hakkında bilgi toplamasının zorunlulukları açıktır. Kaldı ki İl İdaresi Kanunu ve buna istinaden Genelkurmay Başkanlığı ile İçişleri Bakanlığı arasında yapılan protokol de bunu öngörmektedir." 
   
   Fişleme de yok, emir de 
   "Basında yer alan bu haberin, fişleme gibi ilgi çekici ve tamamen saptırılmış yanlış ve haksız bir işlemle hiçbir ilgisi yoktur. Hiç kimse fişlenmemiş ve böyle bir görev hiçbir birliğe emredilmemiştir. Bu bakımdan halkımız huzur içinde olmalıdır." 
   "Konu, kanun gereği il mülki amirleri ile illerdeki garnizon komutanlıklarının ilgi ve sorumluluğundadır. Bazı çevrelerce iddia edildiği gibi, konunun Kara Kuvvetleri Komutanlığı ve özellikle Kara Kuvvetleri Komutanı'nın şahsı ile hiçbir ilgisi yoktur. Askeri yazışmalarda baş sayfa tepesindeki birlik tanıtıcı bölümde yer alan birlik isimleri, daima kuvvet komutanlığından başlayarak ast birliğe doğru iner." 
   "Planlamaya esas teşkil edecek bilgilerin kaymakamlıklardan istenmesinin amacı, bilgileri toplama imkan ve kabiliyeti olan polis ve jandarma unsurlarının mülki amirlerin emrinde olmasıdır. Hal böyle olmakla beraber, bilgilerin askeri birliklerin müdahalesini gerektirecek büyüklük ve mahiyetteki olaylarla ilgili ihtiyaçlara dönük olarak ve yeteri kadar istenmesi gerekirdi. Esasen bölücü, irticai ve yıkıcı faaliyetlere ilişkin istekler, istek formunun hemen hemen tamamını oluşturmaktadır. Sadece üç maddesinde yer alan ve basınca yansıtılan amacını aşmış istekler ise, bu konudaki eğitiminde zaafiyet olan karargah subaylarının kusurudur." 
   "Bu mesele Türk Silahlı Kuvvetleri'nin bir iç meselesidir. Bu hususun düzeltilmesi için gerekli çalışmalara hemen başlanmıştır. Gereği yapılmış ve yapılmaya devam edilmektedir. Personel eliyle icra edilen her faaliyette insan kusurundan kaynaklanabilecek olumsuzlukların yaşanabileceği bir gerçektir. Üzücü olan husus ise böyle bir olumsuzluğun bir kurumla özdeşleştirilmesi, genelleştirilmesi, yanlış makam ve kişilerin suçlanması ve yıpratılmasıdır." 
   
   Fişle beni dilekçesi    PINAR AKTAŞ İstanbul 

   İstanbul 2. Zırhlı Tugay Komutanlığı'nın İstanbul'da bazı kaymakamlıklar ve askeri birimlere gönderdiği "fişleme yönergesi" aydınları harekete geçirdi. 
   Aralarında çeşitli sivil toplum kuruluşu üyelerinin de bulunduğu Barış Girişimi, bugün düzenleyecekleri eylemle Beyoğlu Kaymakamlığı'na kendilerinin de "fişlenecekler" kapsamında olduğunu belirten dilekçeler verecek. 
   "Fişle Beni" adı verilen kampanyanın ilk adımı bugün 11.00'de Beyoğlu Kaymakamlığı önünde atılacak. Murat Belge, Deniz Türkali, Atıf Yılmaz ve Ufuk Uras'ın da aralarında bulunduğu bir grup, kaymakamlığa "Fişleme yönergesinde anılan gruplardan bazılarına ben de dahilim. Gereğini bilgilerinize arz ederim" yazılı bir dilekçe sunacak. 
   
   'En az birine dahiliz' 
   Barış Girişimi Sözcüsü Oya Baydar, amaçlarının "Türkiye'de halkın yüzde 99'unu suçlu sayan bir zihniyete karşı" vatandaşın tepkisini göstermek olduğunu belirterek, "İronik olarak da devletimize yardımcı olalım. Hiç zahmet etmesinler. Biz suçlu değiliz ki saklayalım. Bu gruplardan en az birine dahiliz" dedi. 
   
   
</TEXT>
</DOC>
