<DOC>
<DOCNO> 225911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur05.html </URL>
<DATE> 2004/03/26/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Erzurum'da arama - kurtarma çalışması sona erdi 
</HEADLINE>
<TEXT>

     Erzurum'un Çat-Aşkale ilçelerinde arasında meydana gelen 5.1 büyüklüğündeki depremin ardından çalışmalara başlayan arama kurtarma ekipleri faaliyetlerini sona erdirdi. 
     Alınan bilgiye göre, Erzurum Sivil Savunma Arama ve Kurtarma ekipleri depremin hemen ardından 60 personel, 5 kurtarma aracı ve 1 arama köpeği ile başladıkları çalışmalarını saat 08.00'e kadar sürdürdü. 
     Arama kurtarma faaliyetine sivil savunma birliğinin yanı sıra 9'ncu Kolordu Komutanlığı Arama Kurtarma ekipleri, İl Sağlık Müdürlüğü, Köy Hizmetleri İl Müdürlüğü ve Karayolları 12'nci Bölge Müdürlüğü de destek verdi. 
     Depremde, Aşkale ilçesinden Küçükgeçit, Karabıyık, Büyükgeçit, Merdiven, Ortabahçe, Gökçebük, Tazegül, Çayköy, Gölören, Mezra, Kandilli köyleri, Ilıca ilçesinden Atlıkonak ve Alaca köyleri, Çat ilçesinden ise Yavi ve Bozyazı köyleri hasar gördü. 
     Aşkale İlçesi Küçükgeçit köyünde 8, Karabıyık köyünde 1 olmak üzere toplam 9 vatandaşın öldüğü, 46 vatandaşın da yaralandığı depremin ardından hastanelere kaldırılan 16 vatandaşın tedavilerinin sürdüğü kaydedildi. 
     
</TEXT>
</DOC>
