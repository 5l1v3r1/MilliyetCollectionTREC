<DOC>
<DOCNO> 239922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun09.html </URL>
<DATE> 2004/05/14/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
New York polis teşkilatının Türk kökenli mensubuna nişan... 
</HEADLINE>
<TEXT>

     New York polis teşkilatı NYPD narkotik masasında dedektif olarak görev yapan Türk kökenli Murat Öner, geçen hafta uyuşturucu çeteleriyle çıkan silahlı çatışmada iki ateş arasında kalan kız çocuğunu canı pahasına kurtarınca, New York'ta polislere verilen en büyük nişana layık görüldü. Teşkilat, Öner'e kahramanlığından ötürü ''Honor Legion'' nişanı verdi. 
     Öner, AA muhabirine yaptığı açıklamada, kentin en tehlikeli yerlerinden Brooklyn'deki Flatbush semtinde düzenledikleri operasyonda, rakip uyuşturucu çetelerinin silahlı çatışmasına arkadaşlarıyla müdahale ettiğini belirterek, bir anda ateş altında olduğunu gördüğü 12 yaşındaki kız çocuğunu kurtardığını ve güvenli bir yere götürdüğünü anlattı. 
     Yoğun silahlı çatışmanın ortasında kalan kız çocuğunun hayatını kurtardığı için New York polisine verilen en önemli nişana layık görüldüğünü belirten 32 yaşındaki Murat Öner, siyah kız çocuğunun hayatını kurtarmak için bir an bile tereddüt etmediğini söyledi. 
     Öner, Ankara'da doğduğunu, daha sonra asker kökenli olan ailesiyle birlikte ABD'ye göç ettiğini belirterek, askerlik ve polisliğin kendisi için çok tanıdık, yakın meslekler olduğunu kaydetti. 
     Aynı zamanda Amerikan Donanması'nda astsubay olduğunu belirten Öner, yakında birliğine teslim olduktan sonra Kuveyt'e, oradan da büyük bir olasılıkla Irak'a gideceğini belirtti. 
     Öner, orduda patlayıcı uzmanı olarak görev yaptığını, ileride polis teşkilatı ve ordudan emekli olduktan sonra Türkiye'de çalışmayı arzu ettiğini de söyledi. 
     New York polis teşkilatında 20 kadar Türk kökenli polis memuru bulunduğunu kaydeden Öner, kendisinin kentin en tehlikeli yeri olan Flatbush semtinde görev yaptığını ve burada uyuşturucu satıcılarını yakalamak üzere sivil dolaştığını ifade etti. 
     Öner, New York'un en tehlikeli yerleri olarak Brooklyn'in Flatbush semtini ve Bronx'ın doğusunu gösteriyor. 
     Öner'in geçen hafta küçük kızı ortasından kurtardığı silahlı çatışmayı ABC televizyonu için izleyen ve içinde habercilerin bulunduğu helikopter, çatışma sırasında bir evin çatısına düşmüştü. Pilot ve muhabirler, kazayı şans eseri hafif yaralarla atlatmıştı. 
     Öner, evli ve Dilara adında 1 yaşında kız babası. 
     
</TEXT>
</DOC>
