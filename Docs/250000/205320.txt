<DOC>
<DOCNO> 205320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/yazar/sazak.html </URL>
<DATE> 2003/12/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Celal Doğan'ın çıkışı 
</HEADLINE>
<TEXT>

   
   CHP'de 28 Mart seçimlerinde İstanbul için adı geçen Gaziantep Büyükşehir Belediye Başkanı Celal Doğan, Sosyal Demokrasi Vakfı'nca düzenlenen yerel yönetimler toplantısında 'İslama bakış' konusunu da içeren çarpıcı mesajlar verdi. 
   Kent yönetiminden Gaziantepspor'un sportif başarılarına uzanan popüler siyasetçi profiliyle Türkiye'de solun yanlış algılanmasına yol açan değerler tartışmasına giren Celal Doğan'ın görüşleri şöyle özetlenebilir 
   "İnsanlar bizleri iktidara geldiğimizde dinleri yok edecek, mallarına mülklerine el koyacak siyasetçiler gibi algıladı. Mülkiyet hakları ve dini değerlere, inançlara saygı konusunda yanlış anlaşıldık. Kendimizi anlatamadık. Ürettiğimiz siyaset eksiktir, içini dolduramadık. Sırf başkaları getirdi diye kendi inandığımız doğruları bile reddetmekten çekinmedik. Yerel yönetimler reformunu Meclis'e hükümet değil CHP göndermeliydi. 
   Devlet yönetimi ve özellikle dış politikada ciddi yanlışlara düşüldü. Bütün komşulara düşman bir siyaseti benimsedik. Devletin çizgilerinin, resmi ideolojinin arkasına sığınarak demokrat görünmeye çalıştık. Sol olarak sivilleşemedik, önümüze konulan şablonda idare ettik. Demokratlığımız üzerinde kuşku yarattık. Halk öyle bir noktadaki siyasetçinin gözüne baktığında samimi mi, değil mi hemen anlıyor." 
   CHP ile ilişkilerini bir süredir dondurmuştu Celal Doğan. Yerel seçimler öncesinde 'solda güç birliği' arayışlarında Gaziantep stratejik illerden biri olarak gündeme geldi. CHP lideri Deniz Baykal, Hatay'da İris Şentürk'le başlayan 'transfer atağı'nı Gaziantep'te Celal Doğan, Eskişehir'de Yılmaz Büyükerşen ile sürdürmek istiyor. 
   Doğan'ın adı İstanbul için de geçiyor. 
   Üç dönem Gaziantep'te başarılı olan Doğan'ın İstanbul'da AKP ile yarışa girmesi önemli. Halka yakınlığı ve icraatçı yönüyle CHP'nin aradığı isim olabilir. Celal Doğan, Antalya'da Deniz Baykal ile görüştü. Bundan sonrası partinin vereceği karar 'Görev verilirse Siirt, İstanbul fark etmez' diyecek kadar siyaset geleneğine sahip. Ancak 'kayıtsız şartsız' bir adaylık beklentisinde değil. SODEV toplantısında verdiği mesajın arkasında. Solda güç birliğini ısrarla savunuyor. 'Paramparça bir solla Türkiye'de sadece başkalarının yaptıklarını seyretmekle kalırız' derken gerçeği vurguluyor. 28 Mart'ta seçim felaketine uğranılmaması için herkesin üzerine düşeni yapması gerektiğini savunuyor. 
   CHP hiç olmazsa 'SHP çatısı' altında sağlanmaya çalışılan güç birliğine açık durabilir. 3 Kasım'da olduğu gibi 28 Mart seçimleri de AKP - CHP arasında geçecek ama Baykal'ın genel seçim yarışındaki rüzgarı arkasına alması zor. CHP ancak doğru adaylar ve akılcı ittifaklarla yerel yönetimleri kazanabilir. Solda bölünme AKP'nin ekmeğine yağ sürüyor. 
   
      
   
   
</TEXT>
</DOC>
