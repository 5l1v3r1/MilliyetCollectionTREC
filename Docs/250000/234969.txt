<DOC>
<DOCNO> 234969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo21.html </URL>
<DATE> 2004/04/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Nasır Başkanımızın kararına sebebiyet verenleri şiddetle kınıyorum 
</HEADLINE>
<TEXT>

     Beşiktaş Kulübü Divan Kurulu Başkanı Şeref Nasır, kulüp başkanı Serdar Bilgili'nin, tribünlerde kendisine edilen küfürler nedeniyle görevini bırakma kararı almasını üzüntüyle karşıladığını, buna neden olanları da şiddetle kınadığını bildirdi. 
     Şeref Nasır, yaptığı yazılı açıklamada, tribünlerde olanların, Beşiktaş gelenekleriyle bağdaştırılmasının mümkün olmadığını ifade ederek, ''Bu olaylara sebebiyet verenler eğer Beşiktaş üyesi ise haklarında gerekli disiplin kovuşturulmasının başlatılmasını bekliyoruz'' dedi. 
     Uzun süredir tüm statlarda egemen olmaya başlayan anarşi ve küfürün, sporun geniş halk kitleleri tarafından bir seyir ve şov unsuru olarak algılanmasında en büyük engeli oluşturduğunu vurgulayan Nasır, sorumlular da dahil olmak üzere pek çok çevrenin, çeşitli nedenlerle bu kötü gidiş karşısında sessiz kaldığını ve hiçbir önlem almadığını da savundu. 
     Serdar Bilgili'nin, gittikçe yaygınlaşan ve Fenerbahçe maçında bir örneği görülen olaylar karşısında net ve kesin tavır alarak, spor anarşisi ile mücadelenin bayraktarlığını yapan örnek bir tavır sergilediğinin altını çizen Şeref Nasır, şunları kaydetti 
     ''Bilgili'nin görevden ayrılma kararını üzüntüyle karşılamakla beraber, bunu, küfür ve spor anarşisiyle mücadelenin bir başlangıcı olarak algılıyor ve saygıyla karşılıyorum. Sporla uğraşan tüm ilgili ve görevlileri, bu konuda mücadele vermeye davet ediyorum. Umuyor ve diliyorum ki milat oluşturacak bugünden itibaren hiçbir şey eskisi gibi devam etmeyecektir.'' 
     
</TEXT>
</DOC>
