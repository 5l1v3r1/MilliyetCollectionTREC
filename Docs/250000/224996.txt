<DOC>
<DOCNO> 224996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/magazin/mag01.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision'un ikilisi onlar 
</HEADLINE>
<TEXT>

   49. Eurovision Şarkı Yarışması'nı Korhan Abay'la Meltem Cumbul sunacak. Final gecesi Türkiye 22. sırada 
      İlknur Gülmez 
   
   Bu yıl ilk kez Türkiye'de ve iki aşamalı yapılacak Eurovision Şarkı Yarışması'nın sunucuları belli oldu. 
   İstediği paranın fazla olması nedeniyle Enrique Iglasias'tan vazgeçen TRT, Korhan Abay'la anlaştı. Abdi İpekçi Spor Salonu'nda 12 Mayıs'ta yapılacak ve 22 ülkenin yarışacağı yarı finalle 15 Mayıs'ta gerçekleşecek 24 ülkenin katılacağı final gecesini, Korhan Abay'la Meltem Cumbul sunacak. Eurovision Şarkı Yarışması aracılığıyla ekranlardan 1.5 milyara yakın insana ulaşacak Cumbul ile Abay, dün Polat Otel'deki kura çekimi nedeniyle basının karşısındaydı. 
   Athena'yla temsil edileceğimiz yarışmada Türkiye'nin yerini belirleyecek kurayı Cumbul çekti. 24 ülkenin katılacağı yarışmada Türkiye'ye 22. sıra çıktı. 
   
   'Enrique olacak iş değildi' 
   TRT'den yetişen bir sunucu olduğunu söyleyen Abay, şöyle konuştu "Hep bir hayalim vardı Türkiye, Eurovision'u kazansa da ben de sunuculuğunu yapsam. Sonunda hayalim gerçekleşti. Ricky Martin, Enrique Iglasias, olacak iş değildi. TRT'nin sonunda doğru kararı vereceğini biliyordum. Türkiye'yi en iyi şekilde temsil edeceğiz. Türkiye bu organizasyondan yüzünün akıyla çıkacak." 
   Cumbul da, duygularını şöyle aktardı 
   "Kasımdan beri '15 Mayıs'ta ne yapmalıyım ' diye çalışıyorum. Bugüne kadar yapılan Eurovision'un bantlarını seyrettim. Kazanan parçaları dinledim. Daha ne yenilikler yapabiliriz, nasıl sunabiliriz diye sürekli beyin jimnastiği yaptım. Bu en büyük kitleye ulaştığım sunuculuk olacak. 30'a yakın ülkede canlı, birkaç ülkede de banttan yayınlanacak. Athena'ya da çok güveniyorum." 
   
   
</TEXT>
</DOC>
