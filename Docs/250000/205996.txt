<DOC>
<DOCNO> 205996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko04.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat, 2003'te yüzde 32.4 arttı... 
</HEADLINE>
<TEXT>

     Türkiye, ihracatta 2003 yılını rekorla kapattı. 
     Türkiye İhracatçılar Meclisi TİM verilerine göre, 2003 yılı ihracatı yüzde 32.4 artışla 47 milyar 891 milyon dolara yükseldi. 
     2002 yılındaki toplam ihracat 36 milyar 174 milyon dolar olmuştu. 
     2003 yılı Aralık ayı ihracatı da 2002 yılının aynı ayına oranla yüzde 50.6 artarak, 4 milyar 910 milyon dolar olarak gerçekleşti. 
     
     SANAYİ ÜRÜNLERİ BİRİNCİ SIRADA 

     Bu yılki rekor ihracatının yüzde 83.9'unu sanayi ürünleri oluşturdu. 
     Devlet Bakanı Kürşad Tüzmen ve Türkiye İhracatçılar Meclisi Başkanı Oğuz Satıcı'nın katıldığı basın toplantısıyla açıklanan TİM verilerine göre, sanayi ürünleri ihracatı yüzde 32.4 artışla 40 milyar 177 milyon 342 bin dolara yükseldi. 
     Tarım ihracatı yüzde 33.6 artışla 6 milyar 86 milyon 113 bin dolara, madencilik ihracatı yüzde 27.6 artışla 1 milyar 628 milyon 304 bin dolara ulaştı. 
     İhracatın lokomotifi konumundaki hazırgiyim ve konfeksiyon ürünlerinin ihracatı yüzde 25.6 artışla 11 milyar 517 milyon 909 bin dolara çıktı. 
     Taşıt araçları ve yan sanayi ürünleri ihracatı yüzde 52.3 artışla, 7 milyar 251 milyon 111 bin dolara yükseldi. 
     Hazırgiyim ve konfeksiyon ürünleri ihracatının toplam ihracat içindeki payı yüzde 24, taşıt araçları ve yan sanayi ürünlerinin payı ise yüzde 15.1 oldu. 
     Elektrik-elektronik ürünleri ihracatı yüzde 25.7 artarak, 4 milyar 382 bin 316 bin dolar, demir ve demirdışı metaller ihracatı yüzde 36.3 artışla 5 milyar 389 milyon 383 bin dolar olarak gerçekleşti. 
     Hububat, bakliyat ve yağlı tohumlar ihracatı yüzde 41.9 artışla 1 milyar 520 milyon 657 bin dolara ulaştı. 
     Zeytin ve zeytinyağı ihracatındaki yüzde 244.9'luk artış dikkat çekerken, bu ürünlerin ihracatı 169 milyon 911 bin dolara yükseldi. 

     
</TEXT>
</DOC>
