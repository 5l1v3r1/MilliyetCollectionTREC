<DOC>
<DOCNO> 234194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo22.html </URL>
<DATE> 2004/04/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gökdeniz ve Fatih kadroya alındı 
</HEADLINE>
<TEXT>

     Trabzonspor, yarın sahasında Diyarbakırspor ile yapacağı maçın hazırlıklarını basına kapalı olarak gerçekleştirdiği antremanla tamamlayarak, maç saatini beklemeye başladı. 
     Lider Fenerbahçe'nin 2 puan gerisinde bulunan bordo-mavililer, Diyarbakırspor'u yenerek, zirvedeki iddiasını sürdürmek istiyor. 
     Mehmet Ali Yılmaz Tesisleri'nde yapılan ter idmanına, dün akşamki çalışmada sakatlanan Fatih ve Gökdeniz'in de katıldığı bildirildi. 
     Teknik direktör Ziya Doğan, Fatih ve Gökdeniz'in de yer aldığı maç kadrosuna geçen haftadan farklı olarak Hasan Üçüncü'yü de dahil etti ve kadroyu 19 kişi olarak açıkladı. 
     Trabzonspor Kulübü Basın Sözcüsü İbrahim Şahin, Gökdeniz'in sağ ayak bileğindeki burkulmanın ciddi boyutta olmadığını belirterek, ''Gökdeniz, kuvvetli bir oyuncu. Ayağında bir ödem de oluşmadı. Yarınki maçta oynamasına engel bir durum yok'' dedi. 
     Şahin, Fatih'in ise sağ ayak arka adelesinde sertleşme olduğunu dile getirerek, ''Fatih'in biraz ağrısı var. Oynayabileceğini düşünüyoruz, ancak yarın sabah durumuna bir daha bakacağız'' diye konuştu. 
     
     8 OYUNCU KART SINIRINDA 
     Trabzonspor'da, yarınki karşılaşma öncesi 8 oyuncunun kart sınırında olduğu bildirildi. 
     Bordo-mavili takımda 3'er sarı kartı bulunan Fatih, Hüseyin, Hasan Üçüncü, Gökdeniz, Erdinç, Petkoviç, İbrahim Ege ve Tolga kart görmeleri halinde Gaziantepspor maçında forma giyemeyecekler. 
     
     MUHTEMEL 11 
     Sakatlıkları bulunan Somers ve Tayfun'un forma giyemeceği maça, bordo-mavililerin Petkoviç, Emrah, Tolga, Erdinç, Hüseyin, Volkan, D'Haene, İbrahim, Gökdeniz, Mehmet Yılmaz Yattara ve Fatih 11 ile çıkması bekleniyor. 
     Öte yandan bordo-mavili takımın yardımcı antrenörü Orhan Çıkrıkçı'nın futbolcu izlemek üzere bugün Fransa'ya gideceği öğrenildi. 
     
</TEXT>
</DOC>
