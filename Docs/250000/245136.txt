<DOC>
<DOCNO> 245136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonyas19.html </URL>
<DATE> 2004/06/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Piyango biletini kaybetti, yine de 722 bin euro kazandı 
</HEADLINE>
<TEXT>

     Finlandiya'da milli piyangodan 722 bin euro kazanan kişiye, biletini kaybetmesine rağmen, milli piyango yetkililerinin şahitliğine dayanılarak, kazandığı ödülün verildiği bildirildi. 
     Finlandiya Milli Piyango İdaresi sözcüsü Riitta Nissi, adının gizli tutulmasını isteyen talihlinin, 5 Nisan 2003'teki çekilişte, 20 yıllık maaşına denk olduğunu söylediği 722 bin euroluk büyük ikramiyeyi kazandığını belirtti. Nissi, buna inanamayan talihlinin, biletinin numaralarını 2 yetkiliye doğrulattığını, ancak parasını alamadan bileti kaybettiğini söyledi. 
     Sözcü, 12 aylık yasal süre içinde hiç kimse büyük ödülü almak için başvurmayınca, milli piyango idaresinin, yönetmeliklerini ihlal ederek ve 2 milli piyango temsilcisinin tanıklıklarına dayanarak talihliye parasını ödeme kararı aldığını kaydetti. 
     Nissi, ''Elimizde kesin deliller olduğundan, büyük ödülü talihlisine verme kararı aldık, bu tamamen istisnai bir olay, prensiplerimize göre, ancak biletini ibraz eden ödülü kazanır'' dedi. 
     
</TEXT>
</DOC>
