<DOC>
<DOCNO> 233422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun32.html </URL>
<DATE> 2004/04/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yunanlılar, Annan Planı konusunda ikiye bölündü 
</HEADLINE>
<TEXT>

     Yunanlıların BM Genel Sekreteri Kofi Annan'ın sunduğu planın Kıbrıslı Rumlar tarafından kabulü veya reddi konusunda ikiye bölündükleri bildirildi. 
     Yunan özel MEGA televizyonunun yaptırdığı kamuoyu araştırması, Yunanlıların yüzde 44'ünün Annan planının reddedilmesi, yüzde 40'ının ise kabul edilmesi gerektiğine inandıklarını ortaya koydu. 
     Ankete katılanların yüzde 49'u Türk-Yunan ilişkileri ile Kıbrıs konusunun birbirinden ayrılması gerektiği yönünde görüş bildirirken, yüzde 41'i bu iki konunun bir bütün olduğunu savundu. 
     Başbakan Kostas Karamanlis'in Kıbrıs konusunu ele alış biçimi anket sorularını yanıtlayanların yüzde 60'ınca onaylanırken, Rum lider Tasos Papadopulos yüzde 54, PASOK lideri Yorgo Papandreu ise yüzde 45 oranında destek buldular. 
     Bu arada, araştırma, Yunanlıların yüzde 44'ünün referandumda, Kıbrıslı Türklerin evet, Rumların hayır demesi halinde Yunanistan'ın zarar göreceğine inandıklarını, ülkelerinin bu gelişmeden karlı çıkacağına inananların oranın ise yüzde 13'te kaldığını ortaya koydu. 
     
</TEXT>
</DOC>
