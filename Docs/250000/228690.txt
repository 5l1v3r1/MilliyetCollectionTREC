<DOC>
<DOCNO> 228690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonsiy13.html </URL>
<DATE> 2004/04/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Çiçek "Referandum sonucunun TBMM'ye gelmesine gerek yok" 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Kıbrıs'ta yapılacak referandum sonucunun TBMM'ye getirileceğine ilişkin BM'ye verilecek taahhüt konusunda, ''Meclis'e gelmesine gerek yok. Hükümet adına bir arkadaşımızın imzalamasının da yeterli olacağı kanaatindeyiz'' dedi. 
     Çiçek, Bakanlar Kurulu toplantısının gündemine ilişkin yaptığı açıklamanın ardından, gazetecilerin sorularını yanıtladı. 
     Annan Planı'nın TBMM'ye sunulması ve BM'ye verilecek taahhüt konusunda bir yöntemin belirlenip belirlenmediğine ilişkin soru üzerine Çiçek, ''TBMM'ye onay anlamında bir metin ancak, referandumdan, yani 24 Nisan'dan sonra gelecektir. Ondan önce Dışişleri Bakanımız, TBMM'ye konuyu getirmiş olacaktır'' dedi. 
     BM'ye verilecek taahhüt konusunda da Çiçek, ''Onun için Meclis'e gelmesine gerek yok. Hükümet adına bir arkadaşımızın imzalamasının da yeterli olacağı kanaatindeyiz'' diye konuştu. 
     Çiçek, bir gazetecinin, ''en büyük endişe AB temel hukukuna girmemesi'' sözleri üzerine de ''Yarın, o konuları dinlersiniz, biz de buradayız, o soruların cevabını yarın ve yarından sonra cevaplandırmaya devam ederiz'' şeklinde konuştu. 
     KKTC Cumhurbaşkanı Rauf Denktaş ile bir görüşmenin olup olmayacağının sorulması üzerine Çiçek, şöyle konuştu 
     ''Her defasında tahterevallinin bir tarafında Türk Hükümeti, diğer tarafında Denktaş gibi bir ikilemin içerisine hiç girmeyelim, o zaman Türkiye'nin aleyhine, oradaki soydaşlarımızın aleyhine bir yanlışı yapmış oluruz. Bizim de aradığımız orada adil ve kalıcı bir barıştır. Oradaki soydaşlarımız ve Türkiye'nin haklarını korumaktır. Kimse, bu noktada karşı karşıya getirme durumunda olmamalıdır. 
     Baştan beri bir cümleyi hep söylemeye çalıştım. Şu ana kadar müzakereleri hem Türkiye'deki ilgili kuruluşlarımızın temsilcileri ile birlikte değişik kademelerde bunları istişare ederek ortaya koymaya çalıştık. Önceliklerimizi, vazgeçilmezlerimizi hem de KKTC'nin ilgili taraflarıyla hep beraber oturarak görüşerek, yöntemleri de birlikte belirleyerek, belli bir noktaya gelmişizdir. Meseleye bu çerçevede bakmış olalım. Yoksa böylesine milli bir meseleyi bir iç politik tartışma, beyan konusu haline getirmiş oluruz. 
     Özellikle, bu ay çok önemlidir. Nisan ayı çok önemlidir. Türkiye için, KKTC'deki kardeşlerimiz, soydaşlarımız için önemlidir, meseleye böyle bakalım.'' 
     
</TEXT>
</DOC>
