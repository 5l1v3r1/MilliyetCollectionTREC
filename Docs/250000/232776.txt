<DOC>
<DOCNO> 232776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun65.html </URL>
<DATE> 2004/04/19/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Libya ile Fransa ekonomik ve işbirliği anlaşması imzaladı 
</HEADLINE>
<TEXT>

     Fransa ile Libya arasında ekonomik ve işbirliği anlaşmaları imzalandı. 
     Resmi ziyareti çerçevesinde Paris'te bulunan Libya Başbakanı Şükrü Ghanem'in, Fransa Başbakanı Jean-Pierre Raffarin ile görüşmesi sırasında iki ülkenin yatırımların korunmasına ilişkin anlaşmayı parafe ettiği, Libya'nın ayrıca Fransız şirketi Coface'ın 44.4 milyon euroluk alacağı konusunu çözüme kavuşturmayı taahhüt ettiği belirtildi. 
     Fransa ve Libya'nın ayrıca, kültürel, bilimsel ve teknik işbirliği konvansiyonu ile üniversite ve turizm alanında işbirliği anlaşmalarına da imza koyduğu açıklandı. 
     Ghanem, Raffarin'den önce Cumhurbaşkanı Jacques Chirac ile de bir araya gelmişti. 
     Fransa ile Libya arasındaki ilişkiler, 1989'da UTA şirketinin DC-10 tipi uçağına yönelik 170 kişinin öldüğü saldırının ardından kesilmişti. Ocak ayında Libya'nın, kurbanların ailelerine 170 milyon dolar ödemeyi taahhüt etmesiyle ilişkilerde normalleşme sürecine girilmişti. 
     
</TEXT>
</DOC>
