<DOC>
<DOCNO> 204365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sondun23.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Sünniler, Kürtler ve Türkmenler "Danışma Şurası" kurdu 
</HEADLINE>
<TEXT>

     Iraklı Sünni Araplar, Türkmenler ve Kürtler, ''Danışma Şurası'' kurduklarını açıkladı. 
     Şura sözcüsü Muhammed Ahmet Erraşit, Bağdat'taki basın toplantısında, ''Ortak bir merci oluşturduk'' dedi. Irak İslam Partisi, Kürdistan İslam Partisi ile bazı hayır kurumlarının temsilcileri ve bağımsız kişilerin şuranın kuruluş toplantısına katıldığını belirten Erraşit, ''Şurada, Sünni Araplar, Türkmenler ve Kürtler var. Bugün Irak'ı yönetenler, Irak'ın birliğinin, gruplar arasındaki bütünlükten geçtiğini anlamalı'' dedi. 
     Saddam rejimi sırasında iktidarda olan Sünniler, ittifak Şiilerle işbirliği yaptığı için kendilerini dışlanmış hissediyor. 
     ''Danışma Şurası''nın, 70 kişilik komite seçeceği, komitenin geçici meclis için yapılacak seçimlerde izlenecek tutumu belirleyeceği kaydedildi. 
     
</TEXT>
</DOC>
