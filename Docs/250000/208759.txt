<DOC>
<DOCNO> 208759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun05.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuş gribi yayılıyor... 
</HEADLINE>
<TEXT>

     Vietnam'da kuş gribine 4 kişinin daha yakalandığı, bu kişilerden birinin hastalık nedeniyle öldüğü sanılıyor. 
     Başkent Hanoi'ye 100 kilometre uzaklıktaki Thai Binh bölgesinde hastalığa yakalandığı sanılan 31 yaşındaki bir kişinin öldüğü, 3 akrabasının da karantina altına alındığı belirtildi. 
     Son vakalarla virüsten etkilenenlerin sayısının 18, hastalıktan ölenlerin sayısının da 13'e yükseldiği kaydediliyor. 
     Doktorlar, 3 kişinin kesin olarak hastalıktan öldüğünü belirtirken, Dünya Sağlık Örgütü DSÖ yetkilileri ile Vietnamlı sağlık yetkilileri, hastalığa karşı mücadelenin yolunu arıyor. 
     DSÖ'nün Hanoi'deki temsilcisi Pascale Brudon, ''Daha aciliyet gerektiren bir aşamaya giriyoruz. Hastalıkla ilgili hızlı çalışmak gerekiyor. Vietnam yetkilileri konuyu ciddiyetle ele alıyor'' dedi. 
     Tavuklarda görülen virüsün insanlara bulaştığı sanılıyor ancak, insandan insana geçtiğine ilişkin henüz herhangi bir kanıt bulunmuyor. DSÖ yetkilileri, virüsün insandan insana geçtiğinin ortaya çıkması durumunda bütün dünyayı etkileyen akut solunum yolu sendromu SARS hastalığından daha büyük bir sorun olacağına dikkati çekiyor. 
     
</TEXT>
</DOC>
