<DOC>
<DOCNO> 216264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko38.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Başkanı Korku atmosferi yaratmak istemiyoruz 
</HEADLINE>
<TEXT>

     Tasarruf Mevduatı Sigorta Fonu TMSF Kurulu Başkanı Ahmet Ertürk, Uzan Grubu'ndaki 219 şirketin yönetimine el konulmasının kamuoyunda ''tek bir aileye ve bir husumet dolayısıyla yapılan bir operasyon'' şeklinde yanlış algılamalara neden olduğunu belirterek, ''Gruplardan hangisi para ve mal kaçırma, şirket kaçırma, alacağımızı tahsil etmeyi zorlaştıracak yollara tevessül ederse biz yasaların verdiği o yetkileri kullanırız, toplumun hiç şüphesi olmasın'' dedi. 
     Ertürk, CNN Türk'ün sorularını yanıtlarken, Uzan şirketlerinde hisseleri devralmadıklarını, şirketlerin yeni sahibi olmadıklarını söyledi. Hisselerin Uzan ailesine, bankanın hakim ortaklarına ait olduğunu belirten Ertürk, şunları kaydetti 
     ''Biz bu hisseleri haczettik. Haciz yoluyla ve kanunun bize verdiği yetkiyle devraldık. Temettü dışındaki ortaklık haklarını devraldık. Şirketlerin yasal olarak yönetim ve denetim haklarını devraldık. Bizim buradaki amacımız bu şirketleri yönetmek, biz bu yönetimi yaparak bu alacağımızı oradan tahsil etmek gibi bir stratejimiz yok. Henüz detayları üzerinde çalışıyoruz, ama sonuçta biz bu şirketleri, alacağımızı tahsil etmek için satmak gerekiyorsa -ki öyle ana stratejimiz o- biz bunları satacağız. Bu hisselere koyduğumuz hacizler dolayısıyla alacağımız olduğu için biz bunları satacağız. O kanun bize bu hakkı veriyor.'' Ertürk, Uzan Grubu şirketlerin yönetiminin devralınmasından sonra kamuya ilave yük geldiği gibi bir algılamanın söz konusu olduğuna dikkat çekti. 
     ''Yani acaba bu 7.5 katrilyon liraya ilaveten bir de biz Motorola'nın borcunu mu üstlendik Hayır böyle birşey söz konusu değil'' diyen Ertürk, henüz Telsim'in kayıtlarından yansıyan bir borç rakamının kendilerine gelmediğini söyledi. 
     Motorola için 2 milyar dolar, Nokia'yı için 700 milyon dolar gibi bir rakamın konuşulduğunu belirten Ertürk, hukuki süreçte telaffuz edilen rakamların ise farklı bir hesap konusu olduğuna işaret etti. 
     
     ALACAKLI KOY MASANIN ÜSTÜNE 2 MİLYAR DOLAR DEMEZ 
     Ertürk, bu borçları kamunun üstlenmesinin söz konusu olmadığını vurgulayarak, şunları kaydetti 
     ''Bunlar Telsim'den alacaklılar. Biz de Telsim'den alacaklıyız ve öncelikli alacaklıyız. 
     Bu borçları, biz sattık diyelim, karşımıza iyi bir alıcı çıktı, iyi şartlarla müzakere ettik anlaştık ve sattık. Bunlar elbette işin doğal gereği, ticari kurallar bunu gerektirir, alıcı gidip bu alacaklılarla konuşacaktır, masaya oturacaktır. Almadan veya aldıktan sonra... 
     Bizim gayemiz, Telsim'i borcunu ödeyebilir bir şirket haline getirmek. Borcunu ödeyebilir bir şirket olarak gördükten sonra karşıdaki alacaklılar oturacaklar, pazarlık yapacaklar, yeniden yapılandıracaklar. 
     Hiçbir zaman hiçbir alacaklı koy masanın üstüne 2 milyar dolar demez. Biz de şu anda demiyoruz 7.5. katrilyon lirayı getirin koyun masanın üzerine demiyoruz.'' 
     
     KORKU ATMOSFERİ YARATMAK İSTEMİYORUZ 
     Ertürk, Fon'a alınan bazı bankalarla imzalanan protokollerin durumuna ilişkin bir soru üzerine de şunları söyledi 
     ''Şimdi bu operasyon, tırnak içinde söylüyorum bu operasyondan sonra basında, kamuoyunda, bu sadece tek bir aileye ve bir husumet dolayısıyla yapılan bir operasyondur şeklinde yanlış algılamalar oldu, ya da böyle yanlış algılamalara yol açıldı, sebebiyet verildi. Bazı çevreler tarafından Başka operasyon yok mu, başka birçok banka fona devredildi, bunlar hakkında ne yapılıyor, sırada yeniler var mı diye bazı yorumlar yapıldı. Şimdi bunlara cevap vermek gerekiyor, bir ihtiyaç bu. Önce şunu söyleyeyim biz böyle bir polisiye, korku atmosferi yaratmak istemiyoruz. Böyle birşey bizim kaçındığımız birşey. İş alemi, iş dünyası bu şeylerden hoşlanmaz, istikrar ister, güvenlik ister, düzgün çalışacağı bir ortam ister. Biz bunları zedeleyecek şeylerin peşinde değiliz.'' Fon'daki 20 bankanın hakim ortaklarıyla alacaklarını nasıl tahsil edeceklerinin konuşmalarını yaptıklarını anlatan Ertürk, açıklamalarını şöyle sürdürdü 
     ''Daha bir ay olmadı bizim buraya başlamamız. Bu işin bir tarihi, geçmişi var. Bizden önce çalışan arkadaşlarımız var. Bunların protokole bağladığı alacakları var. Bunları herkes biliyor, ama yeniden tekrarlayayım. Bunları grup ismi olarak zikrediyorum. Çukurova Grubu bunlardan birisi. Sabah Grubu yani Dinç Bilgin ve onun bağlantılı olduğu, Ceylan Grubu, Bayındır Grubu, Cıngıllıoğlu Ailesi diyelim ve Sürmeli Grubu. 
     Bunlarla protokoller imzalanmış. Tabii protokollerin birtakım şartları var. Yerine getirilmesi gereken bazı işlemler var. Bunların bir kısmı hukuki süreçlerin tamamlanmasını gerektiriyor. Onları takip ediyor arkadaşlarımız, zaten bir kısmını tamamlamış bir kısmı yerine getirilmeye devam edecek. Ödemeler devam ediyor. Bazı opsiyonlar içinde ödemeler yerine getirilmeye devam edilecek. Bunların takipçisiyiz. Bu protokoller şartlara uyulduğu sürece yürürlüktedir. Ayrı bir izleme grubumuz var. Bunlar protokolleri izliyorlar.'' Devam eden görüşmeler bulunduğunu, bir kısmı ile belli bir mutabakat, belli bir anlayış birliğine ulaşıldığını belirten Ertürk, anlayış birliğinin öncelikle borç rakamını tespit etmeyi ifade ettiğini kaydetti. 
     Bazı hakim ortakların, kendi kullandıkları kredilere olağanüstü yüksek faizler charge ettiklerini kaydeden Ertürk, ''Bu sebeple bizim devraldığımız alacak rakamları, bu yüksek faizleri içeren rakamlar. O nedenle onlar üzerinde görüşmeler yapıyoruz'' dedi. 
     
     BİR KISMI İLE BAZI PÜRÜZLER VAR 
     Toprakbank, Sümerbank, İnterbank, Yurtbank, İktisat Bankası, Kentbank ve Esbank'ın hakim ortaklarıyla görüşmeler yapıldığını açıklayan Ertürk, bu görüşmelere ilişkin şunları söyledi 
     ''Bunların bir kısmı ile ben de görüştüm. Hem bir nezaket görüşmesi hem de ne aşamada olduklarını onlardan dinledim. 
     Kendi arkadaşlarımızda görüşmelerin geldiği aşamaları bize anlattılar. Bir kısmı ile bazı pürüzler var. Bir kısmı ile aşağı yukarı bir şeye varılmış durumda ya da bir kısım teknik çalışmalar yapılıyor. 
     Bunların çoğuyla görüştük ve ben umutluyum bunları çözeceğiz. Ama elbette bunları çözelim derken, bu paraları hemen masanın üzerine getirip koyacaklar ve bu paraları tahsil edeceğiz böyle birşey yok. Ama bir protokol yapacağız. Protokol olması alacak tahsilinin belli bir düzene girmesi anlamına geliyor. Protokollere uyulmadığı zaman bizim alacaklarımız bakidir ve aldığımız hukuki tedbirler devam edecektir kaldığı yerden. O sebepten orada herhangi bir tereddüt söz konusu değil.'' Yıllardır sürüncemede kalan bu konuları çözmek istediklerini, ancak henüz olumlu safhaya girmemiş olanların da bulunduğunu belirten Ertürk, ''Bu gruplardan hangisi para ve mal kaçırma, şirket kaçırma, alacağımızı tahsil etmeyi zorlaştıracak yollara tevessül ederse, biz yasaların bize verdiği o yetkileri kullanırız, toplumun hiç şüphesi olmasın'' dedi. 
     
     İŞİN POLİSİYE AYAĞI 
     Ertürk, şirket yönetimlerine el konulurken mali polis ayağının biraz yanlış anlaşılmaya müsait bir şekilde topluma takdim edildiğini söyledi. 
     ''Belki o konuda rahatsız olan insanlar oldu. Geçmişte benzer olayların bilinç altımızda yarattığı korkular tekrar depreşti'' diyen Ertürk, şirketlerin yönetim ve denetimine el koyma kararından sonra yeni yönetici atadıklarını anımsattı. 
     Ertürk, ''Normal olarak gidip bu şirketlerin daha önceki yöneticilerine, biz bu şirketleri alacağımızdan dolayı devralıyoruz yönetimini bize teslim edin , onlar da buyrun biz kalkıyoruz, siz oturun deseler hiçbir problem olmaz, böyle sansasyonel olaylar olmaz, böyle polisiye şeyler olmaz. Toplumun çok yakından izlediği gibi bu imkanı biz bulamadık. Yani biraz kötü bir durum olmaması, ters bir durum olmaması, korkulacak bir durum olmaması için polisiye bir destek eşliğinde arkadaşlarımız oraya gittiler. Yoksa burada böyle bir baskın anlayışı, bir polisiye harekat anlayışı söz konusu değil.'' 
     
</TEXT>
</DOC>
