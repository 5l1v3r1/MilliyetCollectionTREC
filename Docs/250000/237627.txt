<DOC>
<DOCNO> 237627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur36.html </URL>
<DATE> 2004/05/05/ </DATE>
<TIME> 18.31 </TIME>
<AUTHOR>  </AUTHOR>
<HEADLINE>
Kürtaj için gerekli süre korunurken, kadının rızası yeterli olacak 
</HEADLINE>
<TEXT>

     TCK'da, kürtaj için öngörülen 10 haftalık hamilelik süresi korunuyor. 
     TBMM Adalet Alt Komisyonu, TCK Tasarısı üzerindeki çalışmasını sürdürdü. Alt Komisyon, kürtaj için öngörülen hamilelik süresinin 10 hafta olarak korunmasını benimsedi. TBMM'ye sevkedilen hükümet tasarısında ise bu süre 12 haftaya çıkarılmıştı. Kürtaj için öngörülen sürenin 10 hafta olarak benimsenmesinde, 12 haftada cinsiyetin belli olması, bunun da kötüye kullanılabileceği endişesi rol oynadı. 
     Kürtaj için kadın ve erkeğin rızasının aranması şeklindeki mevcut uygulama yerine, sadece kadının rızasının yeterli olması kabul edildi. 
     
     Kadınların isteği kabul edilmeli 
     CHP Adana Milletvekili Nevin Gaye Erbatur ile bir grup kadın milletvekili, Alt Komisyon'un çalışmasına katıldı. Kadın milletvekilleri, ''namus cinayetleri'' için caydırıcı olması nedeniyle ''namus saikiyle işlenen cinayetlerde ağırlaştırılmış müebbet hapis cezası verilesi'' ibaresinin ilgili maddeye eklenmesini istedi. 
     Bazı akademisyenlerin de destek vermesine karşılık, aile içinde işlenen cinayetlerde haksız tahrik indiriminin kaldırıldığı ve adam öldürme olarak ağırlaştırılmış müebbet hapis cezası öngörüldüğünü hatırlatan komisyon üyeleri, böyle bir düzenlemeye gerek olmadığını savundu. Tartışmaların ardından maddede değişiklik yapılmadı. 
     Alt Komisyon, TCK Tasarısı üzerindeki çalışmasını sürdürecek. 
     
</TEXT>
</DOC>
