<DOC>
<DOCNO> 212970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/dunya/dun03.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

   
   Muhbire 1 milyon dolar ödül    IRAK'TA geçen ay yakalanan eski Baas Partisi yetkililerinden Hamis Serhan El Muhammed'in ele geçirilmesine istihbarat vererek yardımcı olan bir Iraklıya Amerikan yönetimi bir milyon dolar ödül verecek. Amerikalı sözcü Dan Senor, Bağdat'ta dün düzenlediği basın toplantısında, bilgiyi almalarından yaklaşık bir ay sonra, ihbarı yapan Iraklıya bir milyon dolar ödül verilmesini onayladıklarını söyledi. Senor, "El Muhammed, koalisyon güçlerine karşı saldırılar düzenliyor, bu saldırılara maddi destek sağlıyordu" diye konuştu. Eski Baas Partisi Kerbela sorumlusu El Muhammed, 11 Ocak'ta Ramadi'de yakalanmıştı. 
   
   'Gazze'de Yahudi kalmayacak'    İSRAİL Başbakanı Ariel Şaron Gazze'deki 21 yerleşim biriminden 17'sinin tahliye planlarını hazırlattığını açıklaması İsrail'de milliyetçilerin büyük tepkisini çekti. İsrail'de yayınlanan Haaretz gazetesinin haberine göre Şaron partisinin kurmaylarıyla yaptığı toplantıda, "Gelecekte Gazze Şeridinde hiçbir Yahudi'nin kalmayacağı varsayımıyla hareket planı hazırlatıyorum" dedi. Yedioth Ahronoth gazetesine de konuşan Şaron, hükümet ortaklarının planını engellemeye kalkışmaları durumunda, yeni bir hükümet kuracağını söyledi. 
   
   Roketler Wolfowitz'in peşinde    Irak'ın Kerkük kentinde havalalanında bulunan Amerikan üssüne, ABD Savunma Bakan Yardımcısı Paul Wolfowitz'in önceki gün kente yaptığı ziyaretin ardından roket saldırısı düzenlendi. Saldırının ardından Irak polisi ve Amerikan kuvvetleri şüpheliler üzerine ateş açtı, bir sivil yanlışlıkla öldürüldü. Kerkük Vali yardımcısı İsmail Hadidi de, saldırının Wolfowitz'in Arap, Türkmen ve Kürt temsilcilerle bir araya gelmesinden sonra, meydana geldiğini söyledi. Wolfowitz Musul'da bulunduğu sırada kentin başka bir noktasında yine roket saldırısı düzenlenmişti. 
   
   
   
</TEXT>
</DOC>
