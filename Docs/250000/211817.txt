<DOC>
<DOCNO> 211817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/guncel/gun01.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karneleri yetiştirdi, düğüne yetişemedi 
</HEADLINE>
<TEXT>

   Küçük öğrencilerinin karnelerini dağıtıp memlekete döneceklerdi. Ama kar yolları kesince, dört gün mahsur kalan üç öğretmenden biri, kendi düğününe yetişemedi 
      TURGAY İPEK, ONUR SAĞSÖZ Erzurum DHA 
   
   Erzurum Aşkale'ye 38 kilometre uzaklıktaki Kavurmaçukuru köyünde görev yapan biri kadın üç öğretmen, 98 öğrenciye geçen cuma günü karnelerini dağıttıktan sonra sömestr tatili için memleketlerine gitmek istedi, ancak kar ve tipi engeline takıldı. 
   Köyden dışarı adım atamayan okul müdürü Mehmet Ali Şerbetçioğlu, öğretmenler Sunay Özer ve Celal Mali, kar ve tipinin sürmesi üzerine Köy Hizmetleri İl Müdürlüğü'nden yardım istedi. Köy Hizmetleri İl Müdürü Osman Ardahanlı da, öğretmenlerin kurtarılması için kar üstü aracını gönderdi. Vatandaşların "kar tilkisi" dediği araç snowtrak belli bir noktaya TIR'la getirildikten sonra, gece karanlığında 90 haneli Kavurmaçukuru'na ulaştı. Üç öğretmeni gece yarısı lojmandan alan ekipler, kalınlığı 3 metreyi bulan karlı yollardan dönüşe geçti. Erzurum - Bingöl karayoluna çıkarılan öğretmenler, burada Köy Hizmetleri'ne ait minibüse bindirilerek Erzurum Öğretmenevi'ne getirildi. Yaklaşık üç saat süren operasyonla kurtarılan öğretmenlerden Şerbetçioğlu, memleketi Mersin'de geçen pazar yapılacak düğününü bir hafta ertelediğini bildirdi. 
   Kavurmaçukuru'nda ilk yılları olduğunu ifade eden Sunay Özer Isparta'ya, Celal Mali ise Düzce'ye gidecek. 
   
   
   
</TEXT>
</DOC>
