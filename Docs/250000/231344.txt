<DOC>
<DOCNO> 231344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy24.html </URL>
<DATE> 2004/04/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
CHP'li Bölük, Başbakan Erdoğan'dan tazminat kazandı 
</HEADLINE>
<TEXT>

     CHP İstanbul eski İl Başkanı Mehmet Bölük, bir televizyon programında kişilik haklarına saldırıda bulunduğu gerekçesiyle, AK Parti Genel Başkanı ve Başbakan Recep Tayyip Erdoğan'dan 700 milyon lira tazminat kazandı. 
     Şişli 1. Asliye Hukuk Mahkemesi'ndeki duruşmaya, davalı Recep Tayyip Erdoğan ile davacı Mehmet Bölük katılmadı. Duruşmada tarafları avukatları temsil etti. 
     Davalı Recep Tayyip Erdoğan'ın içtimai ve ekonomik durumunun tespiti için yazılan yazıya cevap gelmediğini tutanağa geçiren hakim, davalının ekonomik durumunun tespitinden vazgeçilmesine hükmetti. 
     Taraf avukatlarının beyanlarını alan hakim, 22 Temmuz 2002'den itibaren geçerli yasal faiziyle birlikte 700 milyon lira tazminatın davalıdan tahsil edilip davacıya verilmesini kararlaştırdı. 
     Mehmet Bölük'ün avukatı Rezzan Aydınoğlu tarafından hazırlanan dava dilekçesinde, Recep Tayyip Erdoğan'ın, AK Parti Genel Başkanı olarak 22 Temmuz 2002'de katıldığı bir televizyon programında Mehmet Bölük'e hakaret ettiği ve bu şekilde kişilik haklarına saldırıda bulunduğu öne sürülerek, 2 milyar lira manevi tazminatın Erdoğan'dan alınıp Bölük'e verilmesi isteniyordu. 
     
</TEXT>
</DOC>
