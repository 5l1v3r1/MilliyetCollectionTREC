<DOC>
<DOCNO> 215623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/spor/spo01.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ile Ahmed Hassan konuştular, anlaştılar 
</HEADLINE>
<TEXT>

   Teknik Direktör Mircea Lucescu, yedek kalmasından rahatsız olan Ahmed Hassan ile özel bir görüşme yaptı. Mısırlı oyuncu, "Düşüncelerimizi paylaştık. Artık sorun kalmadı" ifadesini kullandı 
      ORHAN YILDIRIM 

   
   Yöneticiler katıldı 
   BEŞİKTAŞ Teknik Direktörü Mircea Lucescu, Denizlispor maçında ismini 11'de görmediği için eşyalarını toplayıp gitmeye kalkışan Ahmed Hassan ile karşılaşma sonrası özel bir görüşme yaptı. Yöneticiler Hüsnü Güreli ve Muzaffer Nasıroğlu'nun da bulunduğu toplantıda Mısırlı oyuncu ile uzun uzun dertleşen Rumen hoca, kararının gerekçesini açıkladı, yıldız oyuncunun sıkıntılarını dinledi. 
   
   'Tavır takınmadım' 
   AHMED Hassan görüşmede, "Ben ne kadar fazla sahada kalırsam o kadar faydalı olurum. Ne hocama, ne de takımıma karşı bir tavır takındım. Sorunum tamamen oynayamamak. Yokluğumda Beşiktaş beş puan kaybetti" ifadelerini kullandı. Son kararı her zaman Lucescu'nun vereceğini de vurgulayan Mısırlı oyuncu, "Ancak birbirimizle düşüncelerimizi paylaştık. Artık sorun kalmadı" diyerek konunun tatlıya bağlandığını gösterdi. 
   
   'Bu bileği bükemezler'    BİLAL MEŞE 

   Kürüm'den yanıt 
   BEŞİKTAŞ Futbol Şube Sorumlusu Haşmet Kürüm, Denizlispor maçının dönüm noktası olduğuna işaret etti. Kürüm, "Samsunspor maçında kolumuz - kanadımız kırıldı. Bizim için sadece bir iş kazasıydı. Ne var ki neredeyse şampiyonluğu kaçırdığımız havası yaratıldı. Takımın fizik - kondisyonunun eksik olduğu iddiaları bile ortaya atıldı. Bu galibiyet her iddiaya en büyük yanıttır" dedi. 
   
   'Güvenimiz tam' 
   ZİRVENİN tek adayının Beşiktaş olduğunu da ileri süren Haşmet Kürüm, "Her yönüyle uyumlu ve de güçlü bir ekibe sahibiz. Hocamıza ve de oyuncularımıza olan güvenimiz tam. Biraz moral eksikliğimiz vardı, onu da Denizlispor maçında fazlasıyla bulduk. Ayağımızı yere sağlam basıyoruz. Takımın uyumu, futbolu bizleri gelecek için umutlandırıyor. Bileğimizi bükemezler" diye konuştu. 
   
   'Beşiktaş'ın yolu açık'    MENAJER Sinan Engin, Denizlispor maçının ikinci yarısında ortaya koydukları futbolla tam not aldıklarını, şampiyonluk için büyük avantaja sahip olduklarını söyledi. Engin, "Hava koşulları nedeniyle ilk yarıda zorlandık. İkinci yarı ise gerçek gücümüze kavuştuk, yolumuz açık" dedi. 
   DENİZLİSPOR galibiyetinin kendileri açısından çıkış olduğuna işaret eden Menajer Sinan Engin, "Sürpriz puanlar kaybettik. Ancak bu puan kayıpları bizi şampiyonluktan alıkoyamaz. Biz bundan sonra da işimize bakacağız. Hangi takımın puan kaybettiği ile ilgilenmiyoruz" diye konuştu. 
   
   Lucescu 3.Devre'de    TEKNİK Direktör Mircea Lucescu, Kanal D'nin ilgiyle izlenen spor pogramı 3. Devre'de, akıllardaki tüm sorulara yanıt verecek. Rumen teknik adam, hakemlere ve rakiplerine yönelttiği eleştirilerden pişman mı, yoksa sözlerinin arkasında mı duruyor Canlı yayında Lucescu açıklayacak. 3. Devre, bugün saat 23.30'da yayınlanacak. 
   
   Sergen'den özeleştiri    DENİZLİSPOR karşısında oynadığı futbolunu beğenmediğini söyleyen Sergen, bunu idmansızlığa bağladı. Kartal'ın süper solağı, "Hafta başındaki ilk antrenmanda ayağıma darbe aldım. Ondan sonra da gribe yakalandım ve hiç idman yapmadan maça çıktım. Saha zemini de çok ağırdı. Zaten hiçbir yıldız oyuncu da her maç aynı tempoda oynayamaz" diye konuştu. 
   
   
</TEXT>
</DOC>
