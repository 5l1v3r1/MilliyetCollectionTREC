<DOC>
<DOCNO> 236682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonsiy05.html </URL>
<DATE> 2004/05/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kabine'de revizyon beklentisi bakanları düşündürüyor... 
</HEADLINE>
<TEXT>

     Yasama döneminin bitmesiyle birlikte kabine revizyonuna da gidileceğine ilişkin AKP'deki işaretlerin güçlenmesi bakanları, 59'uncu hükümetin Başbakanlığını Abdullah Gül'den devralırken Recep Tayyip Erdoğan'a verdikleri, "boş kağıda imzalı" istifa dilekçelerinin sıkıntısına soktu. 
     Kıbrıs sürecinin referandumla hükümetin "olumlu" gördüğü bir süreçle sonuçlanmasının ardından Bakanlar Kurulu'nda yapılacak değişiklik, AKP'nin gündemine güçlü bir biçimde girdi. Başlangıçta Başbakan Erdoğan'ın yakın çevresiyle sınırlı olan kabine revizyonu konusu, özellikle yerel seçimlerin de tamamlanmış olması nedeniyle tüm partiye yayılarak genişledi. 
     Kabine revizyonunun yasama döneminin sonunda artık kesinleştiği konusunda işaretler alan milletvekilleri arasındaki tartışma, "Değişecek bakan sayısının kaç olacağı" konusunda yürütülmeye başlandı. Bu konuda Başbakan Erdoğan'ın çevresinden gelen, "en çok 5 bakan değişebilir" işaretiyle parti ve grup yöneticilerinden başlayarak, milletvekillerinin çok büyük bölümünde, "Bakanlığa ısınma" girişimleri başladı. 
     Ancak asıl sıkıntı, bakanlık bekleyen milletvekilleriyle birlikte, "kimlerin bakanlığının sona ereceği" noktasında yoğunlaştı. Revizyonun sınırlı olacağının kesine yakın bir bilgi haline gelmesine karşın, kendisinden emin olan 10 kadar bakanın dışında kabinenin yarısı "gidici" olup olmadığını öğrenmek için çaba sarfetti. 
     Bakanlar için asıl sıkıntı kaynağı ise, Başbakanlığı 58'inci hükümetin Başbakanı Abdullah Gül'den devralırken Tayyip Erdoğan'a verdikleri, "boş kağıda imzalı" istifa dilekçeleri oldu. Erdoğan, daha önce Özal'ın izlediği yönteme başvurarak Başbakan olurken önce bakanların "istediği zaman yürürlüğe koyacağı" istifa dilekçelerini almıştı. Bakanlar, Başbakan Erdoğan'a verdikleri istifa dilekçeleri nedeniyle, kabine revizyonuna ilişkin isim öğrenememenin sıkıntısını yaşadı. 
     Başbakan Erdoğan'ın yasama döneminin sonuna doğru kabine revizyonuna gideceğinin kesinleşmiş ve görevden almak istediği bakanların istifa dilekçelerinin de elinde olması nedeniyle partide sıkıntı olmaması amacıyla yakın çevresine isim sızdırmadığı öğrenildi. 

ANKA 

     
</TEXT>
</DOC>
