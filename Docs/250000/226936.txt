<DOC>
<DOCNO> 226936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo08.html </URL>
<DATE> 2004/03/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İtalya futbolundaki ekonomik kriz... 
</HEADLINE>
<TEXT>

     İtalya Futbol Federasyonu FIGC , ekonomik kriz içindeki kulüplerin vergi borçlarını taksitlendirecek yeni bir kararname çıkarılması konusunda hükümetten umudunu kesti. 
     FIGC Başkanı Franco Carraro, bugün futbol kurumlarının yetkilileriyle yaptığı zirve sonunda, ''Borçlu kulüplere yardımcı olmayı hedefleyen bir yasal düzenleme yapılması konusunda hükümette siyasi irade yok. Bunu anlamış bulunmaktayız'' dedi. 
     Carraro, hükümetten bekledikleri kararnamenin kimileri tarafından adeta bir ''hediye'' gibi algılanmasından yakınarak, şöyle konuştu 
     ''Tek isteğimiz borçlu kulüplere söz konusu borçlarını makul bir sürede kapatmayı mümkün kılacak bir mekanizma oluşturulmasıydı. Ama yetkililer bunu yapma niyetinde değiller. Temennimiz kulüplerimizin büyük bölümünün, bütçelerini kurallar dahilinde yola koyabilmesidir''. 
     İtalya Kulüpler Birliği Başkanı Adriano Galloni de mevcut siyasi koşullarda hükümetin kulüpler için özel bir düzenlemeye başvurmasının mümkün olmayacağını vurgulayarak, ''Vergi borçları konusunda bir kararname çıkamayacağını, artık göz önüne almak zorundayız'' dedi. 
     Zirve sonrasında, ekonomik kriz nedeniyle iflasla yüz yüze gelen kulüpler konusunda ne tür bir yol izleneceğinin ve bu konudaki kriterlerin FIGC tarafından önümüzdeki dönemde belirleneceği duyuruldu. 
     
     İFLASLA KARŞI KARŞIYA KALAN KULÜP KÜME DÜŞÜRÜLECEK 
     İtalyan basınında yer alan bilgilere göre, federasyonda şu an itibariyle İtalya Milli Olimpiyat Komitesi CONI Başkanı Gianni Petrucci'nin hazırladığı reçetenin uygulanması eğiliminin hakim olduğu belirtiliyor. 
     CONI Başkanı'nın adına atfen ''Petrucci yönetmeliği'' diye adlandırılan reçete, bütçedeki aşırı açıklar nedeniyle iflasla karşı karşıya olan kulüplerin küme düşürülmesini öngörüyor. Kulübün bu nedenle küme düşmesi durumunda, kadrodaki tüm oyuncular da serbest kalacak. 
     Kulüplerin oyuncu kadrosunu 25 ile sınırlamak, ayrıca oyunculara verilen toplam paranın kulüp gelirlerinin yüzde 60'ını geçmemesi de İtalyan futbolundaki ekonomik krizi çözmek amacıyla gündeme getirilen öneriler arasında yer alıyor. 
     Önümüzdeki sezon Avrupa kupalarında top koşturması muhtemel kulüplerin UEFA'dan lisans alabilmeleri için bugün son tarih olacağına dikkati çeken İtalyan yetkililer, bu bağlamda bir sorun yaşanmayacağı inancını taşıyorlar. 
     Kulüplerin lisans alamamaları durumunda ise UEFA kararına itiraz yolunun hukuken mümkün olması zaman kazandırıcı bir faktör olarak değerlendiriliyor. 
     
</TEXT>
</DOC>
