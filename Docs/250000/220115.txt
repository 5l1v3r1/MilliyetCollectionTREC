<DOC>
<DOCNO> 220115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur29.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Büyükşehir Belediye Başkanı Çelik adaylıktan çekildi 
</HEADLINE>
<TEXT>

     Bağımsız Diyarbakır Büyükşehir Belediye Başkan Adayı Feridun Çelik, adaylıktan çekildi. 
     
     TARTIŞMALI ADAYLIK 

     DEHAP'ın Diyarbakır'da Osman Baydemir'i belediye başkan adayı olarak göstermesine tepki gösteren Çelik, 24 Şubat günü bağımsız adaylığını ilan etmişti. Çelik'e, bağımsız adaylık sürecinde Murat Bozlak ve Ahmet Türk de destek vermişti. 
     
     PKK KADEK TARTIŞMALARI 

     Çelik'in aday olmasının altında ise ABD'nin Haziran ayında uygulanmasını istediği Kuzey Irak projesinin yattığı belirtilmişti. ABD'nin Kuzey Irak'taki yapılanmaya ilişkin görüşmeleri yürüten Osman Öcalan, Nizamettin Taş, Kani Yılmaz ve Hıdır Yalçınkaya, projelerin kabul edilmesini istemesi ve ABD ile görüşmeleri yürütmesi üzerine, Kongra- Gel'de Disiplin Kurulu'na sevkedilmişlerdi. 
     Öcalan ve ekibinin Disiplin Kurulu'na sevkedilmesine tepki gösteren Çelik, bağımsız adaylığını açıklarken, ABD projesine destek veren ekip de Çelik'e destek vermişti. Bu hareket, yeni bir partinin işareti olarak da yorumlanmıştı. 
     
     ARDI ARDINA ÇEKİLDİLER 

     Feridun Çelik'e destek veren Ahmet Türk'ün yeğeni Ferhan Türk de geçtiğimiz günlerde Mardin Kızıltepe bağımsız adaylığından çekilmişti. 
     Çelik'in, adaylığını geri alma sürecinde DEHAP Genel Merkezi ile görüşmede bulunmadığı öğrenildi. 
     
     DEMOKRATİK GÜÇ BİRLİĞİ ADAYLARINI DESTEKLEYECEĞİM 

     Bağımsız adaylığını geri çeken Diyarbakır Büyükşehir Belediye Başkanı Feridun Çelik, yaşanan bütün olumsuzluklara rağmen seçimlerde Demokratik Güç Birliği adaylarını destekleyeceğini açıkladı. 
     Çelik, yaptığı yazılı açıklamada, ''Belediye Başkanlığı görevini sürdüğü süre zarfında Türkiye'nin demokratikleşmesi, Kürt sorununun demokratik çözümü ve toplumsal barışın devamının sağlanması için önemli katkıda bulunduğuna inandığı'' belirtti. 
     Çelik'in açıklamasında şu ifadelere yer verildi 
     ''Şahsıma yönelik yürütülen karalama kampanyasının arkasında siyasi görüş farklarını örtbas etme ve yaşanan tasfiye sürecini gizleme niyeti yatmaktadır. HEP, DEP, HADEP ve DEHAP süreçlerinde bulunmuş, en zorlu dönemlerde görev yapmış ve Türkiye'de örnek sayılacak bir belediye pratiğine imza atmış biri olarak yaşanan bütün bu olumsuzlukları halkımızın takdirine sunuyorum. Halkımızın bu süreci laikiyle değerlendirip, kimin haklı olduğunu ortaya çıkaracağına olan inancım tamdır. Bütün bu sürecin siyasi muhasebesinin halkımız ve iradesi tarafından her boyutlarıyla yapılacağına ve gerçeklerin tüm çıplaklığıyla ortaya çıkarılacağına inanmaktayım. Yaşanan bütün olumsuzluklara rağmen, Demokratik Güç Birliği adaylarını destekleyeceğim.'' Açıklamada, bağımsız aday başvurusunun temel nedeninin ''DEHAP'ın halkın gerçek iradesini yok sayan anti demokratik aday belirme yöntemi'' olduğu bildirildi. 
     Belediye Başkanı Çelik, saat 16.45'te İl Seçim Kurulu'na gelerek 28 Mart'ta yapılacak Genel Yerel Seçim'de bağımsız aday olmak için yaptığı başvuruyu geri çekmişti. 
     
</TEXT>
</DOC>
