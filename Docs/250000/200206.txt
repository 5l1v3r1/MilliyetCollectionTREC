<DOC>
<DOCNO> 200206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/soneko08.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen tüple dalış yaptı, ekonomiye benzetti 
</HEADLINE>
<TEXT>

     Devlet Bakanı Kürşad Tüzmen, Hatay'ın Samandağ ilçesinde, denize tüplü dalış gerçekleştirdikten sonra yaptığı açıklamada, ''Denizin altı güzel, şu anda ekonomimize paralel şekilde'' dedi. 
     Bakan Tüzmen, yaklaşık 5 saat süren, Keldağı mevkisinde, iki kez tüplü dalış yaptıktan sonra tekneyle döndüğü Çevlik Tatil Köyü'nde, gazetecilerin izlenimlerini sorması üzerine yaptığı açıklamada, bölgenin dalış turizmi açısından son derece güzel yerlere sahip bulunduğunu söyledi. 
     Tüzmen, ''Denizin altını nasıl buldunuz '' şeklindeki soruya da şu yanıtı verdi 
     ''Denizin altı güzel, şu anda ekonomimize paralel şekilde... Aslında denizin altı hep güzeldi de üstü güzel değildi. Şimdi biz bu dönem, denizin altı ile üstünü aynı hale getirmeye başladık. 
     Denizin altı burada lokum gibi olmaz künefe gibi olur. Hatay'a, Antakya'ya lokum değil künefe yakışır.'' Tüplü dalışlarda balık avlamanın yasak olduğunu hatırlatan Tüzmen, ''Dolayısıyla tüplü dalışlarda balık avlamak için dalmayız. Tüpsüz olsaydı balık avlamak için dalardık'' dedi. 
     Göçmen ve yavru balıkların çok fazla olduğunu gözlemlediklerini ifade eden Tüzmen, şöyle devam etti 
     ''Bunlar güzel. Tropikal balıklar da var. Mağaralar bulunuyor. Aşağısı çok güzel. Ancak, izlerden dinamitle balık avcılığı yapıldığı anlaşılıyor. Ayrıca troldan dolayı da büyük balık kalmamış. Trol usulüne uygun yapılır, dinamit atılmazsa, önümüzdeki yıllar için, gelecek nesiller için buralarda herkesin geçimini sağlayabileceği balık potansiyelini buluruz. Ama dikkat edilmesi lazım.'' Bölgenin turizm için ideal olduğunu da ifade eden Tüzmen, ''Burası hem tarih, hem de tabiat hazinesi. İkisini iyi kullandığımız zaman, Hatay bence ileride son derece güzel, turizm imkanlarından son derece yararlanabileceğimiz, ihracatı ve taşımacılık ile önemli katkılar sağlanan bir kent haline gelecektir'' şeklinde konuştu. 
     Bakan Tüzmen, daha sonra, Hatay'daki inceleme ve ziyaret programı için Vali Abdülkadir Sarı, AK Parti Grup Başkan vekili Sadullah Ergin ve milletvekilleri ile Samandağ'dan ayrıldı. 
     
</TEXT>
</DOC>
