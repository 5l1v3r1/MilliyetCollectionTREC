<DOC>
<DOCNO> 237556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy34.html </URL>
<DATE> 2004/05/05/ </DATE>
<TIME> 22.22 </TIME>
<AUTHOR>  </AUTHOR>
<HEADLINE>
Uludağ Üniversitesi ''Türk eğitim-öğretim sisteminde sorun yaratacak'' 
</HEADLINE>
<TEXT>

     Uludağ Üniversitesi UÜ Senatosu ve Yönetim Kurulu, Yükseköğretim Yasa Tasarısı'nın bu şekli ile Türk eğitim-öğretim sisteminde ''adaletsizlik yaratacağı, huzur ve güven ortamını sarsacak sonuçlar verebileceği'' değerlendirmesinde bulundu. 
     UÜ Senato ve Yönetim Kurulu'nun, YÖK Yasa Tasarısı'nı tartıştığı olağanüstü toplantıda, ''oy çokluğuyla'' alınan kararlar bir bildiri ile duyuruldu. 
     Tasarının ana unsurlarını oluşturan ve meslek liselerinden üniversiteye geçişi düzenleyen hükümler ile YÖK'ün bu konudaki etkinliğini ''ortadan kaldırmaya yönelik'' hükümlerin, yüksek öğretim sisteminin geleceği açısından sakıncalı bulunduğunun açıklandığı bildiride, şu görüşlere yer verildi 
     ''Türk milli eğitiminin vazgeçilemez ilkesi, Tevhid-i Tedrisat Kanunu ile yapılandırılan öğretim birliği ve çağdaş eğitim-öğretim sisteminin temel unsuru olan mesleki yönlendirmedir. Tasarı, bu şekli ile Türk eğitim-öğretim sisteminde adaletsizlik yaratacak, huzur ve güven ortamını sarsacak sonuçlar verebilecektir. Tasarı ile üniversite özerkliğinin ana unsurlarından birisi olan üniversitelerin öğrencisini seçme hakkı, kanun konusu yapılarak, bu konuda yükseköğretim üst kurumları yetkisiz ve işlevsiz hale getirilmektedir.'' Bildiride, tasarının, mesleki ve teknik ortaöğretim kurumu mezunlarına üniversiteye giriş sınavında uygulanan katsayı farklılıklarını ortadan kaldırarak, yeni bir adaletsizliğe yol açacağı vurgulandı. 
     Yürürlükteki hükmün, katsayı belirleme yetkisini Yükseköğretim Kurulu'na tanıdığı halde, yapılmak istenen değişiklikle, bu konudaki belirleyici karar alma yetkisinin, Milli Eğitim Bakanlığı'na verildiğine işaret edilen bildiride, ''Tasarı, konuya ilişkin olarak Yükseköğretim Kurumları ile Bakanlığın işbirliğini bile öngörmemiştir. Bunun da ötesinde, yapılmak istenen düzenleme, ortaöğretimde ana kitleyi oluşturan genel lise mezunlarının adaletsiz ve haksız bir rekabetle karşı karşıya kalmaları sonucunu yaratacaktır'' denildi. 
     Bildiride, tasarı ile Yükseköğretim Kurulu'nun yapısı ve üye sayısının değiştirilmek istendiği, tasarının kanunlaşması ile YÖK başkan ve üyelerinin görev sürelerine son verileceği, bunun da devlette devamlılık ilkesine uygun olmadığı gibi kanun yoluyla Türk yüksek eğitim sistemini ve üniversite özerkliğini siyasi iktidarların müdahalesine açık hale getireceği savunuldu. 
     Bildiride, UÜ Senatosu ve Yönetim Kurulu'nun, yapılmak istenen yasal düzenlemenin, bu haliyle toplumsal barışı ve güven ortamını zedeleyeceği endişesini taşımakta olduğu ifade edildi. 
     
</TEXT>
</DOC>
