<DOC>
<DOCNO> 212766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur25.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkalı'da korkunç cinayet 
</HEADLINE>
<TEXT>

     Halkalı'daki evlerinin önünde oynarken kaybolan kız çocuğu, boğazı sıkılarak öldürülmüş halde bulundu. 
     AA muhabirinin aldığı bilgiye göre, TEM Otoyolu kenarında bir ceset gören vatandaşların ihbarıyla olay yerine giden jandarma, bir kız çocuğuna ait cesetle karşılaştı. 
     Yapılan incelemeler sırasında cesedin, bir süre önce Halkalı'daki evlerinin önünde oynarken kaybolduğu yolunda polise başvurulan 11 yaşındaki Damla Çelik'e ait olabileceğinden şüphelenildi. 
     Bunun üzerine olay yerine getirilen Damla Çelik'in babası Mehmet Çelik, kızının cesedini teşhis etti. 
     Boğazı sıkılarak öldürüldüğü anlaşılan Damla Çelik'in cesedi, olay yerindeki incelemelerin tamamlanması üzerine Adli Tıp Kurumu'na kaldırıldı. Damla Çelik'in tecavüze uğrayıp uğramadığının ise Adli Tıp Kurumu'nda yapılacak incelemenin ardından belirleneceği kaydedildi. 
     Olayla ilgili bilgisine başvurulan Çelik'in, kimseyle bir düşmanlığı bulunmadığını ve kızının kimler tarafından kaçırılıp öldürülmüş olabileceğini bilemediğini söylediği belirtildi. 
     Çelik'in, memleketi Ağrı'dan 2 yıl önce ailesiyle birlikte İstanbul'a geldiği ve inşaatlarda işçi çalıştığı öğrenildi. 
     
</TEXT>
</DOC>
