<DOC>
<DOCNO> 248662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun28.html </URL>
<DATE> 2004/06/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yepyeni bir skandal İşte ABD'nin düzmece silah raporu 
</HEADLINE>
<TEXT>

     Irak savaşı başlamadan hemen önce İngiltere için çalışan Iraklı casusların, Saddam Hüseyin'in sahip olduğu iddia edilen kitle imha silahları hakkında hazırladıkları bir raporun daha düzmece olduğu ortaya çıktı. 
     Los Angeles Times gazetesinde yayımlanan habere göre, Irak'a yönelik ABD liderliğindeki işgal harekatının başlamasından çok kısa süre önce, İngilizler için çalışan bazı Iraklı casuslar, Saddam Hüseyin'in kitle imha silahlarına sahip olduğuna dair bir rapor hazırladılar. 
     Raporun, CIA tarafından doğruluğu teyit edilmeden doğrudan Beyaz Saray'a gönderildiği, ancak daha sonra güvenilir olmadığının ortaya çıktığı kaydedildi. 
     Bu olayın, Irak ile ilgili istihbarat toplama konusundaki başarısızlıkların son örneklerinden biri olduğunun kaydedildiği haberde, ABD Dışişleri Bakanı Colin Powell'ın Şubat 2003'te BM Güvenlik Konseyi'ne delil olarak sunduğu, gizli olarak kaydedilmiş bazı konuşmaların kimler tarafından yapıldığının ve bu kişilerin tam olarak neden bahsettiklerinin uzmanlar tarafından hala belirlenemediği de ifade edildi. 
     ABD istihbarat uzmanlarının uydu fotoğraflarını da yanlış değerlendirdiğini yazan gazete, bir tavuk çiftliğindeki yarı silindir şekildeki bazı depoların Scud füzeleri olduğu değerlendirmelerinin daha sonra alay konusu olduğunu anlattı. 
     Haberde, BM silah denetçilerinin bu çiftliklerde bahsedilen tarzda silahlara rastlamadığının altı çizilirken, bu eski denetçilerden ismini vermek istemeyen birinin ''Pek çok tavuk çiftliğini denetledik' dediğini yazdı. 
     Aynı denetçinin, başında bulunduğu BM ekibinin bu durumla alay etmek için üzerinde ''Balistik Tavuk Çiftliği Teftiş Ekibi'' yazısı basılı 20 adet tişört hazırladığını söylediği kaydedildi. Çok sayıda başarısızlığa imza atan ABD istihbarat ajansları konusunda yaklaşık 400 sayfalık rapor hazırlayan Senato İstihbarat Komisyonu'nun, CIA, Ulusal Güvenlik Ajansı NSA ve Pentagon'a bağlı Savunma İstihbarat Ajansı'nın istihbarat toplama konusundaki başarısızlıklarıyla ilgili olarak 200 istihbaratçı ve istihbarat uzmanıyla mülakatlar yaptığı kaydedildi. 
     
</TEXT>
</DOC>
