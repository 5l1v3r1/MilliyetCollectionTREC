<DOC>
<DOCNO> 230707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur07.html </URL>
<DATE> 2004/04/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Torunu için canını feda etti 
</HEADLINE>
<TEXT>

     Nevşehir'in Hacıbektaş İlçesi'nde su kuyusuna düşen torununu kurtarmak isteyen anneanne, torunu ile birlikte can verdi. 
     AA muhabirinin aldığı bilgiye göre, Hacıbektaş İlçesi'ne bağlı Çivril Köyü'nde anneannesinin evinin bahçesinde oynayan Dilan Taşkıran 5 , dengesini kaybederek kapağı iyi kapatılmamış su kuyusuna düştü. Torununun kuyuya düştüğünü gören anneanne Meliha Kılıç 50 , torununu kurtarmak düşüncesiyle kendisini kuyunun içine attı. 
     Bir süre sonra durumu fark eden yakınları su dolu kuyunun içinden fedakar anneanne ve küçük Dilan'ın cesetlerini çıkardılar. Anneanne ve torununun su kuyusunda boğularak öldükleri anlaşıldı. 
     Köylüler, yaklaşık 10 metre derinliğindeki su kuyusunun kapağının güvenli olmadığını, birkaç yıl önce de aynı kuyuya bir dananın düştüğünü söylediler. Küçük Dilan'ın bir süredir annesi Vahide Taşkıran ile birlikte anneannesinin yanında yaşadığı öğrenildi. 
     Dilan Taşkıran ve anneannesi Meliha Kılıç'ın cesetleri otopsi yapılması için Hacıbektaş Devlet Hastanesi morguna kaldırıldı. 
     Yetkililer, olayla ilgili soruşturma başlatıldığını bildirdiler. 

     
</TEXT>
</DOC>
