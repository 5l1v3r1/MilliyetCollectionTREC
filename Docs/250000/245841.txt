<DOC>
<DOCNO> 245841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/dunya/dun01.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD G-8 zirvesini sağlama alıyor 
</HEADLINE>
<TEXT>


ABD tarihinin en kapsamlı terörizmle mücadele önlemlerinin alındığı Georgia eyaletindeki G-8 zirvesinde güvenliği 10 bin görevli sağlayacak 


Başbakan Recep Tayyip Erdoğan'ın da katılacağı G - 8 ülkeleri zirvesi için, liderlerin kalacağı Sea Island'da olağanüstü güvenlik önlemleri alınıyor. 
ABD'nin Georgia Eyaleti'nde 8 - 10 Haziran'da yapılacak zirve için bu haftadan itibaren adaya girişler yasaklanıyor. ABD Dışişleri Bakanlığı'nın G - 8 Zirvesi Sözcüsü Barry Bennett, Ada'da alınan güvenlik önlemlerini, "Amerikan tarihinin en kapsamlı terörizmle mücadele güvenlik önlemleri" olarak niteledi. Sanayileşmiş yedi ülke ve Rusya'dan oluşan G - 8 ülkelerinin yanı sıra, ABD Başkanı George W. Bush'un davetiyle bazı Ortadoğu ve Kuzey Afrika ülkeleri de bu toplantıya katılacak. Erdoğan da, Bush'un Büyük Ortadoğu Projesi'nde "demokratik ortak" olarak nitelediği Türkiye'nin temsilcisi olarak zirveye katılıyor. 

İnternetle iletişim 
Zirvenin yapılacağı alanda 10 bin güvenlik görevlisi görev yapacak. Ayrıca terörizmle mücadele birimleri yerleştirilecek ve güvenlikten sorumlu hükümet birimleri arasında çok gelişmiş, internete dayalı bir iletişim sistemi kullanılacak. Amerikalı yetkililer, G - 8 Zirvesi'ni, ulusal güvenlik açısından birinci öncelikteki olay olarak sınıflandırarak, buna göre önlemler alıyor. 

Dinlenme yeri 
Zirveye katılacak liderler, Sea Island'da normal sezonda geceliği 800 dolara kiralanan evlerde kalırken, zirveyi izlemek üzere başvuran 3000 kadar basın mensubu, Ada'ya 1.5 saat uzaklıktaki Savannah kentinde tutulacak. 
Protestoculara ise gösteri yapmaları için Sea Island'a 2 saat uzaklıktaki Brunswick'te yer ayrıldı. 3 yıl önce İtalya'da yapılan G - 8 zirvesinde, polisle protestocular arasında şiddetli çatışmalar çıkmıştı. 
Sea Island, ünlülerin dinlenme yeri olarak da biliniyor. Burada Hollywood yıldızları John Travolta ve Leonardo DiCaprio'nun zaman zaman tatil yaptığı belirtiliyor. 


</TEXT>
</DOC>
