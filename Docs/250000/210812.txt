<DOC>
<DOCNO> 210812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/yasam/ayas.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Zihinsel engelli toplama kampı 
</HEADLINE>
<TEXT>

   SHÇEK'e bağlı Saray Zihinsel Engelliler Merkezi'ni basan milletvekilleri, çıplak halde buz gibi odalara kapatılan, yataklarına bağlanan küçüklerle karşılaştı 
      Günseli Önal 
   
   TBMM İnsan Hakları Komisyonu'nda oluşturulan 'Sokak Çocukları, Yetiştirme Yurtları ve Huzurevleri Alt Komisyonu' üyesi milletvekilleri, yaptıkları bir baskında Nazi toplama kamplarını aratmayan korkunç görüntülerle karşılaştı. 
   Komisyon üyesi milletvekilleri, önceki gün baskın yaptıkları Sosyal Hizmetler ve Çocuk Esirgeme Kurumu'na SHÇEK bağlı Saray Zihinsel Özürlüler Rehabilitasyon Merkezi'nde 'psikolojik işkence' görüntüleriyle karşılaştı. 25 kişilik koğuşlarda kalan 15 çocuğun, 'etrafa zarar vermesinler' diye bellerinden iple yataklarına bağlandığını gören üyelerden CHP'li Özlem Çerçioğlu, duyduğu 'inilti' sesini izleyerek, kapısında asma kilit bulunan bir odayı açtırdı. Odadan, yurttan kaçmaya çalıştıkları gerekçesiyle kış günü boş ve zemini çıplak küçücük bir odaya hapsedilen 12 - 13 yaşlarında üç genç kız çıktı. 
   
   12 saat çıplak hapis 
   İnleyen genç kızları serbest bıraktıran milletvekilleri, durumu sordukları Merkez Müdürü Emin Türker'in 'Birkaç saat önce kapatıldılar' sözlerine karşılık, genç kızların 12 saattir o halde odada bulunduklarını ve aralarından birinin de şeker hastası olduğunu ortaya çıkardılar. 
   CHP'li Çerçioğlu da dün yaptığı açıklamada, merkez binasının çökme noktasına geldiği için onarıma alındığını, küçüklerin inşaat olmayan bölümlere aktarıldığını, bir koğuşta 25 kişinin kaldığını öğrendiklerini, tuvalet ve banyoların çok kötü durumda olduğunu, oda tavanlarında akıntılar bulunduğunu anlattı. Çerçioğlu, 'Müdürün odası nasıldı ' sorusunu da, 'Görmedik ama sosyal hizmet uzmanlarının odası gayet güzeldi' diye cevapladı. 
   
   Meczup muamelesi 
   Zihinsel engelli çocukların merkezde 'toplumdan soyutlanmış meczup muamelesi' gördüklerini de sözlerine ekleyen Çerçioğlu, 695 kişinin kaldığı merkezin 345 çalışanından 280'inin masa başı memur, diğerlerinin de çocukların bakımıyla birebir ilgilenen görevliler olduğunu, oysa bu oranın tam tersine dönmesi gerektiğini belirtti. Çerçioğlu, "İçler acısı bir insanlık ayıbına tanıklık ettik. O çocuklar orada psikolojik işkence görüyorlar" dedi. 
   Baskında karşılaştıkları tabloyu, komisyon üyesi arkadaşlarıyla bir basın toplantısında aktaran Alt Komisyon Başkanı AKP'li Gürsoy Erol da gördüğü tabloyu şöyle yorumladı 
   "İnsan hakları konusunda çok önemli adımların atıldığı bir ortamda, Türkiye'de çocukların yatağa bağlanmasının izahı zor. AB'ye uyum yasalarının ne kadar iyi uygulandığını izleme açısından ciddi çalışmalar yapıyoruz." 
   
   
   
</TEXT>
</DOC>
