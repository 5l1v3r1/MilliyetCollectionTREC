<DOC>
<DOCNO> 241063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur34.html </URL>
<DATE> 2004/05/18/ </DATE>
<TIME> 21.14 </TIME>
<AUTHOR>  </AUTHOR>
<HEADLINE>
Yurtta Asayiş... Balkondan düşen yaşlı kadın öldü 
</HEADLINE>
<TEXT>

     Samsun'da evinin balkonundan düşen yaşlı kadın öldü. 
     Edinilen bilgiye göre, Şehriban Güney 77 , Bahçelievler Mahallesi'nde 7. kattaki evinin balkonundan dengesini kaybederek düştü. Ağır yaralanan Güney, kaldırıldığı Samsun Devlet Hastanesi'ndeki müdahaleye rağmen kurtarılamadı. 
     
     TURİSTLERİN PARASINI GASP EDEN ZANLI TUTUKLANDI 
     Antalya'nın Alanya İlçesi'nde iki Rus turistin parasını gasp ettiği bildirilen zanlı tutuklandı. 
     Alanya'nın Okurcalar Beldesi'ndeki Yalı Plajı'nda güneşlenen Nina Vouchewko 64 ve Frida Rlova 65 adlı Rus uyruklu turistlerin yanına yaklaşan Kadir Murat Kodaz, turistlerden yanlarındaki tüm parayı kendisine vermelerini istedi. Turistleri bıçakla tehdit eden Kodaz, turistlerin çantasında bulunan 80 dolar ve 250 rubleyi alarak kaçtı. 
     Turistlerin şikayeti üzerine yakalanan Kodaz, çıkarıldığı nöbetçi mahkemece tutuklandı. 
     
     POZANTI'DA 21 KAÇAK YAKALANDI 
     Adana'nın Pozantı İlçesi'nde düzenlenen operasyonda 21 kaçak yakalandı. 
     Emniyet Müdürlüğü ekipleri, TEM Otoyolu'nun Pozantı gişelerinde yaptığı denetimler sırasında bir yolcu otobüsünü durdurdu. Kontrolde, durumları şüpheli görülen Somali, Bangladeş, Pakistan ve Filistin uyruklu 21 kişi yakalandı. 
     Yapılan araştırmada, bu kişilerin, bazılarının pasaportlarının bulunmadığı, bazılarının ise vizelerinin olmadığı, Türkiye'ye de kaçak olarak girdikleri tespit edildi. 
     
</TEXT>
</DOC>
