<DOC>
<DOCNO> 247979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo01.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da kritik gün 
</HEADLINE>
<TEXT>


Del Bosque bugün yönetime, gönderilecek futbolcularla, alınmasını istediği oyuncuların listesini verecek. Bu rapor sonrası 5 Temmuz'a kadar transfer çalışmaları tamamlanacak 


Kaderleri belli olacak 
BEŞİKTAŞ'TA bir haftadır ülkesi İspanya'da oyuncuların kasetlerini izleyen Teknik Direktör Del Bosque raporunu bugün yönetime sunacak. Tecrübeli hoca hem takımdan gönderileceklerin listesini sunacak, hem de alınmasını istediği futbolcuları sıralayacak. Yönetim, Bosque'den gelecek rapor doğrultusunda transfere hız verip, 5 Temmuz'da başlayacak kampa kadar dış transferi bitirmek için harekete geçecek. 

Fatih Sonkaya tamam 
SİYAH - Beyazlılar daha önce Galatasaray'ın da talip olduğu Fatih Sonkaya'nın transferini ise bitirme aşamasına geldi. Ümit Milli oyuncu ile her konuda anlaşan Beşiktaş Yönetimi, savunmanın sağında oynayan bu futbolcunun kulübü ile temaslarını sürdürüyor. Öte yandan Beşiktaş A.Ş. İMKB'ye gurbetçi futbolcu ile görüşmelerin resmen başladığını ve Nihat ile ilgilenmediklerini bir yazı ile bildirdi. Bu arada Ali Güneş konusunda ise beklemeye geçildi. 

Teklifler yağıyor 
KARTAL'DA henüz kimin gönderileceği netlik kazanmazken, birçok kulüp kapıda bekliyor. Sözleşmesi biten Kaan Dobra Kocaelispor'a geri dönerken, Serdar Topraktepe'ye de başta Trabzonspor olmak üzere sayısız teklifler geliyor. Erciyesspor'un Tümer, Ankarasporspor'un Ali Cansun, Sinan ve Yasin, Sakaryaspor'un ise Gökhan Zan'a talip olduğu öğrenildi. Yönetim Bosque'nin raporu sonrası bu kulüplerle masaya oturacak. 

Yeniler sağlam çıktı 

KARTAL'IN yeni transferlerinden Mustafa Doğan, İbrahim Akın ve Murat Şahin Memorial Hastanesi'nde sağlık kontrolünden geçtiler. Kulüp doktoru Yalçın Yavuzer yeni oyuncularda herhangi bir sağlık problemi olmadığını açıkladı. Bu arada Mustafa Doğan ile Murat Şahin'in bugün resmi sözleşme imzalayacağı açıklandı. 

Yardımcılar geldi 

TEKNİK Direktör Del Bosque'nin yardımcıları dün İstanbul'a geldiler. Kaleci antrenörü Toni Grande, fizyoterapist Paco Jimenez ve yardımcı antrenör Javier Minano soluğu hemen Ümraniye Tesisleri'nde aldılar. İspanyol hocanın yardımcıları tesisleri gezerek eksikleri tek tek not etti. 




</TEXT>
</DOC>
