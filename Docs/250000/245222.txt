<DOC>
<DOCNO> 245222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun02.html </URL>
<DATE> 2004/06/04/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
BM'den Rumlara Planı değil, aslında çözümü reddettiniz 
</HEADLINE>
<TEXT>

     Burak Coşkun 

Birleşmiş Milletler BM Genel Sekreteri Kofi Annan, Rumların BM Planı'nı reddetmelerinden sonra, ileriye yönelik ne gibi bir planları olduğunu tüm dünyaya açıklamanın sorumluluğunu Rum lider Tasos Papadopulos'un omuzlarına yükledi. 
     Annan, kapsamlı raporunda ağır şekilde eleştirdiği Papadopulos ile görüşmesinden sonra yaptığı açıklamada, çıkmazdan kurtulunmadığı sürece iyi niyet çabalarının devam etmesini çok küçük bir olasılık olarak gördüğünü belirtti. Kofi Annan, böylece, Rum tarafının planda değişiklik isteklerini de boşa çıkarmış oldu. 
     
     ''ÇÖZÜMÜ REDDETTİNİZ'' 
     Rum tarafında büyük endişe ve hayalkırıklığı yaratan raporunda, Rumların ''aslında planı değil, çözümü reddettiklerini'' vurgulayan Annan, ''bundan sonra iyi niyet çabaları, Ada'daki BM Barış Gücü'nün UNFICYP durumunun ne olacağı gibi soruların yanıtlarını bulmanın sorumluluğunu da Rum tarafına'' yüklüyor. 
     Annan raporunda, Güvenlik Konseyi'nin KKTC'nin devlet olarak tanınmamasını tavsiye eden 541 ve 550 sayılı kararlarına rağmen, Türk tarafına yönelik kısıtlamaların kaldırılması için yapılabilecek çok şey bulunduğunu da vurguluyor. 
     Kofi Annan, kısıtlamaların kaldırılmasının bu kararların ihlali anlamına gelmeyeceğini belirtiyor. 
     Annan'ın ''Rumların hayır demekle şimdiye dek karşı olduklarını söyledikleri statükoyu sürdürdüklerini belirtmesi'' de eskiden Rum tarafının kullandığı kozların Türk tarafına geçmesi anlamına geliyor. Kıbrıslı Türkler'in siyasi iradesinin haklılığını tespit eden ve onların lehine kuvvetli unsurlar içeren Annan Raporu, kısıtlamaların kaldırılması anlamında Kıbrıs Türk tarafının geleceğe umutla bakmasını da sağlıyor. 
     
     BUNDAN SONRA NE OLACAK 
     BM Güvenlik Konseyi'nin, Annan'ın kapsamlı Kıbrıs raporu ile UNFICYP konusunda hazırladığı raporları haftaya ele alması bekleniyor. Özel Temsilci Alvaro de Soto, Konsey'de Salı günü bir brifing verecek, daha sonra kapalı oturuma geçilecek. 
     Konsey, ayrıca, UNFICYP'in görev süresinin sona ereceği 15 Haziran'dan önce Annan'ın raporu doğrultusunda bir karar kabul edecek. 
     Güvenlik Konsey'in Annan'ın Kıbrıslı Türklere yönelik kısıtlamaların kaldırılması çağrısı yapan raporunun ardından tutumu da bu dönemde ortaya çıkacak. Dengelerin önemli olduğu Güvenlik Konseyi'nin beklenildiği üzere bir karar kabul etmemesi olasılığı da bulunuyor. 
     Önceki dönemlerde veto yetkisini kullanan Rusya'nın yine kararı etkilemesi olasılığı bulunurken, Kıbrıs konusunda başrol oynayan ABD ve İngiltere gibi ülkelerin tutumları ve ulusal düzeydeki girişimleri önem kazanıyor. 
     Konsey beklendiği gibi bir karar kabul etmese bile, Annan Raporu kendi başına Kıbrıslı Türkler'in siyasi iradesinin haklılığını göstermesi ve lehlerine güçlü unsurlar sunması açısından yeterli bir kazanç olarak kabul ediliyor. 
     Kıbrıslı Türkler'e yönelik kısıtlamaların azaltılması girişimlerine ilk somut örnek olarak ABD'nin KKTC vatandaşlarına 2 yıla kadar çok girişli vize vermeye başlaması gösteriliyor. 
     
</TEXT>
</DOC>
