<DOC>
<DOCNO> 239786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur20.html </URL>
<DATE> 2004/05/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kemal Uzan'ın silah davasından gıyabi tutuklama kararı çıktı 
</HEADLINE>
<TEXT>

     Hakkında ''6136 Sayılı Ateşli Silahlar ve Bıçaklar Hakkındaki Kanun'a muhalefet'' gerekçesiyle dava açılan Kemal Uzan için, ifadesinin alınması amacıyla gıyabi tutuklama kararı çıkarıldı. 
     Beyoğlu 3. Ağır Ceza Mahkemesi'ndeki davanın ilk duruşmasına, İmar Bankası davası kapsamında gıyabi tutuklu olarak yargılanan, bu davanın tutuksuz sanığı Kemal Uzan katılmadı. 
     Duruşmada Mahkeme Heyeti Başkanı, sanığın adresinin araştırılması için yazılan yazıya cevap geldiğini, bu cevapta, ikametine uzun süredir uğramadığı, tebligat yapılabilecek başkaca bir adresinin de bulunamadığı, ayrıca nakil almadan ikametinden ayrıldığının bildirildiğini belirtti. 
     Görüşü sorulan Cumhuriyet Savcısı, sanık hakkında CMUK'un 223. maddesi uyarınca gıyabi tutuklama kararı çıkarılmasını istedi. 
     Mahkeme Heyeti, Kemal Uzan'ın ifadesinin alınabilmesi amacıyla gıyaben tutuklanmasına karar vererek, duruşmayı erteledi. 
     Beyoğlu Cumhuriyet Başsavcılığı'nca hazırlanan iddianamede, Sarıyer'deki evinde 2 adet silah ve 2 adet kasatura bulunduğu ifade edilen Kemal Uzan'ın ''6136 sayılı Ateşli Silahlar ve Bıçaklar Hakkındaki Kanun''un 12 1. ve 15 1. maddeleri uyarınca cezalandırılması talep ediliyor. 
     
</TEXT>
</DOC>
