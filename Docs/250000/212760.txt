<DOC>
<DOCNO> 212760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur19.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye işçisi, kurbanda horoz kesti 
</HEADLINE>
<TEXT>

     Hizmet-İş Sendikası Kocaeli Şube Başkanı Mustafa Taştekin, örgütlü oldukları belediyelerde işçilerin 6 trilyon lira alacaklarının bulunduğunu bildirerek, ''Maaş alamadığımız için kurban olarak horoz kesmeyi tercih ettik'' dedi. 
     HAK-İŞ'e bağlı Tüm Belediye ve Genel Hizmet İşçileri Sendikası HİZMET-İŞ Kocaeli Şube Başkanı Taştekin, sendika binasındaki bayramlaşma töreninde, örgütlü oldukları 24 belediyeden 18'inin işçiye borcunun bulunduğunu söyledi. 
     Maaş ödemeyen belediye başkanlarını protesto amacıyla horoz kestiklerini ifade eden Taştekin, ''Örgütlü olduğumuz belediyelerde, işçinin 6 trilyon lira alacağı var. Maaş alamadığımız için kurban olarak horoz kesmeyi tercih ettik. Biz hangi hayvanın kurban olup olmayacağını çok iyi biliyoruz. Kestiğimiz kurbanın 3'te 1'ini alacağımız bulunan belediyelere göndereceğiz'' dedi. 
     Bazı belediye başkanlarının belediye işçisiyle dalga geçip İşçiye kurban kesmek farz değil, ben kesmiyorum, siz de kesmeyin gibi sözler sarf ettiklerini ileri süren Taştekin, bu başkanlarla 28 Mart Pazar günü yapılacak yerel seçimlerde hesaplaşacaklarını kaydetti. 
     
</TEXT>
</DOC>
