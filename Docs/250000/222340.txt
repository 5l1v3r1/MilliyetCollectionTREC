<DOC>
<DOCNO> 222340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/spor/spo00.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın 'Top' starları 3-0 
</HEADLINE>
<TEXT>

   Vakıfbank Güneş Sigorta, Avrupa'da iki numaralı kupa olarak kabul edilen Top Teams finalinde Alman Ulm Pharma'yı devirdi. Bu zafer voleyboldaki ikinci Avrupa şampiyonluğumuz olarak tarihe geçti 
      
   Set bile vermediler 
   VAKIFBANK Güneş Sigorta, spor tarihimize altın bir sayfa açtı. Türkiye'yi Avrupa Top Teams Kupası'nda temsil eden Sarı - Kırmızılılar, Final - Four serisinin final maçında Alman Ulm Pharma'yı 3 - 0 yenerek şampiyonluğa ulaştı. Temsilcimiz, güçlü rakibine tek set bile vermezken, Eczacıbaşı'ndan sonra Türkiye'ye, Avrupa arenasında ikinci kupayı kazandırdı. 
   
   Maçın karnesi 
   HAKEMLER Andrey Zenoviç Rus , Amnon Nesher İsr 
   GÜNEŞ SİGORTA Neslihan 10 , Olga 8 , Elif 9 , Tatyana 9 , Olena 8 , Aysun 10 , Necla 10 , Ebru 7 
   ULM PHARMA Loikkanen 6 , Verenaveh 7 , Bloonk 8 , Sabrina Roş 5 , Dambendzet 6 , Tanja Hart 8 , Wijnhoven 6 , Stumpf 4 , Neumaier 5 , Lehmann 5 
   SETLER 25 - 19, 25 - 15, 26 - 24 
   
   Güneş'in sultanları    Kritik RAGIP TEKİN 

   Zafer çok güzel... Avrupa Şampiyonluğu daha da güzel şeymiş. Vakıfbank Güneş Sigorta'nın Sultanları hasretle beklediğimiz zaferi dün sizinle yaşadık. 
   Şampiyonluk her zaman güzel şeydir ama, bizleri oynadığımız her maçta hüsrana uğratan Almanlar'ın temsilcisi Ulm karşısında alınan bu kupanın bir başka güzelliği var. Söke söke aldığımız bu şampiyonluk daha da anlamlı oldu. Nasıl sevindik, sizlerle nasıl gururulandık bilemezsiniz. 
   Bursa'da takımın ortaya koyduğu akılcı ve yüksek tempolu oyun, Top Teams Cup'ta Güneş Sigorta'yı şampiyonluğa kavuşturdu. Böylece Sarı - Kırmızılı ekibimiz bir ilke daha ulaştırdı. Hiç unutulmayacak bu maç, Türkiye'nin voleybolda yükselen değeri ve gururu olarak hep hatırlanacak. 
   Güneş Sigorta Genel Müdürü Mehmet Aydoğdu tarafından yaratılan bu takım, Antrenör Vladimir Buzayev ile takımın gizli silahı Menajer Nalan Ural'ın teknik sorumluluğuyla Avrupa'nın bu kupadaki en iyisi olduğunu ispatladı. Böylece voleybolumuzda yeni bir çağ açtı. Sağolun bayanlar... 
   Yeni doğan Güneş'in çevresini ısıtan ışınları gibi Türkiyemiz'i ne de güzel ısıttınız. Gönülleri ısıtan Güneş'in Sultanları... Sizlerle gurur duyuyoruz. 
   
   'Sendromu yıktık'    Buzayev'in mutluluğu 
   GÜNEŞ Sigorta'nın teknik patronu Buzayev, oyuncularıyla gurur duyduğunu söyledi. Tecrübeli çalıştırıcı, "Bizim adımıza her şey mükemmeldi. Çok iyi savaştık ve istediğimizi aldık. Final stresi yaşamadık" dedi. Kaptan Aysun ise "Bugüne kadar üç kez final oynayıp kaybetmiştim. Çok mutluyum. Son yıllarda yaşadığımız final sendromunu bu maçla birlikte aştık" diye konuştu. 
   
   Şahin'den tebrik 
   BAŞBAKAN Yardımcısı ve Spordan Sorumlu Devlet Bakanı Mehmet Ali Şahin, tribünde büyük bir coşku yaşadı. Şahin, "Türk sporu adına tarihi bir geceye şahit olduk. Bundan sonra daha da büyük başarılar yakalayacağız" dedi. Güneş Sigorta Menajeri Nalan Ural da, Avrupa'da ilk kez kupa kazanmanın heyecanını yaşadıklarını ve zaferi kendilerine inananlara armağan ettiklerini söyledi. 
   
   Ödülleri topladık    En değerli sporcu Neslihan Demir 
   En iyi smaçör Neslihan Demir 
   En iyi blokör Aysun Özbek 
   En iyi libero Necla Güçlü 
   En iyi servis Bloom Pharma 
   En iyi pasör Tanja Hart Pharma 
   
   Filede dün 
   Erkekler 
   F.Bahçe - Halk Bankası 2 - 3 
   P.Akademisi - Beşiktaş 1 - 3 
   SSK - G.Saray 0 - 3 
   R.Fındıklı - İstanbul BŞ.Bld 3 - 1 
   T.Plevne - B.Emniyet 3 - 1 
   Çankaya Bld. - Ziraat Bankası 0 - 3 
   
   
</TEXT>
</DOC>
