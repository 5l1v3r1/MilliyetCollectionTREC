<DOC>
<DOCNO> 238220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur18.html </URL>
<DATE> 2004/05/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Bağışıklama Danışma Kurulu'ndan "kızamık aşısı" açıklaması... 
</HEADLINE>
<TEXT>

     Sağlık Bakanlığı bünyesinde bulunan Bilimsel Bağışıklama Danışma Kurulu, Kızamık hastalığının neden olduğu SSPE beyin iltihabı hastalığı vakalarında artış olmadığını bildirdi. 
     Kurul, Sağlık Bakanlığı Müsteşar Yardımcısı Cihanser Erel başkanlığında, Bakanlık Toplantı Salonu'nda Kızamık Eliminasyon Programı ve Kızamık hastalığının neden olduğu SSPE Subakut Sklerozan Panensefelit, beyin iltihabı hastalığında artış olup olmadığı konusunu görüşmek üzere toplandı. 
     Kurul üyeleri ile Cihanser Erel ve Temel Sağlık Hizmetleri Genel Müdürü Mehmet Uğurlu, toplantı sonrasında düzenledikleri basın toplantısında, hastalık ve korunma yolları hakkında bilgi verdiler. Erel, hastalığın bilimsel olarak incelendiğini ve alınabilecek önlemlerin tartışıldığını bildirdi. 
     Kurul üyeleri, SSPE hastalığında artış olmadığını ifade ederken, ailelere de ''Çocuklarınızı mutlaka aşılatın'' çağrısında bulundu. Gazi Üniversitesi Tıp Fakültesi Çocuk Hastalıkları Uzmanı Prof. Dr. Ufuk Beyazova, verilere göre SSPE hastalığında artış olmadığını bildirirken, ''Hastalıktaki artışın, tanının artması ve nüfus artışına bağlı artış olabileceği üzerinde görüş birliğine vardıklarını'' kaydetti. 
     Sağlık Bakanlığı'nın Kızamık hastalığına karşı etkin bir aşılama kampanyası yürüttüğünü belirten Beyazova, şöyle devam etti 
     ''Bu aşılama programının Kızamık hastalığını ortadan kaldırmasını umuyoruz. Anne ve babalar çok kötü sonuçlara yol açacak Kızamık'tan kurtulmak için çocuklarını aşılatmalıdır. Sağlık Bakanlığı'nın aşı programı ücretsizdir. Kızamık olunmazsa SSPE olmayacaktır. SSPE'den korunmanın tek yolu da Kızamık aşısı olmaktır.'' Hacettepe Üniversitesi Tıp Fakültesi öğretim üyesi Prof. Dr. Sabiha Aysun da 1980'li yıllarda 35-40 olan SSPE'li vaka sayısının şimdi 120 civarında olduğunu bildirdi. 
     Aysun, ''Bu artış olarak değerlendirilemez. Çünkü bu arada nüfus artışı ve tanıdaki gelişmelere bağlı olarak tanı sayısında da artış oldu. Kızamık hastalığının görülme sıklığı SSPE ile koşut gitmektedir'' dedi. 
     Sağlık Bakanlığı'nın kızamık hastalığına 1985 yılından beri özen gösterdiğine işaret eden Aysun, kızamıkta ikinci aşılamanın dünyada bile 1990'lı yıllarda benimsendiğine işaret ederek, ailelerin aşı konusunda korkutulduğuna dikkati çekti. 
     Prof. Dr. Aysun ''SSPE'li vakaların yüzde 85'i kaybediliyor, yüzde 15'i ağır kusurlu seyrediyor. Bu nedenle SSPE olmadan önce önlemimizi almamız lazım ve kızamık aşısını yaptırmamız lazım. Ailelerin bu konuda bilinci artırılmalı'' diye konuştu. 
     SSPE'li hastaların yüzde 75'inin kayıt altında olmadığına işaret eden Aysun, kızamık hastalığının yüzde 85 oranında koruyuculuğu bulunduğunu belirtti. 
     
</TEXT>
</DOC>
