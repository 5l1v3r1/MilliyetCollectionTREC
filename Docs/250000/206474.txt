<DOC>
<DOCNO> 206474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/siyaset/siy02.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutana aşk olsun 
</HEADLINE>
<TEXT>

   İstanbul'daki 11 belediye başkanı seçmen anketi yaptırdı. Sadece iki başkana yüzde 40'ın altında oy desteği çıktı. Yüzde 80 oy alan bile var 
   Şenol Demirci 

   
   İstanbul'daki ilçe belediye başkanları, yerel seçimler öncesi kendi oy oranlarını ortaya koymak için yaptırdıkları anketlerde rakipsiz çıkıyor. Başkanlar partileri barajın altında olsa da anketlerde çok yüksek oy oranına sahip görülüyor. Anket yaptıran 11 belediye başkanı arasında, yüzde 33'den düşük oy alan yok. İstanbul Büyükşehir Belediye Başkanı Ali Müfit Gürtuna'nın yanı sıra birçok ilçe belediye başkanı kamuoyu desteğini ölçüyor. Gürtuna, anketinde yüzde 50'nin üstünde oy potansiyeline sahip. 
   Çatalca Belediye Başkanı İsmail İp'e, partisi ANAP barajın altında kalmasına rağmen, kendisinin de inanamayacağı bir seçmen desteği çıktı. İp, "Son yaptırdığımız kamuoyu yoklamasında ortaya çıkan rakam beni şaşırttı. Anketi yapan şirketten aldığım bilgilere göre, yerel seçimlerde bana oy vereceklerin oranı yüzde 80. Sağlıklı bir bilgiye ulaşmak için bir anket daha yaptırmayı düşünüyorum" diyor. 
   
   Sarıgül'ün desteği yüzde 72 
   Yaptırdığı anketlerde oy oranı çok yüksek çıkan belediye başkanlarından biri de Şişli Belediye Başkanı Mustafa Sarıgül. Ankete göre Sarıgül'ün arkasındaki halk desteği yüzde 72. 
   Partisi SP'nin oy oranı yüzde 2'ler seviyesinde olmasına rağmen, Eminönü Belediye Başkanı Lütfi Kibiroğlu, anketlerde yüzde 47.5'lik bir desteğe sahip. Kibiroğlu, bu orana şaşırmadığını belirterek şunları söylüyor 
   "Hizmeti halk bizden gördü. Bizi takdir ettiklerini anlıyoruz. Ayrıca seçmen sayısı dikkate alındığında bu sonuç çok normal. Çünkü bizim seçmen sayımız diğer ilçelere göre çok düşük. Burada 5 bin oy alan başkanlık makamına oturur." 
   
   Namoğlu yüzde 65 
   Genel seçimlerde partisinin seçim barajının altında kalması nedeniyle ANAP'tan ayrılarak başka bir partiden seçimlere katılacağı iddia edilen Beşiktaş Belediye Başkanı Yusuf Namoğlu da yaptırdığı anketten çıkan sonuçtan dolayı mutlu. Başkan danışmanlığının açıklamasına göre, Namoğlu'nun halk desteği yüzde 65 düzeyinde. 
   Bilgilerine başvurduğumuz diğer belediye başkanları ise rakiplerinin belli olmasının ardından anket yaptırmayı uygun gördüklerini belirtti. 
   
   
   Belediye başkanlarının kendi yaptırdıkları anketlere göre oy oranları şöyle 
   İsmail İp Çatalca - ANAP 80 
   Mustafa Sarıgül Şişli - CHP 72 
   Yusuf Namoğlu Beşiktaş - ANAP 65 
   Feyzullah Kıyıklık Bağcılar - AKP 62 
   Ali Müfit Gürtuna İstanbul 52.5 
   Ahmet Genç Eyüp - AKP 51 
   Kadir Topbaş Beyoğlu - AKP 49.2 
   Lütfi Kibiroğlu Eminönü - SP 47.5 
   Saffet Bulut Bahçelievler - AKP 44.9 
   M. Sedat Özsoy Sarıyer - ANAP 37 
   Yılmaz Bayat Üsküdar - SP 33 
   
   
   
   
   
</TEXT>
</DOC>
