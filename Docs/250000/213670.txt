<DOC>
<DOCNO> 213670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/spor/ymese.html </URL>
<DATE> 2004/02/07/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Eğriye eğri doğruya doğru 
</HEADLINE>
<TEXT>

   
   Oldum olası eyyamdan nefret ederim... Bildiğim ve de gördüğüm doğruları yazmaktan hiçbir zaman sakınmadım... Yani doğruya doğru, eğriye eğri... 
   Samsunspor maçında Cem Papila'nın çıkardığı 5 kırmızı kartın doğru olduğunu her şeye rağmen savunduk. Hatta Papila'nın art niyetli olmadığını, kurallara işlerlik kazandırdığını anlattık. Bu maçtan sonra kamuoyunda, "Beşiktaş'ın şampiyonluğu engellenecek" diye yorumlar da yapıldı. Biz buna güldük Hakemlerin ara seminerde sıkı bir şekilde uyarıldığı ve kuralları uygulayacaklarını düşündük. 
   Ne var ki dünkü maçın ilk yarısında Bülent Uzun'u izlerken ben de karamsarlığa düştüm Uzun, ilk devrede başta Zago olmak üzere, Ahmet Yıldırım'a yapılan kasıtlı faullerde inanılmaz eyyamcılığa kaçtı. Bırakın sarı kart göstermeyi, neredeyse Ankaragücülü futbolcuların bir yanağını okşamadığı kaldı. İbrahim'in penaltı pozisyonunu da atladı. 
   MHK Başkanı Bülent Yavuz da dünkü maçı mutlaka izlemiştir. Şimdi Yavuz'a sormak istiyorum, kurallar sadece Beşiktaş için mi geçerli Eğer ki arkadan kasıtlı tekme vuruluyorsa, bunun karşılığı karttır, nasihat değildir sayın Yavuz 
   
   Beşiktaş'ın dünkü zorlu Ankara deplasmanında iyi oynadığını söylemek çok zor. İlk yarıda Ankaragücü, Kartal'ın hızını keserken, iyi top yapan ve çok adamla Beşiktaş kalesine yüklenen bir görüntü çizdi. Nitekim her iki devrede de Cordoba, çok kritik birer gol kurtardı. İlk yarıda Beşiktaş'ın sıkıntı çekmesinde en büyük faktör, rakibin etkin futbolunun yanısıra, Kartal'ın özellikle hücumdaki en büyük kozu Sergen'in gününde olmamasıydı. Buna bir de Tümer faktörünü eklersek ortaya çıkan görüntüyü yadırgamamak gerekir. 
   İlhan Mansız'ın Japonya'ya gitmesi Kartal'ı zerre kadar etkilemez. Allah yolunu açık etsin. Lucescu'da jeton biraz geç düşüyor Beşiktaş'ın içinde birçok golcü var, ama o farkında değil. İkinci yarıda Serdar'ı forvete yerleştirmesi bizce geç alınmış bir karardı. Elinde böyle bir yetenek var, Lucescu onu ısrarla solda kullanıyor. Serdar Topraktepe, kritik bir maçta akıl dolu bir gol attı, ne var ki bir dakika sonra kendini kenarda buldu. Oyuncu kazanmak böyle olmaz. Serdar'ın forvette yer almasından sonra Kartal'da bir hareketlilik oldu. Yani değişiklik yerindeydi. Ama kenara alınışı yanlıştı. Bir takımda oturmuş taşları yerinden oynatmak riskleri de beraberinde getirir. İbrahim'in cezası bitmiş kenarda, Pancu asıl yerinden alınmış forvette... Takımla bu kadar oynarsanız, sürpriz kayıplara da davetiye çıkarırsınız. 
   Çalımbay, Beşiktaş'ı iyi analiz etmiş. Kartal'ın etkili silahları Tümer, Sergen ve Pancu'yu adam adama markajla durdurdu. Doğrusu Beşiktaş karşısında daha baskılı görünen Ankaragücü'nü iyi oyunundan dolayı kutlamak gerek. 
   
   
</TEXT>
</DOC>
