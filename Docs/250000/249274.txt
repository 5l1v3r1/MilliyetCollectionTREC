<DOC>
<DOCNO> 249274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonspo14.html </URL>
<DATE> 2004/06/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gaziantepspor, Gökhan Zan'la sözleşme imzaladı... 
</HEADLINE>
<TEXT>

     Gaziantepspor, milli oyuncuları İbrahim Toraman'ın transferine karşılık olarak anlaşma gereği Beşiktaş Kulübü'nden bir yıllık kiralık olarak aldığı Gökhan Zan'la sözleşme imzaladı. 
     Gaziantepspor Celal Doğan Tesisleri'ne menajerleri ile gelen Gökhan Zan, transfer komitesi üyeleriyle görüştükten bir süre sonra dışarı çıktı ve Beşiktaş Kulübü ile geçen sezondan kalan alacakları nedeniyle pürüz yaşandığını, bunun giderilmesini beklediğini söyledi. 
     Saat 12.00'de sözleşme yapılacağı duyurulmasına rağmen menajerleri ile tesislerin içindeki park alanında bir süre oturan Zan, ''Gaziantepspor'a yalnızca futbol oynamak için gelmedim, başarılı olmaya geldim ve olacağım da. Ancak, bazı sorunlar var, bunun giderilmesi için menajerlerim çalışıyorlar. Sorun çıkartmak istemiyorum. Beşiktaş Kulübü ve yöneticilerinin kararlarına saygılıyım. Pürüzler giderilsin, imza atacağım'' dedi. 
     Zan ve menajerlerinin bekleyişi sürerken, Gaziantepspor Kulübü Başkanı Celal Doğan'la görüşen ve onay alan Gaziantepsporlu yöneticiler, Beşiktaş Kulübü'nün anlaşma gereği vereceği paranın bir kısmını kendilerinin karşılayacağını, bakiye kısmı ise Beşiktaş'ın vereceğini belirttiler. 
     Gaziantepspor Asbaşkanı Bülent Mamatoğlu, bir Beşiktaş yöneticisi ile telefonda görüştükten sonra telefonu Gökhan Zan'a verdi ve ikna olmasını sağladı. 
     
     PÜRÜZLER GİDERİLDİ, İMZA ATILDI 
     Beşiktaş Kulübü ile Gökhan Zan'ın alacağı parada anlaşılması üzerine genç futbolcu Gökhan ve menajerleri Kulüp Başkanı Celal Doğan'ın makam odasında düzenlenen imza törenine katıldı. 
     İdari Menajer Ali Doğan, Asbaşkan Bülent Mamatoğlu ve yönetim kurulu üyesi Ali Sezgin ile biraraya gelen Gökhan Zan, kendisini bir yıllığına kiralık olarak Gaziantepsporlu yapan sözleşmeyi imzaladı ve kırmızı siyahlı formayı giyerek takımın bayrağını öptü. 
     Asbaşkan Bülent Mamatoğlu, yaşanan gecikmeden ötürü gazetecilerden özür dilerken, ''Sorun bizimle yaşanmadı, Gökhan'ın Beşiktaş Kulübü ile gidermesi gereken sorunları vardı. Herkes özverili davrandı ve olay tatlıya bağlandı. Gökhan'dan çok beklentilerimiz var'' dedi. 
     İmza töreninden sonra duygularını dile getiren Gökhan Zan ise şöyle konuştu 
     ''Türkiye Süper Birinci Ligi'nin köklü kulüplerinden birine geldim. Biraz gecikme yaşandı ama sonunda imzayı attım ve bundan dolayı mutluyum. Gaziantepspor'a yalnızca futbol oynamaya gelmedim, başarılı olmak için buranın teklifini kabul ettim. Hedeflerim çok büyük. Öncelikle A milli takımla Almanya'da yapılacak Dünya Kupası'na katılmak istiyorum. Bunun için çalışıyorum, başarılı olacağıma inanıyorum. Gaziantepspor'da herkes beni görecek ve başarımı alkışlayacak. Beşiktaş'a ise kırgınlığım yok. Orası benim yuvam.'' 
     
</TEXT>
</DOC>
