<DOC>
<DOCNO> 215924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/yazar/guclu.html </URL>
<DATE> 2004/02/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Annan başka şeyler de diyor 
</HEADLINE>
<TEXT>

   
   Kofi Annan deyince aklımıza hemen Kıbrıs geliyor. Oysa Birleşmiş Milletler Genel Sekreteri Kofi Annan'ın farklı konularda, farklı söylemleri de var. 
   Örneğin bilim alanında. 
   Science dergisinin 13 Şubat tarihli sayısında, dünya uluslarına seslenirken çok önemli noktalara dikkat çekiyor. 
   Akademilerarası Konsey'in, daha iyi bir gelecek yaratma bilim ve teknolojide küresel yetkinliği artırma yönünde bir strateji başlıklı raporuna gönderme yaparak, hiçbir ülkenin kendi bilim ve teknoloji yetkinliğini geliştirmeden 21. yüzyılın bilgi tabanlı ekonomisi ve toplumu içinde yer alamayacağına işaret ediyor. 
   Bununla da yetinmiyor tüm ülkelerden bilim ve teknolojiye ayırdıkları asgari payı yüzde 1, 1.5 arası bir düzeyine çıkarmaları çağrısında bulunuyor. 
   Kıbrıs görüşmelerinde fazlası ile ciddiye aldığımız Annan'ı, bilim ve teknoloji alanında da ciddiye alacak mıyız 
   Hükümetin bu konudaki tavrı ne olacak 
   Bilim çevrelerinde bu konu fazlası ile merak ediliyor. 
   Çünkü hükümet bu konuda sabıkalı. Üniversiteler ve bilim adamları, Maliye'nin araştırma fonlarına el koymasını hala hazmedebilmiş değiller. 
   
   Hükümetin tavrı... 
   Türkiye Bilimler Akademisi TÜBA'nın bu konudaki tavrı da diğer bilim kuruluşlarından farklı değil. TÜBA, hükümetin bu tavrı ile hem bilime darbe vurduğunu hem de Avrupa Birliği'nin 15 - 16 Mart tarihlerinde Barselona zirvesinde alınan kararlarına aykırı hareket ettiği görüşünde. 
   AB zirvesinde, birliğin içinde olduğu dünya güçleri ile olağan açığını kapatabilmesi ve bilgi tabanlı küresel ekonomide öncü konumunu koruyabilmesi ve geliştirilmesi için üye ülkelerin 2010 yılına dek ulusal gelirinden bilimsel araştırmalara ayırdıkları payı yüzde 3'e yükseltmeleri yönünde ilke kararı alınmıştı. 
   Hatta Almanya gibi bazı ülkeler bununla da yetinmeyip bu payın kendi ülkelerinde yüzde 5'e çıkartılması için ayrı bir arayış içerisine girdi. 
   Peki Türkiye'de durum ne AB'ye girmek için can atarken, AB'nin aldığı kararları ne kadar ciddiye alıyor Bu sorunun cevabı maalesef samimiyetsizliğin de ötesinde iç karartıcı. 
   Türkiye'de şu anda bilime ayrılan pay binde 5 civarında. Daha da acısı bırakın artırılmasını, araştırma fonları örneğinde görüldüğü gibi olana da el konuluyor. Kaldı ki bu paranın önemli bir bölümü üniversitelerin kendi kaynaklarından yaratılıyor. 
   Dikkat edilirse, AKP iktidara geldiği günden bu yana pek çok konuda, olumlu ya da olumsuz ciddi adımlar attı. Ama TÜBİTAK, YÖK ve üniversiteler konusunda kadrolaşmanın ötesine geçemedi. 
   Eğitime, bilime, teknolojiye, araştırmaya önem verdiğini hiçbir şekilde ortaya koyamadı. Bırakın icraatı, bu konuda bir söylemleri dahi olmadı. 
   Oysa BM Genel Sekreteri Kofi Annan'ın söyledikleri ve AB zirvesinde alınan kararlar çok net Ya bilime ve araştırmaya önem verirsiniz ya da ikinci sınıf ülke olursunuz Ama nedense verilen bu mesajı bir türlü anlamak istemiyoruz. 
   Özetin özeti Çağdaş bir Türkiye istiyor muyuz, istemiyor muyuz 
   AKP hükümeti tavrını artık ortaya koymalı. Bu konuda somut adımlar bekliyoruz .. 
   
      
   
   
</TEXT>
</DOC>
