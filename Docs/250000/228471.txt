<DOC>
<DOCNO> 228471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sontur09.html </URL>
<DATE> 2004/04/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İstanbul'u Çevre Proje Olimpiyatı'nda temsil edecek proje aranıyor 
</HEADLINE>
<TEXT>

     Çevre ve Orman Bakanlığı, İstanbul Büyükşehir Belediyesi ve Fatih Koleji'nce bu yıl 12'ncisi düzenlenecek ''INEPO-Uluslararası Çevre Proje Olimpiyatı''nda Türkiye temsil etmek üzere seçilecek projelerin sergilenmesine başlandı. 
     Cemal Reşit Rey Konser Salonu'nda CRR düzenlenen ''12. Çevre Proje Yarışması''nın açılışında konuşan Fatih Eğitim Kurumları Genel Müdürü Memduh Akkuş, yarışmaya Türkiye çapından 13-19 yaş grubu öğrencilerin, 70'in üzerinde projeyle katıldığını söyledi. 
     Bilim ve teknikten nasibini alamayan milletlerin gelişemeyeceğine işaret eden Akkuş, ''Amacımız, gençleri memleket meseleleri üzerinde düşünmeye sevk etmek'' dedi. 
     Çevre ve Orman Bakanlığı Eğitim-Yayın Dairesi Başkanı Enver Kurgun da, sanayi ve teknolojinin hızla gelişmesi, şehirleşmenin artması, bilinçsiz tarım gibi sebeplerden dolayı çevre konusunun dünya gündeminin birinci sırasına oturduğunu ifade etti. 
     Dünya kaynaklarının bilinçsizce tüketilmesinin insanları telaşlandırdığını kaydeden Kurgun, son 40 yılda dünyada mevcut çevre kirliliğinin yüzde 50 oranında arttığına işaret etti. 
     Türkiye'de de yüzde 68'lere varan ciddi bir erozyon tehlikesi bulunduğuna dikkati çeken Kurgun, ''Problemlerin çözümünün tek yolu eğitim'' diye konuştu. 
     İstanbul Büyükşehir Belediyesi Çevre Koruma ve Geliştirme Daire Başkanı Faruk Anılsın da, bu projelerin çevre konusunda bütün dünyaya ışık tutacağına inandığını belirtti. 
     
     PROJELER... 
     Ödül töreni yarın CRR'de yapılacak yarışmada sergilenen projeler arasında, ''Güneş Enerjisiyle Çalışan Robot Davran '', ''Güneş Sistemi Saati'' ve ''İstanbul Boğazı'ndaki Hava Akımından, Su Akıntısından ve Güneş Işınlarından Yararlanarak Enerji Üretilmesi'' projeleri dikkat çekti. 
     Güneş sistemi saati projesi yaratıcılarından Canan Kara, insanoğlunun, son güneş sistemindeki gezegenleri keşfe çıktığını belirterek, ''Diyelim ki bir akşam Mars'taki arkadaşımızla saat 5'te buluşacağız. Ancak bir sorunumuz var. Saati dünyaya göre mi, Mars'a göre mi ayarlayacağız. Biz de ortak bir saat ürettik'' dedi. 
     Yine hamam böceklerinin doğal atık maddelerle yok edilmesi ve pilsiz el feneri gibi projeler de sergilenenler arasında yer aldı. 
     
</TEXT>
</DOC>
