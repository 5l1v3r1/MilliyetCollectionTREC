<DOC>
<DOCNO> 211824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/siyaset/asiy.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Irak için destek isteyen Erdoğan'ı böyle rahatlattı 
</HEADLINE>
<TEXT>
   'Tanrı şahidimdir Irak bölünmeyecek' 
   Başbakan Erdoğan'la görüşen ABD Başkanı Bush, Irak'ta etnik federasyona izin vermeyeceklerini taahhüt etti. Kıbrıs konusunda Rumların da adım atmasını isteyen Bush, süreci hızlandırmak için Dışişleri Bakanı Powell'ı görevlendirdi... 
      YASEMİN ÇONGAR, UTKU ÇAKIRÖZER Washington 

   
   ABD Başkanı George W. Bush, Irak'ta etnik temele dayalı bir federasyon modelinden rahatsızlık duyan ve kendisinden garanti isteyen Türkiye'ye "Tanrı'nın adını anarak" taahhüt verdi. Bush'la Beyaz Saray'daki Oval Ofis'te dün buluşan Erdoğan, "Irak'ın etnik ya da dini temele dayalı bir federasyona dönüşmesi bu ülkenin sonu olur. Kürt grupların bu yöndeki girişimlerinden büyük kaygı duyuyoruz" dedi. Bush da buna, "Endişelerinizi biliyorum. Benim dürüstlüğüme inanın. Söylediklerime güvenin. Ben Tanrı'ya inanan biriyim. Kesinlikle Irak'ın bütünlüğü korunacaktır. Irak hiç bir şekilde bölünmeyecektir" yanıtını verdi. 
   Dışişleri Bakanı Abdullah Gül de gazetecilerle sohbetinde, Bush'un "Irak'ta demokrasi ve bütünlüğün sağlanması, sizin de lehinize bir Irak için uğraşıyoruz" dediğini söyledi. 
   
   Bugün Annan'la görüşecek 
   Kıbrıs konusunda 1 Mayıs'a dek Annan Planı çerçevesinde çözüm için ABD Türkiye'ye tam destek verdi. Bush, Türk tarafının Kıbrıs'ta müzakereleri yeniden başlatmak ve mayıs öncesi referandum dahil çözümün bütün aşamalarını gerçekleştirmek yönündeki son açılımına destek vererek, Rum tarafını bu çabaya katılmaya çağırdı. Bush'un Kıbrıs'ta çözüm sürecini hızlandırmak amacıyla görevlendirdiği Powell'ın, bugün BM Genel Sekreteri Annan'la görüşeceği ve müzakerelerin başlatılmasını isteyeceği öğrenildi. 
   Erdoğan ile Bush'un Oval Ofis toplantısı yarım saat sürdü. Daha sonra 10'ar kişilik heyetlerin katıldığı bir saatlik çalışma yemeğiyle görüşmeler devam etti. Ardından Erdoğan, ABD Başkan Yardımcısı Dick Cheney ile biraraya geldi. Dün Beyaz Saray'daki gelişmelerde ana eğilimler şöyle belirlendi 
   
   Rumlar da katılmalı 
   KIBRIS ABD'li yetkililere göre görüşmenin ağırlığı Kıbrıs'tı. Beyaz Saray Sözcüsü Scott McClellan görüşmeden sonra bir soru üzerine, Erdoğan'ın Davos'ta Annan Planı çerçevesinde bir çözüm için güçlü bir irade ortaya koyduğunu belirtti. McClellan, "Rum dostlarımızı da bu çabaya katılmaya çağırıyoruz" sözleriyle, iki tarafın da belirli bir tarihte referanduma gitmeyi içerecek şekilde çözüm için çalışmalarını beklediklerini, ABD'nin de bu çabaya destek vereceğini kaydetti. Erdoğan da basına Powell'ın bugün Annan'la görüşeceğini açıkladı. Yeni bir arabulucu atanıp atanmayacağını Annan'ın yakında açıklayacağı kaydedildi. Bush Erdoğan'a ayrıca, Türkiye'nin AB'den müzakere tarihi alabilmesi için destek vaat etti. Erdoğan bu desteği, "Washington, nazının geçtiği ülkelerle konuşarak bizim sürecimizi hızlandırabilir" sözleriyle tanımladı. 
   IRAK ABD tarafı, Irak'taki PKK varlığına karşı askeri eylemi mayıs - hazirandan önce planlamadığını Türk tarafına iletti. Ancak bu sürede PKK'ya karşı polisiye ve siyasi önlemlerin artırılacağı dile getirildi. ABD dün PKK'nın devamı Kongra - Gel'i de "tüm devlet dairelerinin terörist listesi"ne resmen sokarken, Irak'taki sivil yöneticisi Paul Bremer PKK, KADEK ve Kongra - Gel üyelerinin bundan sonra koalisyon güçleri tarafından "terörist muamelesi" göreceğini bildirdi. 
   ABD'li yetkililer de, bunun Irak'taki PKK'lıların ABD askerlerince tutuklanması anlamına gelebileceğini belirtti. 
   
   Erdoğan'a alkol jesti 
   Yıllardır içki içmeyen Bush, Erdoğan'ın hassasiyetini de dikkate alarak yemekte içki servisi yaptırmadı. Konuklara mısır çorbası, tavuk, salata ve tatlının yanı sıra portakal ve böğürtlen suyu ikram edildi. 
   2002'de AKP Genel Başkanı sıfatıyla Bush'la görüşürken partisinin rozetini takan Erdoğan, dün ay - yıldızlı rozet taktı. 
   Oval Ofis'teki açıklamalar sonrası Bush bacak bacak üstüne atınca Erdoğan da oturma şeklini Bush'a göre ayarladı. 
   Bush'un sözlerini Beyaz Saray'da görevli bir çevirmen, Erdoğan'ın konuşmalarını da Bağış tercüme etti. Bush, sorulara izin vermedi. 
   Erdoğan Bush'a gümüş divit takımı, Bush da Erdoğan'a ABD'yi simgeleyen kartal figürünün bulunduğu çanak hediye etti. 
   Türk Dışişleri'nden kimsenin katılmadığı görüşmede Erdoğan'a Dışişleri Bakanı Abdullah Gül ile İstanbul Milletvekili Egemen Bağış eşlik etti. 
   
   'Türkiye'ye gelmeyi dört gözle bekliyorum' 
   Ortak açıklama sırasında Bush sözlerine Erdoğan'ı överek başladı. "Erdoğan çok rahat konuşan, açık sözlü biri. Erdoğan'la anlaşmanın çok kolay olduğunu vurgulamak isterim" diyen Bush, Erdoğan'ın terörle mücadele konusundaki kararlılığına da önem verdiklerini dile getirdi. Bush, "İkimiz de vatandaşlarımızın teröristlerce katledilmesinin ne anlama geldiğini iyi biliyoruz. Terörle mücadelede daha agresif olmalıyız. Haziranda yapılacak NATO zirvesi için Türkiye'ye gitmeyi dört gözle bekliyorum" dedi. 
   Türkiye'nin Kıbrıs konusundaki görüşünü Beyaz Saray'da tekrarlayan Erdoğan da, "Kıbrıs'taki kararlılığımızı, BM Genel Sekreteri'nin iyi niyet misyonunu desteklediğimizi ve Annan Planı'nı referans alarak müzakere sürecinin başlatılması gereğini konuştuk. Türk tarafının Güney Kıbrıs Rum yönetiminden hiç geri kalmayacağını, hep bir adım önde olacağını söyledik" ifadesini kullandı. 
   
   
   
   
   
</TEXT>
</DOC>
