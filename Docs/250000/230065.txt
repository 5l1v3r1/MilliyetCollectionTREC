<DOC>
<DOCNO> 230065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/guncel/agun.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Olay hakem Ali Aydın, Milliyet'e konuştu 
</HEADLINE>
<TEXT>
   Fatih Terim'e çok üzülmüştüm 
   Olaylı Galatasaray - Beşiktaş derbisinin ardından hakemliği bırakan Ali Aydın Yükselttiğimiz kişileri başarısız olunca çok kötü yerlere sokuyoruz 
      Elif Korap 
   
   Ali Aydın, önce Fenerbahçe - Çaykur Rizespor maçında iki sarı kart gösterdiği futbolcuyu oyundan çıkarmayı unutarak büyük tepki topladı. Maçın tekrarına neden olduğu için hakkında edilmeyen laf kalmadı. Yağmurun azizliğine uğramış, "hiç olmaz" denilen şey olmuş, karttaki işaretlerden biri silinmişti. Oysa kimse oyundan atılması gereken futbolcuyu, hakemi uyarmadığı için suçlamamıştı. 
   Galatasaray - Beşiktaş arasında geçen hafta oynanan derbideki hatalı kararları da bardağı taşıran son damla oldu. Ali Aydın öyle ağır eleştirildi ki, sonunda hakemlikten istifa etti. Ali Aydın'ı ailesiyle yaşadığı Ordu'da bulduk ve yaşananların perde arkasını kendi ağzından dinledik. 
   
   Bir hakem neden hata yapar O an aklından başka bir şey mi geçer Karısıyla ettiği bir kavga, çocuğunun sağlık durumu... 
   Elbette etkili olur. Kafanız bir şeye takılmıştır. Belki bir önceki pozisyonda verdiğiniz kararı düşünüyorsunuzdur. Sahaya çıkarken taraftarın söylediği bir şey rahatsız eder. Birkaç saniyelik bir dalgınlık hata yapmanıza neden olabilir. İyi hakem az hata yapar ama biyonik de değiliz. İnsanız. 
   
   Galatasaray - Beşiktaş maçına çıkarken kafanız bir şeye mi takılmıştı 
   Aslında o gün beni düşündürecek hiçbir şey olmadı. Her şey güzeldi ama iyi günümde değildim işte... 
   
   BASİRETİMİZ BAĞLANDI 
   
   Neden istifa ettiniz 
   Son iki maçtan bu yana hakemliğim dışında, benimle, ailemle ilgili de çok ağır eleştiriler başladı. Bir oyuncunun formasını imzalatıp almışım, evimin bir köşesini bir takıma ayırmışım... Ailecek toplandık, bu eleştirileri hak etmediğimize karar verdik. 
   
   Başka tetikleyici nedenler de var mı 
   Birileri çıkıp "Ali Aydın'a hakemliği biz bıraktırdık" derse de sakın inanmayın. Beni vazgeçirmeye çalışacaklarını düşünerek dostlarıma bile söylemedim. Zaten Fenerbahçe-Rize maçından beri bunu düşünüyordum. O hatayı yapmamam gerektiğini biliyordum. 
   
   Son maçtaki hatanın nedeni Fenerbahçe - Rize maçındaki hatanızdan ve sonraki olaylardan çok etkilenmeniz olabilir mi Ya yine olursa endişesi mi tetikledi 
   Hayır. O anlamda ben sorunumu aşmıştım. Sonra yönettiğim maçlarda çok iyiydim. Galatasaray'a kadar... 
   
   Fenerbahçe - Rize maçıyla ilgili kafama takılan bir şey var. Diyelim ki bir şekilde iki sarı kart çıkardığınız oyuncuyu atmayı unuttunuz. Futbolcunun da gelip "Beni çıkarmanız gerekiyordu" demesi gerekmez mi Ya da diğer oyuncuların 
   Kural olarak gerekmez ama ahlaki olarak demeli tabii. Yanlış anlaşılmasın kimseye kırgın ya da kızgın değilim. Sorumlu benim. Ama ben futbolcu olsaydım, "Hocam beni atmanız gerek" derdim. Orada 22 futbolcu ve yardımcı hakemler vardı. Ama herhalde hepimizin basireti bağlandı. 
   
   Eleştiriler kişiliğinize yönelmeseydi istifa etmez miydiniz 
   Kesinlikle etmezdim. Hatalarımı düzeltmeye çalışırdım. 
   
   Ama sanki sizi eleştirenler, istifanız karşısında bir durdular ve üzüldüler. Bana mı öyle geldi 
   Üzülenler oldu tabii ama orada amaç zaten aba altından sopa göstermek. Beni eleştiriyorlar ama bütün hakemlere de uyarı gönderiyorlar. 
   
   HAKEM OTORİTER OLMALI 
   
   Bir hakem hata yaptığını fark ettikten sonra ne düşünür TV yorumlarını mı, taraftarın tepkisini mi 
   Umarım maçın sonucunu etkilemez diye düşünürüm ve üzülürüm. Zaten bir hakem bir hata yaptığı zaman ondan sonra o maçta hep hata yapar. Çünkü konsantrasyonu bozulur. O maç gitmiştir artık. Ama iyi hakem hatalarını da kafasına takmayıp soğukkanlılığını koruyabilen kişidir. 
   
   Futbolcu kadar çok koşmak zorundasınız, milyon dolarlar kazanma şansınız yok, küfrü yiyen de sizsiniz. 
   Futbol yetenek ister. Hakemlik de ister elbette. Herkesin yeteneği başka bir şeyedir. Hakemlik için otoriter, lider özelliğine sahip olmanız, kuralları iyi bilmeniz, kişilikli olmanız lazım... Hakemliğin de kendine göre cazip tarafları var. 
   
      EŞİM İZLEYEMEDEN BİTTİ 
   
   Sahadaki tek iktidar olmak mı acaba hakemliğin tatmin edici yanı 
   Otorite sahibi olmak güzel tabii. Daha çok saygı duyulması, herhalde tatmin edici yanı. Yoksa dediğiniz gibi büyük paralar kazanılmaz hakemlikten. Bence zaten bir hakemin şüphe uyandırmaması için başka işle de uğraşması gerek. Kendini tamamen buradan gelire bağlamazsa hata yapma riski de düşer bence. 
   
   Hakem olunca takım tutamıyorsunuz. 
   Hiçbir zaman evimde futbol maçı izlememişimdir. Derbi maçı bile oturup izlemem. Ancak maç için İstanbul'daysam gider izlerim. 
   
   Eşinizi neden hiçbir maçınıza götürmüyorsunuz 
   Onlar izleyemeden hakemliğim bitti. Çünkü fanatik taraftarlar benim ailem olduğunu anlar da bir şey yapar diye endişelendim. 
   
   'Futbol benim yatak odam'    
   Futbol dünyasında şikeler oluyorsa ilk hedef hakemler olacaktır. Böyle baskılarla karşılaştınız mı hiç 
   Para teklif eden olmadı. Olsaydı, o kişiyi yemeğe götürür, yaptığının yanlış olduğunu anlatır ve yetkili kişileri haberdar ederdim. Bana bunu teklif etmeye cesaret edemezler. Benim bildiğim böyle olaylar yok. Olsa da açıklamam zaten. Futbol benim yatak odam. 
   
   İstifanızdan sonra "Eleştirilerin yüzde 70"i haklıydı" dediniz. Kalan yüzde 30'u merak ettim. 
   Hiç mi doğru karar yoktu Maçın tamamı mı kötüydü Hakemliğim değil, kişiliğimle ilgili eleştirilere kadar gidenler oldu... İki üç takımın yöneticileri çıkıp hoş olmayan laflar ettiler. 
   
   Bırakma kararını birlikte verdiler 
   Ali Aydın'ın eşi Nudar Aydın, eşinin hakemliği bırakma kararını desteklediğini belirterek, şunları söyledi "Zaten ailecek böyle bir karar aldık. Çünkü artık Ali'nin mutsuz olmaya başladığını görüyordum. Zaten hafta sonları vakit ayıramayacağı için ben hakemliğe başlamasını hiç istememiştim. Ama sonra çok başarılı olunca kabullendim. Bize yönelik bu kadar saldırı olunca, en iyisi bırakmaktı. Artık hafta sonları da ben ve kızımızla birlikte olacağı için mutluyum." 
   
   Tuttuğu takım Efes Pilsen 
   Baba mesleği olan fındık ticaretiyle uğraşan Aydın, hakem olmaya nasıl karar verdiğini şöyle anlattı "Basketbolcu olmak istiyordum ama hakem oldum. Aslında kilo sorunum vardı. 125 kiloydum, zayıflamak için hakem oldum. Babam futbolla hiç ilgilenmezdi. Takım bile tutmazdı. Ben de öyle yetiştim. Sadece Efes Pilsen'i tutuyorum." 
   
   Bir tek kaleci Şenol aradı    
   Kimler aradı istifanızdan sonra Mesela sizi iki maçtan sonra eleştiren Fenerbahçe ve Galatasaraylı futbolcular arayıp geçmiş olsun dedi mi 
   Galatasaray ya da Fenerbahçeli futbolculardan kimse aramadı. Aramaya çekinebilir, yanlış anlaşılır diye düşünebilirler. Bazı eski yöneticiler aradı. Futbolculardan Diyarbakırsporlu kaleci Şenol aradı. Kendisine çok teşekkür ediyorum. 
   Ama bizim millet olarak yaptığımız bir şey var. Ben Fatih Terim'in bu şekilde gitmesine üzüldüm mesela. Onu biz imparator yaptık. Kendisi hak etti. Bunca yıl hizmet veren, bu kadar başarıya imza atan birinin bir süre başarısız oldu diye bu kadar eleştirilmesine de çok üzüldüm ben. 
   
   Kendi yaşadıklarınızdan sonra mı düşündünüz bunları 
   Hayır. Zaten böyle düşünüyordum. Çünkü bu bizim milletçe yapımız. Kendi yükselttiğimiz kişileri, başarısız olunca çok kötü yerlere sokuyoruz. Bugün dünyanın bir numaralı hakemi Collina bile penaltı veriyor, onu geri alıyor ve eli sıkılıyor. Hoşgörü var. Türkiye'de olduğunda ise ne yaşandığı belli. 
   
   
   
   
</TEXT>
</DOC>
