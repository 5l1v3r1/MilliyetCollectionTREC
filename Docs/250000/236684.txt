<DOC>
<DOCNO> 236684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonsiy07.html </URL>
<DATE> 2004/05/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Mehmet Elkatmış Cinayetin töresi olmaz 
</HEADLINE>
<TEXT>

     TBMM İnsan Hakları Komisyonu Başkanı ve AK Parti Milletvekili Mehmet Elkatmış, cinayetin töresinin olamayacağını söyledi. 
     Batman'ın Hasankeyf İlçesi'nde incelemelerde bulunan Elkatmış, Doğu ve Güneydoğu Anadolu Bölgesi'nde demokrasi ve insan hakları konusunda büyük gelişmeler yaşandığını belirtti. 
     Bölgede, Avrupa Birliği'nin AB insan hakları ve demokrasi konusunda istediği kriterlerin oluştuğunu gözlemlediğini ifade eden Elkatmış, gelinen noktanın sevindirici olduğunu bildirdi. 
     Elkatmış, cezaevlerinde yaptığı incelemelerde de çok iyi gelişmeler gözlemlediğini anlatarak, F Tipi cezaevlerinin Avrupa standartlarında olduğunu kaydetti. 
     Bölgedeki göç nedeniyle büyük illere yansıyan töre cinayetlerini kabul etmenin mümkün olmadığını ifade eden Elkatmış, şunları dile getirdi 
     ''Cinayetin töresi olmaz. İyi şeylerin töresi olur. Günümüzde yaşanan bu olaylar cinayetin ötesinde vahşettir. Ceza Kanunu'nda birtakım değişiklikler yapılıyor. Şu anda TBMM Alt Komisyonu'nda görüşülüyor. Zaten bu konuda yasal mevzuat var. Bu yasa mevzuatı yanlış anlaşılıyor ve uygulanıyor. Yasalarda töre cinayetinde indirim diye bir madde yoktur. Bazı hakimler bunu yanlış değerlendiriyor. Hakimlerin yerinde olsaydım böyle bir indirim yapmazdım.'' Elkatmış, daha sonra Batman'a geçerek Vali Efkan Ala ve Emniyet Müdürü Tahir Bayındır'ı makamlarında ziyaret etti. 
     
</TEXT>
</DOC>
