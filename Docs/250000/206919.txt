<DOC>
<DOCNO> 206919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/magazin/mag02.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bayhan'dan popçu olmaz' 
</HEADLINE>
<TEXT>

   'Popstar adayları, piyasadaki şarkıcılardan iyi' diyen Emre Altuğ'a göre, Bayhan'dan iyi 'arabesk şarkıcısı' olur 
      BAYRAM KAYGUSUZ 
   
   Kanal D'nin iddialı dizisi 'Lise Defteri'nin başrol oyuncularından Emre Altuğ, Popstar yarışmasında finale kalan Bayhan'ın sesini beğenmeyenlerden. 
   "Popstar yarışmasındaki adaylar, müzik sektöründe 'şarkıcıyım' diye ortada dolaşanlardan çok daha iyiler" diyen Altuğ, şunları söyledi "Ancak Bayhan'ın kendisine has bir tarzı olmasına rağmen ondan popçu olmaz. Ama fantezi veya arabesk tarzında bir şarkıcı olabilir. Yine de Bayhan'ın bile tarzının olması, ona ayrı bir özellik katıyor." 
   
   Ona destek verelim 
   Bayhan'ın geçmişte işlediği bir suçtan dolayı cezasını çektiğini ve artık ona destek verilmesi gerektiğini belirten Altuğ, sözlerini şöyle sürdürdü "Bayhan'ın hayata yeniden tutunabilmesi için ortam yaratalım ve ona güç verelim. Hayatta birtakım konularda başarılı olabileceğini göstermesinde yardımcı olalım. Öteki türlü 'Bu adam tu kaka, asalım, keselim, atalım' gibi şeyler işin kolayına kaçmak olur." 
   
   
</TEXT>
</DOC>
