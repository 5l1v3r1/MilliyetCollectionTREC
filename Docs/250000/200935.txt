<DOC>
<DOCNO> 200935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur09.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Ergin Bilgisayarları almayan CHP'liler ucuz politika yapıyor 
</HEADLINE>
<TEXT>

     AK Parti Grup Başkanvekili ve Hatay Milletvekili Sadullah Ergin, ''İş Bankası tarafından armağan edilen dizüstü bilgisayarları istemediklerini açıklayan CHP'li milletvekillerini ucuz politika yapmakla'' suçladı. 
     Ergin, dizüstü bilgisayarları kabul etmeyen CHP'lilerin daha önce cep telefonlarını kabul etmelerini yadırgadıklarını söyledi. 
     Bu bilgisayarların CHP'nin de hissedar olduğu İş Bankası tarafından dağıtıldığını anımsatan Ergin, şunları kaydetti 
     ''İş Bankası TBMM'ye şube açmak karşılığında 650 adet dizüstü bilgisayar armağan etti. AK Parti milletvekilleri olarak bu davranıştan dolayı mutlu olduk. CHP Milletvekillerinin bu konudaki davranışlarını anlamış değiliz. Aynı kişiler daha önce yine bir kuruluşun verdiği cep telefonlarını kabul etmişlerdi. Ayrıca, devletin cebinden bir tek kuruş çıkmadığı gibi, teknolojiden de yararlanmak açısından dizüstü bilgisayarlar iyi bir eğitim aracıdır. Bir önemli konu da, bilgisayarları bizlere CHP'nin de ortağı olduğu İş Bankası'nın vermesidir. CHP'liler, hem ucuz politika yapıyor hem de çelişkiler çiziyorlar.'' 
     
</TEXT>
</DOC>
