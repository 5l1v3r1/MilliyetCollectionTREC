<DOC>
<DOCNO> 238994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun21.html </URL>
<DATE> 2004/05/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Teröristler, intihar saldırısı için imamdan 'izin' istemiş 
</HEADLINE>
<TEXT>

     İspanya'nın başkenti Madrid'de 11 Mart'ta 3 trene düzenlenen ve 192 kişinin öldüğü saldırılarla ilgili 13 kişi mahkemeye çıkarılacak. 
     Saldırıdan sonra gözaltına alınan 39 şüpheliden 13'ü tutuklandı. Tutuklu yargılanacaklar 11 Faslı, bir İspanyol ve bir Suriyeli. 
     Bu arada, 3 Nisan'da Madrid'in Leganes ilçesinde düzenlenen operasyon sırasında üzerlerindeki dinamitleri patlatarak intihar eden 7 teröristin, bu eylemden önce Londra'daki bir imamı telefonla arayarak, intihar için ''izin istedikleri'' belirtildi. 
     Polis, Leganes'deki baskında evde bulunan zanlıların, El Kaide üyesi olduğu şüphesiyle Londra'da tutuklanan Ürdünlü Ebu Katadah El Falastini'yi 3 kez arayarak, ''intihar etmek için izin istediklerinin'' tespit edildiğini açıkladı. 
     Ölen teröristler arasında bulunan ve 11 Mart saldırılarının baş sorumlusu olarak gösterilen ''Tunuslu'' lakaplı Serhan Bin Abdülmecit Farket'in karısının da, polisi arayarak, ''intihar etmelerini engellemeye çalışacağını söylediği'' ortaya çıktı. 
     Öte yandan, saldırıların 2. ayında anma törenleri düzenlendi. 
     İspanya veliaht Prensi Felipe ve nişanlısı Letizia Ortiz, başkentteki Atocha garındaki törende, kurbanları andı ve çiçek bıraktı. 
     Saldırılarda yaralanan 1500 kişiden 18'i halen hastanede tedavi görüyor. 
     
</TEXT>
</DOC>
