<DOC>
<DOCNO> 247734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun45.html </URL>
<DATE> 2004/06/14/ </DATE>
<TIME> 21.34 </TIME>
<AUTHOR>  </AUTHOR>
<HEADLINE>
ABD'de okul andı yasalara uygun bulundu 
</HEADLINE>
<TEXT>

     Amerikan Yüksek Mahkemesi, çocukların her sabah okullarda söylediği ''bağlılık andını'' anayasaya uygun buldu. Mahkeme, tanrıtanımaz bir babanın, andın bir dizesinde dine atıfta bulunulduğu, dolayısıyla o ibarenin anttan çıkarılması gerektiği iddiasıyla açtığı davayı reddetti. 
     50 yaşındaki Kaliforniyalı Mickael Newdow'un kızı, okulda arkadaşları gibi, antta geçen ''Tanrı'nın komutasındaki ulus'' One Nation Under God dizesini mahkeme kararıyla söylemeye devam edecek. 
     Mahkeme heyeti, dizenin anayasaya aykırı olmadığına karar verirken, dinle kilise devlet işlerinin ayrılmasına ilişkin konuda fikir belirtmedi. Yargıçlar, karısından ayrı yaşayan Newdow'un, 2002'de dava açtığında çocuğunun velayetine sahip olmadığına dikkati çekerek alt mahkemenin kararını bozdu ve Newdow'un konuyu federal mahkemeye sunmasının hukuki zeminden yoksun olduğuna karar verdi. 
     Mahkeme kararını açıklayan yargıç Paul Stevens, ''Zira Newdow'un çocuğuyla iletişim kurma hakkıyla onu okulda karşı karşıya kaldığı etkilerden korumak için istediği hak arasında büyük fark var'' dedi. 
     Newdow, geçen martta Yüksek Mahkeme yargıçlarına verdiği ifadede, ''Tanrı'nın komutasındaki'' sözcüklerinin anttan çıkarılmasını niçin istediğini anlatmış, bu sözcüklerin dinle devletin ayrılmasına ilişkin anayasa hükmüne aykırı olduğu görüşünü savunmuştu. Newdow, ''Dahası ben tanrıya inanmıyorum. Oysa okulda bu sözcükleri her gün tekrarlayan ve hep bunları duyan kızımın beyni yıkanıyor. Kızım babasının hatalı olduğunu düşünecek, iletişimimiz kopacak'' demişti. 
     Amerikalı çocuklar, 1892'den beri bu andı sabahları okulda söylüyorlar. Andın ilk şeklinde tartışma yaratan bu iki sözcük yoktu. ''Tanrının komutası'' sözcükleri, 1954'de Dwight Eisenhower döneminde ateist komünistlere muhalefetini ortaya koymak isteyen Kongre'nin kararıyla anda eklenmişti. 
     
</TEXT>
</DOC>
