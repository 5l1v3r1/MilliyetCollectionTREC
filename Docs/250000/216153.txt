<DOC>
<DOCNO> 216153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/yasam/ayas.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce çaylar, sonra haklar 
</HEADLINE>
<TEXT>

   İnsan hakları uzmanları, kahvehanelerde vakit geçiren erkeklere misafir gidiyor. Amaç, erkeklere haklarını korumayı öğretmek... 
      Şükran Pakkan 
   
   Finansmanı Avrupa Birliği AB tarafından sağlanan bir proje kapsamında, insan hakları uzmanları kahvehanelere giderek erkeklere, başta kadın ve çocuk hakları olmak üzere hak ihlalleri konusunda bilgiler verecek. AB, Çağdaş Yaşamı Destekleme Derneği'ne ÇYDD projenin hayata geçirilmesi amacıyla 50 bin euro yaklaşık 85 milyar Türk Lirası hibe sağladı. Bu ay sonu AB ile ÇYDD arasında imzalanacak protokol sonrası, hızla hayata geçmesi planan proje, 1 yıl sürecek. 
   Kahvehane projesinin ilk durağı İstanbul. Sarıyer, Şişli, Beyoğlu, Beşiktaş, K ğıthane ve Zekeriyaköy'de belirlenecek 400 kahvehanede 8 bin erkek dinleyiciye ulaşılması hedefleniyor. Sunumlara katılması beklenen erkek grubu da "düşük gelir ve düşük eğitimli, kırsal - şehirli marjinal" olarak tanımlanıyor. 
   30 uzmanca gerçekleştirilecek 3 saatlik sunumlarda, birincil konular kadın ve çocuk hakları olacak. Eğitimlerde, ayrıca kötü muamele ve işkenceyi önleme amaçlı bilgilendirmeler de yer alacak. Türkiye'deki örneklerin de yer alacağı eğitimlerde erkeklere, Avrupa İnsan Hakları Mahkemesi, insan hakları kurulları ve barolara nasıl ulaşabilecekleri, nasıl sosyal yardım başvurusu yapabilecekleri gösterilecek. 
   
   Sonuçta sınav var 
   Eğitim sonunda, ne kadar bilinçlenme olduğu, bireysel veya ortak olarak haklarını savunmak için herhangi bir girişimde bulunup bulunulmadığı, yeterli beceri kazanıp kazanılmadığı uzmanlarca izlenecek. Takiplerde her kahvehanede, bir görevli seçilecek ve bu kişi arkadaşları için rapor tutacak. Sunumlardan ne anladıkları yapılacak bir sınavla da kontrol edilecek ve sonuçta bir "kahvehane raporu" oluşturulacak. 
   ÇYDD'den proje sorumlusu Şaziye Kurtoğlu, erkeklerin hak ihlalleriyle karşılaştığı gibi hak ihlali de yapabileceğini belirterek şunları söyledi "Erkeklere hakları anlatılırken, ödevleri de anlatılacak ve bu noktada kadın ve çocuk hakları vurgulanacak. Hedef grup, ekonomik zorluklarla boğuştuğu için demokratikleşme sürecinde bir fark yaratabileceklerine inanmayabilir. Kendilerine demokratikleşme süreci ve insan haklarının korunmasının uzun vadede onların yaşam kalitesini iyileştirebileceği, bu iyileştirmeye katkıda bulunmaları için ellerinde ne araçlar olduğu anlatılacak." 
   
   
</TEXT>
</DOC>
