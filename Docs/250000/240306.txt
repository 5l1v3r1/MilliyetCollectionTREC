<DOC>
<DOCNO> 240306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo16.html </URL>
<DATE> 2004/05/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kürüm Beşiktaş, Çaykur Rizespor maçında elinden geleni yapacaktır 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Haşmet Bedii Kürüm, siyah-beyazlı takımın Çaykur Rizespor maçında elinden geleni yapacağını söyledi. 
     Haşmet Bedii Kürüm, Beşiktaş'ın kamp yaptığı otelde düzenlediği basın toplantısında, Çaykur Rizespor maçında mevcut kadrolarıyla ellerinden gelen en iyi oyunu oynayacaklarını belirterek, ''Galip geliriz, yeniliriz ama kesinlikle bu maçta Çaykur Rizespor'un durumundan dolayı onlara kolaylık göstermemiz, iyi oynamamamız Beşiktaş Kulübü'ne yakışmaz. Kesinlikle Beşiktaş, Çaykur Rizespor maçında elinden geleni yapacaktır'' dedi. 
     Kürüm, bir gazetecinin, ''Düşmeye aday diğer kulüplerden para teklifi aldınız mı '' biçimindeki sorusuna, ''Ne böyle bir teklif, ne böyle bir ima telefonu dahi almadık. Böyle bir paraya Beşiktaş'ın ihtiyacı yok. Böyle birşey yok'' yanıtını verdi. 
     Cordoba ve Giunti'nin Rize'ye gelmemesi ile ilgili olarak da Kürüm, şunları kaydetti 
     ''Cordoba'yı hocamız 2 haftadır zaten oynatmıyor. Ağırlığı gençlere veriyor. Ligde iddiamız da kalmadı. Yalnızca UEFA Kupası'na katılabiliyoruz. Giunti ise kendini iyi hissetmediği için hocadan izin aldı. O yüzden kafilede yer almadı.'' 
     
</TEXT>
</DOC>
