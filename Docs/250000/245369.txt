<DOC>
<DOCNO> 245369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo38.html </URL>
<DATE> 2004/06/04/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Atalay Türkiye'yi sportif faaliyetlerle tanıtacağız... 
</HEADLINE>
<TEXT>

     Gençlik ve Spor Genel Müdürü Mehmet Atalay, açık hava müzesi görünümünde olan Türkiye'yi sportif faaliyetlerle tanıtacaklarını söyledi. 
     Atalay, 9 ilin gençlik ve spor il müdürleriyle yapılan toplantıya başkanlık yapmak üzere geldiği Siirt'te, Vali Nuri Okutan'ı makamında ziyaret etti. 
     Bölgenin spor potansiyelini belirlemek üzere böyle bir toplantı düzenlediklerini bildiren Atalay, Ankara'da oturarak işleri yürütmediğini, bugüne kadar 59 ilde incelemelerde bulunduğunu belirtti. Atalay, şöyle dedi 
     ''Açık hava müzesi gibi olan Türkiye'yi sportif faaliyetlerle tanıtacağız. Biz, işleri Ankara'da oturarak yönetmiyoruz. İlleri gezerek potansiyelini tespit ediyoruz. Siirt, spor açısından popüler illerden biri. Futboldan basketbola kadar, her alanda Siirt'in sportif potansiyelinin artması için çalışacağız.'' Atalay, daha sonra kapalı spor salonu, yüzme havuzu ve Atatürk Stadyumu'nda incelemelerde bulundu. 
     
</TEXT>
</DOC>
