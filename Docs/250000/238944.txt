<DOC>
<DOCNO> 238944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/siyaset/siy05.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siyasallaşma' yargıyı böldü 
</HEADLINE>
<TEXT>


TBMM'nin Anayasa Mahkemesi'ne üye seçmesi taslağını, Danıştay Başkanı "Yargı siyasallaşır" diye eleştirirken, Haşim Kılıç "Eleştiriler duygusal" dedi 

ANKARA Milliyet 


Anayasa Mahkemesi üyelerinin bir bölümünün TBMM tarafından seçilmesine yönelik taslağa ilişkin eleştiriler yüksek yargıyı böldü. Danıştay'ın kuruluşunun 136. yıldönümü nedeniyle dün düzenlenen tören, 'yargının siyasallaşması' tartışmasına sahne oldu. Anayasa Mahkemesi Başkanı Mustafa Bumin'in "Eleştiriler iyi niyetli değil. Siyasallaşma iddiası gerçekdışı" sözlerine Danıştay Başkanı Ender Çetinkaya'dan, "Seçim işini yapan organa duyulan sempati, yargı organının faaliyeti üzerinde etkili olabilmekte" yanıtı geldi. Törende, Anayasa Mahkemesi Başkan Vekili Haşim Kılıç da "Eleştiriler duygusallığa dönüştü" diyerek Çetinkaya'ya karşılık verdi. 
Danıştay'ın kuruluş yıldönümü töreninde konuşan Çetinkaya, Meclis'in Anayasa Mahkemesi'ne üye seçmesi halinde, yargı kararlarının tartışılır hale geleceğini, TBMM işlemlerini denetleyen Anayasa Mahkemesi'ne TBMM'nin üye seçmesinin kuvvetler ayrılığına ters olduğunu vurguladı. 

'Devlete inanç zedeleniyor' 
"Bu düzenleme yargının siyasallaşmasına yol açacaktır" diyen Çetinkaya, Anayasa Mahkemesi'ne üye seçilirken, yüksek yargıç olma dışında koşul aranmasının yanlış olduğunu söyledi. Çetinkaya, "Yüce Divan görevinin de Anayasa Mahkemesi'nden alınması gerekmektedir" dedi. 
Cumhurbaşkanı Ahmet Necdet Sezer de yayımladığı mesajda, "Yönetim organlarının yargı kararlarını uygulamaması, hukuk devletine inancı zedeliyor" diye konuştu. 

'Para konuşmaktan rahatsızız' 
Cumhurbaşkanı Ahmet Necdet Sezer ve TBMM Başkanı Bülent Arınç, Danıştay'ın kuruluşunun 136. yıldönümü törenine katıldı. Sezer, emekliye ayrılan Danıştay çalışanlarına plaket verdi. Danıştay Başkanı Çetinkaya sağda , yargı mensuplarının parasal taleplerini kamu önünde konuşmaktan rahatsız olduklarını, 'uygun hayat standardı' beklediklerini dile getirdi. 



</TEXT>
</DOC>
