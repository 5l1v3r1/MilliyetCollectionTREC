<DOC>
<DOCNO> 226084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun15.html </URL>
<DATE> 2004/03/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Hamas'ın yeni lideri Umarım gelecekteki saldırımız daha güçlü olur 
</HEADLINE>
<TEXT>

     Hamas örgütünün yeni lideri Abdülaziz El Rantisi, ''İsrail'e yönelik saldırılarının gelecekte daha güçlü olmasını ümit ettiğini'' söyledi. 
     Rantisi, Alman Der Spiegel dergisine yaptığı açıklamada, ''Artık tabu yok. Kapılar açıldı. Umarım gelecekteki saldırımız daha güçlü olur. Çünkü Şeyh Yasin'in yolunda ilerleyeceğiz ve işgalcilere karşı eylemler düzenleyeceğiz'' dedi. 
     ''Filistin halkını direnişte birleştirmek istediklerini'' belirten Rantisi, ''radikal dincilerin İsrail Başbakanı Ariel Şaron'u da hedef alabileceklerini'' kaydetti. 
     ''Şaron'dan nefret ediyorum'' diyen Rantisi, ''saldırıların planlamasının Hamas'ın askeri kanadı tarafından yapılacağını'' ifade etti. 
     Öte yandan, Alman Focus dergisi, Federal Başsavcı Kay Nehm'in gelecekte Hamas örgütünün Almanya'daki yandaşları hakkında da soruşturma yürüteceğini, Adalet Bakanlığı'nın bu konuda gerekli yasal düzenlemeyi yapmakta olduğunu yazdı. 
     Hamas bugüne kadar Almanya'da terör örgütü olarak görülmediği için yandaşları terör örgütüne üyelik suçundan yargılanamıyor. 
     Köln Anayasayı Koruma Dairesi'nin bir uzmanı dergiye yaptığı açıklamada, ''Almanya'da yaklaşık 300 Hamas yandaşı bulunduğunu ve Hamas'ın ruhani lideri Şeyh Ahmed Yasin'in öldürülmesinin bu kişileri önemli derecede kışkırttığını'' söyledi. 
     
</TEXT>
</DOC>
