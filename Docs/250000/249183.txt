<DOC>
<DOCNO> 249183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/spor/aspo.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
EN DOĞRU TERCİH 
</HEADLINE>
<TEXT>


Kartal'ın yeni transferi, "Doğuştan Beşiktaşlıyım" diyerek kimseye yalakalık yapmadığını söyledi, "Ancak geldiğim takımın büyüklüğünü ve camianın ağırlığını çok iyi biliyorum" diye konuştu 

ÖZEL RÖPORTAJ Murat Akbaş 


'Çok yıpranmıştım' 
BEŞİKTAŞ, Fenerbahçe ile Shakthar Donesk arasındaki transfer çekişmesinden kurnazca sıyrılıp İbrahim Toraman'ı renklerine bağlamanın gururunu yaşadı. Genç futbolcu da Kartal'ın kanatları altında yer almanın mutluluğunu dile getirdi. A Milli Takım ve Gaziantepspor'un kampları nedeniyle iki sezondur tatil yapmaya bile fırsat bulamadığını belirten İbrahim, "Sürekli transfer söylentilerinden yıpranmıştım. Şimdi bunlardan da kurtuldum" dedi. 

'Fenerliyim demedim' 
TRANSFERİNİN sürpriz olmadığını, sadece ani geliştiğini belirten İbrahim, "İmza töreninde, sağda solda doğuştan Beşiktaşlıyım gibi şeyler söyleyip, yalakalık yapamam. Hiçbir zaman Fenerbahçeliyim de demedim. Ancak Beşiktaş'ın büyüklüğünü, camianın ağırlığını çok iyi biliyorum. Bana tercihimi sordular, ben de kendime Beşiktaş'ı yakın buldum" diye konuştu. Başarılı futbolcu, "Profesyonelce nasıl yaşanacağını çok iyi biliyorum" diyerek yüreklere su serpti. 

Aybaba'ya teşekkür 
ÜZERİNDE emeği bulunan tüm hocalarına teşekkür eden, kendisini alt yapıdan alıp, A takıma koyan Samet Aybaba'yı ayrı tutan İbrahim, "Türkiye'de benim gibi hem stoper oynayıp, hem de gol yollarında etkili olabilen oyuncu çok az" yorumunu yaptı. Milli oyuncu sözlerini şöyle noktaladı "Bütün enerjimi ve zamanımı futbola harcıyorum. Buraya ilk 11'de oynamak için geldim. Beni Beşiktaş'a kazandıranların yüzünü kara çıkarmak istemiyorum." 


</TEXT>
</DOC>
