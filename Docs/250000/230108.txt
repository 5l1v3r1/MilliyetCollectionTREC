<DOC>
<DOCNO> 230108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/spor/ydemirkol.html </URL>
<DATE> 2004/04/10/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Tecrübeli ve güçlü Rize 
</HEADLINE>
<TEXT>

   
   Dünkü maçın kaderini belirleyen üç ana nedeni ortaya koymalı. Fenerbahçe ile bu sezon dördüncü kez karşılaşan Rizespor rakibinin neyi, nasıl yaptığını biliyordu. Konu Fenerbahçe ise ligin en tecrübeli takımı onlar. İkinci neden Rizespor'un sıralamadaki yerini hiç karşılamayan müthiş fizik kondisyonuydu. Fenerbahçe'yi Gençlerbirliği'nden sonra fizik olarak yıkabilen ikinci takım oldular. Üçüncü neden de Fenerbahçe'nin üçüncü haftadır açılış golünün hatalı bir ofsayt bayrağına kurban gidişi. 
   Yılmaz Vural'ın planı son derece başarılıydı. Bir örnekle Van Hooijdonk'u bir hücum oyuncusu olarak durdurma peşinde değildi. Hollandalı futbolcuyu, rakibin oyun kurucusu olduğunu bilerek sıkı bir alan markajıyla sahadan sildi. Serkan'ı eski yerine, Serhat'ın karşısına koydu. Ünal'ı Ümit'in sürpriz çıkışlarının tıpası yaptı. Rakibin üzerine çok kalabalık gidip, müthiş alan daraltarak rakibin oyun kurmasına izin vermediler. Bu tabloda oyunu 20. dakikaya kadar hep rakip alanda tuttular. Saffet'le de iki pozisyon buldular. Sonra rakibin kolay tutulamaz tarafı oyuna ağırlığını koydu. Tuncay yine oyunun rakip tarafından iyi planlanması kaderine isyan etti ve takımını rakip kaleye taşımaya başladı. 
   22. dakikada golü ofsayt bayrağına takıldı. Bundan sonra da hücum yönünde tek silah Tuncay'dı. Kazanılan kornerlerde Van Hooijdonk ve Ümit ile gole yaklaştılar. Ama hep bunlardan yararlanamadılar. Bu ileri çıkışlarda Fenerbahçe savunması hat olarak hep geride kaldı. Zafer, Okan ve Saffet'in süratlerinden çekindiler. Ama bu çekingenlik yüzünden büyük boşluklar verdiler. Özellikle Fatih'in yer kaybettiği pozisyonlarda iki kez Rize net şans buldu. 
   41'de Okan'ın arkaya kaçışında Luciano'nun onu çekip düşürmesine Papila kırmızı kart yerine sarı verdi. 
   İkinci yarıya Rize 4 - 3 - 1 - 2'sini değiştirmeden başladı. Fenerbahçe'nin 4 - 4 - 2'si ise artık 4 - 2 - 4 olmuştu. Serhat ve Tuncay'ın ileri çıkışlarında Petkov ve Ali Güneş'in onların arkasını doldurmayışı, rakibe büyük alanlar verdi. Fatih'in alan kayıpları ve topu kötü kullanması devam edince Rize akın akın Fenerbahçe kalesine gelmeye başladı. 
   50'de Okan'ın röveşatasında, 65'te Saffet'in üç metreden şutunda hak ettikleri golü yakalayamadılar. Galibiyet sayısı için Fenerbahçe'nin de pozisyonlara girmesini beklemeye başladılar. 
   84'te Rebrov'un çok müsait pozisyonda Murat'a takılışının devamında Fenerbahçe savunmasını yine gafil avlayıp Saffet'le golü buldular. 
   
      
   
</TEXT>
</DOC>
