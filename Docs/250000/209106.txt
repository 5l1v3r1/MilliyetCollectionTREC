<DOC>
<DOCNO> 209106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo11.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural Teklif almadım, acele etmeyeceğim 
</HEADLINE>
<TEXT>

     Adanaspor'dan istifa eden teknik direktör Yılmaz Vural, ikinci yarıda maçlara çıkılması konusunda futbolcularla birlikte büyük çaba gösterdiklerini ancak aynı duyarlılığı yöneticilerde göremediğini söyledi. 
     Vural, Adanaspor'dan istifa etmemek için çok direndiğini ve futbolcularla birlikte özveride bulunduğunu kaydetti. Moralinin çok bozuk olduğunu belirten Vural, ''Hiçbir kulüpten teklif almadım. Acele etmeyeceğim'' dedi. 
     Adanaspor'da, sıkıntıların yakın hedefte çözümlenmesinin zor olduğunu ifade eden Vural, şöyle konuştu 
     ''Adana'nın bende çok anlamlı bir yeri var. Adanaspor'da görev yapmaktan her zaman onur duydum. Son gelişmelerde de hatırlanacağı gibi gemiyi en son ben terkedeceğim demiştim. İstifa etmeden önce uzun süre düşündüm. Ancak, futbolcuların biriken sorunları o kadar çoktu ki bunları çözemeyeceğimi anladım. Lider olarak, görevimi sürdürmem doğru olmayacaktı. İkinci yarıda maçlara çıkılması için gösterdiğimiz çabayı ne yazık ki yöneticiler göstermedi. Dileğim, Adanaspor'un ligde kalmasıdır. Adana halkının da 1. Lig'de bir takımlarının bulunması için mutlaka olağanüstü destek vermeleri gerekiyor. Üzülürek söylemek gerekirse bu konuda Adanalılar ağır davrandılar.'' 
     
</TEXT>
</DOC>
