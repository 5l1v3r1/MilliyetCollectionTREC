<DOC>
<DOCNO> 213093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo03.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan, kaleci sorununu rafa kaldırdı... 
</HEADLINE>
<TEXT>

     Fenerbahçe'de sezon başından bu yana sık sık gündeme getirilen kaleci sorunu, Volkan Demirel'in başarılı performansıyla unutuldu. 
     Ümit milli kaleci, Birinci Süper Lig'in 15. haftasında devraldığı kaleyi başarıyla korurken, 6 lig ve 2 Türkiye Kupası maçı olmak üzere şu ana kadar kaleye geçtiği 8 resmi maçta toplam 5 gol yedi. Başarılı kurtarışlarıyla dikkat çeken Volkan, 0.62 gol yeme ortalamasıyla mücadele ediyor. 
     Sezona kalede Enke ile başlayan, Alman kalecinin ilk maçın ardından ayrılmasıyla kaleyi devralarak ligde 12 maç üst üste Fenerbahçe kalesini koruyan Recep Biler ise 15 gol yiyerek maç başına 1.25 ortalama tutturmuştu. 
     Volkan şu ana kadar görev yaptığı 8 resmi maçın 4'ünde kalesini gole kapatırken, 4'ünde ise gole engel olamadı. 
     Recep ise ligde görev yaptığı 12 maçın sadece 3'ünü gol yemeden tamamlayabildi. 

     
</TEXT>
</DOC>
