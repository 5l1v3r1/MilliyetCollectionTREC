<DOC>
<DOCNO> 249466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur06.html </URL>
<DATE> 2004/06/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
ÖSS sona erdi... Adaylar ''Sözel kolay, sayısal zordu'' 
</HEADLINE>
<TEXT>

     1 milyon 786 bin 924 adayın yarıştığı Öğrenci Seçme Sınavı ÖSS , 12 30'da 
     sona erdi. Yorucu maratonun soruları ve cevap anahtarı en hızlı şekilde milliyet.com.tr'de yayınlanacak. 
     Sınavı gerçekleştiren Öğrenci Seçme ve Yerleştirme Merkezi'nin ÖSYM Başkanı Prof. Dr. Savaş Küçükyavuz, sınava ilişkin şu ana kadar kendilerine herhangi bir olay bildirilmediğini söyledi. ÖSS'nin büyük bir sınav olduğuna işaret eden Küçükyavuz, ufak tefek sorunlar çıkmış olabileceğini ancak kaydadeğer bir olay yaşanmadığını ifade etti. 
     Küçükyavuz, yükseköğretim programları ve kontenjanları kılavuzunun adaylara gelecek hafta içinde gönderilmeye başlanacağını belirterek, ''Adayların tercihlerini 26 Temmuz'dan itibaren alacağız, dolayısıyla sınav sonuçlarını 26 Temmuz'dan önce açıklayacağız'' dedi. 
     
     SÖZEL BÖLÜM KOLAY, SAYISAL ZORDU 

     Öğrenci Seçme Sınavı'na ÖSS giren bazı adaylar, ''sözel bölüm sorularının kolay olduğunu, ancak sayısalda zorlandıklarını'' söylediler. 
     İstanbul Üniversitesi'ne bağlı çeşitli fakültelerde girdikleri sınavdan çıkan adaylardan Esra Gök, sınava dershaneye gitmeden hazırlandığını ve hemşire olmak istediğini belirterek, sözel soruların kolay olduğunu, ancak sayısal bölümdeki sorularda zorlandığını kaydetti. 
     Adaylardan Doğan Altuntaş da, sınava dershaneye gitmeden hazırlandığını ve konservatuvarda okumak istediğini söyleyerek, soruların beklediği gibi kolay çıkmadığını ve özellikle matematik sorularında zorlandığını anlattı. 
     Merve Emecen de, sınava hazırlık aşamasında dershaneye gittiğini ve bilgisayar programcılığı bölümüne girmek istediğini ifade ederek, ''Sözel bölüm soruları kolaydı. Sayısal bölümde özellikle geometri soruları zordu. Fizik, kimya ve biyoloji sorularında zorlanmadım'' dedi. 
     Sınav süresince okul önlerinde bekleyen velilerden Bülent Urgancı, kızının dershaneye giderek üniversite sınavına hazırlandığını belirterek, sınavlardan bir hafta önce aile olarak sınav stresi yaşadıklarını söyledi. 
     Kimya mühendisi Yunus Yılmaz, kızının da kimya mühendisi olmak istediğini kaydederek, 2 çocuğunun üniversitede okuyor olmasına rağmen sınav bitinceye kadar kapı önünde kızıyla aynı heyecanı yaşadığını anlattı. 
     Bu arada, İstanbul'daki özürlü üniversite adayları, sınava Beyazıt İlköğretim Okulu'nda girdi. 
     
     SINAV 

     Sınav, Türkiye'de 81 il ve 63 ilçede, KKTC'de Lefkoşa'da toplam 6 bin 176 binada, 93 bin 4 salonda gerçekleştirildi. Sınavda 264 bin kişi görev aldı. 
     1 milyon 786 bin 924 adayın girdiği sınav saat 09.30'da başladı ve saat 12.30'da sona erdi. Adaylara, sınavda sözel ve sayısal alanlarda çoktan seçmeli sorular yöneltildi. 
     Adayların sınav süresince konuşmaları, kopya çekmeleri, kopya vermeleri, salondaki görevlilere soru sormaları, birbirlerinden kalem, silgi gibi şeyler alıp vermeleri, sınav salonunda sigara, pipo, puro gibi şeyler içmeleri, başkalarını rahatsız edecek şekilde bir şeyler yiyip içmeleri ve sınav düzenini bozacak davranışlarda bulunmaları yasaklandı. 
     Sınavla ilgili yasaklara ve belirlenen kurallara uymadığı saptanan edilen adayların sınavı iptal edilecek. 
     
     SONUÇLAR 

     2004-ÖSS'yi kazanmak için sözel, sayısal, eşit ağırlıklı ve dil puan türlerinin en az birinden 160 puan almak gerekiyor. Üniversitelerin lisans programlarını tercih edebilmek için ise en az 185 puan alma koşulu bulunuyor. 
     Sınav sonuçlarının, 2004 Temmuz ayının son haftası içinde adaylara duyurulması planlanıyor. 
     Adaylar, sonuçları, Sınav Sonuç Gazetesi, 900'lü telefon hatları ve internet aracılığıyla öğrenebilecekler. Sonuç belgeleri, ayrıca adayların adreslerine postalanacak. 
     ÖSS'yi kazanan adaylar, girmek istedikleri yükseköğretim programları için tercih formu doldurma işlemlerine başlayacaklar. Tercih formları ile ilgili işlemlerin ardından, üniversitelere yerleştirme yapılacak. Yerleştirme sonuçları, 2004 Ağustos ayı içinde açıklanacak. 
     
     396 BİN KİŞİ ÜNİVERSİTELİ OLACAK 

     ÖSS sonuçlarına göre, devlet, vakıf ve KKTC'deki üniversitelerin lisans, önlisans ve özel yetenek programlarına toplam 396 bin 241 öğrenci yerleştirilecek. 
     Devlet üniversitelerinin lisans programlarında 165 bin 959, vakıf üniversitelerinin lisans programlarında 18 bin 509, KKTC'deki üniversitelerin lisans programlarında 9 bin 247 kontenjan ayrıldı. 
     Önlisans programları için devlet üniversitelerine 178 bin 705, vakıf üniversitelerine 8 bin 618, KKTC'deki üniversitelere 1720 olmak üzere toplam 189 bin 43 öğrenci alınacak. ÖSS'nin yanı sıra özel yetenek sınavı devlet üniversitelerine 10 bin 103, vakıf üniversitelerine 2 bin 590, KKTC'deki üniversitelere 790, toplam 13 bin 483 aday yerleştirilecek. 
     
     BAZI ADAYLAR İÇİN YARIŞ SÜRÜYOR 

     Üniversitelerin yabancı dil ile ilgili bölümlerinde okuyacak adaylar için sınav heyecanı henüz tamamlanmadı. Bu adaylar, 27 Haziran Pazar günü Yabancı Dil Sınavı'na YDS katılacaklar. YDS Almanca, Fransızca ve İngilizce olmak üzere üç dilde yapılacak. Bu testlerde adaylara kelime ve dil bilgisi, Türkçe'den yabancı dile, yabancı dilden Türkçe'ye çeviri ve okuduğunu anlama ile ilgili sorular yöneltilecek. 

     
</TEXT>
</DOC>
