<DOC>
<DOCNO> 244149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun26.html </URL>
<DATE> 2004/05/31/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
Pakistan'da bomba patladı 13 kişi öldü, 30 kişi yaralandı 
</HEADLINE>
<TEXT>

     Pakistan'ın Karaçi kentinde bir camide meydana gelen patlamada ölü sayısı 13'e yükselirken, yaralı sayısı 30'u geçti. 
     Kentteki hastanelerde görevli olan doktorlar, Reuters ajansına ölü sayısının 13'e ulaştığını, yaralı sayısının 30 civarında olduğunu açıkladılar. 
     AP ajansı da yine hastane kaynaklarına dayanarak ölü sayısının 8, yaralı sayısının 35 olduğunu aktardı. 
     Kent merkezindeki hastanede görevli Dr. Mübarek Ali, hastaneye bir çocuğun cesedinin getirildiğini, yaralı 3 kişininse kurtarılamadığını açıkladı. Ali, olayda 10 kişinin yaralandığını kaydetti. Bir başka doktor ise ölü sayısını 6 olarak açıkladı. 
     Pakistan polisi, bölgeyi kordon altına aldı. 
     Patlama, Şiilerin gittiği İmam Barzag Ali Rıza camiinde akşam namazı sırasında meydana gelmiş, Enformasyon Bakanı Raşid Ahmed, camideki patlamaya bir bombanın sebep olduğunu söylemişti. Patlamanın şiddetiyle caminin kubbesinin çöktüğü ve bölgenin polis kordonuna alındığı belirtiliyor. 
     Pakistan İçişleri Bakanlığı Sözcüsü Abdürrauf Çaudri, saldırıyı ayrılıkçı şiddet eylemi olarak nitelendirirken, arkasında kimin bulunduğunu söylemek için erken olduğunu belirtti. 
     Karaçi'de, dün de Taliban yanlısı Müftü Nizameddin Şamzai silahlı saldırı sonucu öldürülmüş, olayın ardından sokağa dökülen binlerce kişi, Şiiler aleyhine sloganlar atmış ve polisle çatışmıştı. 
     
</TEXT>
</DOC>
