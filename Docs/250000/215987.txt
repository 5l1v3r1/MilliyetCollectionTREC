<DOC>
<DOCNO> 215987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko14.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de yetenekli yabancı eleman vizesi için başvuru süresi doldu 
</HEADLINE>
<TEXT>

     ABD'deki şirketlere, yetenekli, becerikli eleman, işgücünü teminen açılan vize programı için başvuru süresinin dolduğu, Amerikan yönetiminin bundan sonra hiçbir başvuruyu kabul etmeyeceği belirtildi. 
     Amerikan Vatandaşlık ve Göçmenlik Hizmetleri Ofisi'nin açıklamasına göre, H1-B tipi bu vizeler için ayrılan 65 bin kişilik kadro için bu mali yılın ilk beş ayından biraz daha uzun sürede yeterli başvuru yapıldı. 
     ABD'deki şirketlere yetenekli eleman temini için açılan vize programına yeni başvurular Nisan ayından önce yapılmayacak ve yeni mali yılın başlayacağı 1 Ekim'e kadar hiçbir yeni vize çıkartılmayacak. 
     H1-B tipi vizeler, mimarlık, mühendislik, doktorluk ve bilgisayar programcılığı gibi uzmanlaşmış mesleklere sahip yabancılara azami altı yıla kadar tahsis ediliyor. 
     Bu vizeyle yabancı yetenekli eleman çalıştıranlar, ABD'li elemanınkiyle aynı ücreti ödemekle yükümlü ve H1-B vizeli yabancı eleman çalıştırmanın Amerikan çalışanlarına zarar vermeyeceğini garantilemek zorunda. 
     ABD'de 2003 mali yılında 78 bin H1-B vizesi çıkartıldı ve bu vizelerin sayısı 65 binden 195 bine yükseltilse de, süresi 30 Eylül'de dolduğu için tekrar 65 binlik düzeye inildi. 
     
</TEXT>
</DOC>
