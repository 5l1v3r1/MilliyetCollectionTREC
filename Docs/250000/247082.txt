<DOC>
<DOCNO> 247082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun19.html </URL>
<DATE> 2004/06/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Nükleer kaçakçılığa adı karışan Türk iddiaları reddetti... 
</HEADLINE>
<TEXT>

     Trablus'ta ele geçirilen ve nükleer silah yapımında kullanılan malzemeleri temin ettiği iddia edilen ve adının Selim Alguadis olduğu belirtilen Türk işadamı, iddiaları reddetti. 
     Dünya basınının bir süreden beri dikkatle takip ettiği ve Libya'nın gizli nükleer silah programında bir Türk işadamının da rolü olduğuna yönelik iddialarda yeni bir gelişme daha yaşandı. İngiltere'nin etkili gazetesi Financial Times'ta Stephen Fidler imzasıyla yer alan haberde, adı "Selim Alguadis" olarak belirtilen Türk işadamının iddiaları reddettiği belirtildi. 
     Habere göre, Alguadis, şirketinin ürettiği malların Libya'ya gittiğine ilişkin herhangi bir fikri olmadığını kaydetti. Şirketinin ürettiği malların serbest bir biçimde dolaştığını ve "son tüketiciler, dağıtıcılar ve taşeronlar" tarafından elde edilebileceğini ifade eden Alguadis, Afganistan'daki ABD Büyükelçiliği'nin, kendi ürettikleri elektronik malzemeyi kullandığını ancak bu malzemeleri onlara kendilerinin satmadığını ifade etti. 
     Libya'nın gizli nükleer programına voltaj düzenleyiciler ve elektronik parçalar sağladığı iddia edilen Alguadis'in, uluslararası bir şebekenin Türkiye'deki bağlantısı olduğu öne sürülüyor. Alguadis, şebekenin üyeleri olduğu ifade edilen Pakistanlı bilimadamı Abdülkadir Khan ile "tamamen sosyal bir ilişki" içinde olduğunu, Sri Lankalı Bukhari Sayed Abu Tahir ile de, Tahir'in dükkanından üç yıl önce bir dizüstü bilgisayar aldığı sırada tanıştığını iddia etti. 
     
</TEXT>
</DOC>
