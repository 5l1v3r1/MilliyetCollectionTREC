<DOC>
<DOCNO> 236390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/spo15.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ulusoy da yarı finalde 

AZERBAYCAN'IN başkenti Bakü'de süren Atina Olimpiyat Oyunları boks eleme turnuvasında 69 kiloda Bülent Ulusoy, Alman rakibi Sebastian Zbik'i yendi ve yarı finale yükselen üçüncü sporcumuz oldu. 91 kiloda Kurban Günebakan ise Ukraynalı Aleksey Mazikin karşısında tutunamadı ve yarı final şansını yitirdi. 

Rudi'nin sosisleri 

BİLD Gazetesi, Almanya Milli Takımı'nın özel maçta Romanya'ya 5-1 yenilmesini "Rudi'nin sosis takımı her rakip için kolay yutulur lokma" başlığıyla verdi. Gazetede yayımlanan fotomontaj fotoğrafta, futbolcuların bedenleri sosis biçiminde gösterildi ve her birine tanınmış Alman sosislerinin isimleri verildi. 

Mehmet Nas G.Birliği'nde 

TRANSFER çalışmalarını sürdüren Gençlerbirliği, İstanbulsporlu Boliç'ten sonra Samsunsporlu Mehmet Nas ile de anlaştı. Ersun Yanal'ın yerine teknik direktör olarak getirilmesi kesinleşen Erdoğan Arıca'nın Mehmet Nas'ı başkent ekibine getireceği kaydedildi. Samsunspor'da kadro dışı bırakılan bu oyuncuyla lig bitiminden sonra sözleşme imzalanması bekleniyor. 

Erdoğan katılmıyor 

2008 Olimpiyatı adaylarının açıklanacağı 18 Mayıs'taki toplantıya Başbakan Recep Tayyip Erdoğan katılmayacak. 15 Ocak'ta aday adaylığı dosyasını İOC'ye teslim eden İstanbul, Rio, New York, Londra, Paris, Madrid, Moskova, Leipzig ve Havana'dan üç veya dördünün eleneceği oylama toplantısına Devlet Bakanı ve Başbakan Yardımcısı Mehmet Ali Şahin'in başkanlığındaki bir heyet gidecek. 


</TEXT>
</DOC>
