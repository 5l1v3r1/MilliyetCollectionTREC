<DOC>
<DOCNO> 210931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/ekonomi/ekoz1.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYADAN KISA KISA 
</HEADLINE>
<TEXT>

   
   ABD'de aracı kurumlar takipte    Amerikan Sermaye Piyasası Kurulu SEC dünyanın en büyük borsalarından New York Stock Exchange NYSE ile çalışan beş aracı kuruluşun borsa işlemlerinde sahtekarlıklar yapıldığı gerekçesiyle kuruluşların soruşturma kapsamına alınabileceği şeklinde bir uyarıda bulundu. NYSE'de işlem yapan en büyük aracı kuruluş LaBranche'ın yanı sıra Fleet Specialist, Van Der Moolen Goldman Sachs'ın alt kuruluşu Spear Leeds Kellogs ile Bear Wagner şirketlerinin adları SEC'in listesinde yer aldı. SEC'in beş aracı kuruluşa bir yazı göndererek haklarında, müşteriler yerine kendi adlarıyla piyasada işlem yaptıkları iddiaların araştırıldığı bildirildi. Beş aracı kuruluşun NYSE üzerinden yasal olmayan yollardan k r elde ettikleri suçlaması ile sonbahardan bu yana yakından takip edildiği açıklandı. 
   
   Bush bütçesinde güvenlik öncelikli    ABD Savunma Bakanlığı, ABD Başkanı George Bush'un 2005 yılı için 401.7 milyar dolarlık bir savunma bütçesi istediğini açıkladı. Bu rakam 2004 yılı bütçesinden yüzde 7 fazla. Bakanlık tarafından yapılan açıklamada 2005 yılı bütçesinin ABD'nin terörle mücadeleye bağlılığını vurguladığı savunuldu. Acıklamada ayrıca bütçenin uzun vadedeki teknolojik dönüşümleri destekleyerek ve küresel operasyonlar için gerekli kaynakları sağlayarak ABD'nin ulusal güvenlik önceliklerini karşılayacağı ifade edildi. Savunma Bakanı Donald Rumsfeld, Başkan Bush'un savunma bütçesiyle, ordu güçlerinin en kaliteli gönüllülerden oluşmasına ve ihtiyaçlarının karşılanmasına verdiği önemin altını çizdiğini söyledi. Bütçe hakkında detaylı bilgi 2 Şubat'ta bir brifingle açıklanacak. 
   
   'Greenspan gitsin' önerisi    ABD başkanlık seçimlerinde Başkan Bush'un en büyük rakiplerinden biri olarak görülen Howard Dean, çok politik olması nedeniyle ABD Merkez Bankası FED Başkanı Alan Greenspan'in yerine başka bir ismin getirilmesini önerdi. " Greenspan, eğer bütçe açıklarını eleştirecek cesareti kendinde bulamıyorsa ve Bush'un akıl almaz vergi kesintilerini de destekliyorsa bu onun politik olduğunu gösterir" diyen Dean ABD Merkez Bankası'nın çok kötü çalıştığını söyledi. Dean, ABD'nin 374 milyon olduğu tahmin edilen bütçe açıklarının da bu yıl yüzde 4.5 artacağı yorumunu da yaptı. Howard Dean, kasım ayında yapılacak seçimlerde Bush'un tahtını sallayacak kişi olarak tanımlanıyor. Dean ayrıca, Bush'un Irak ve ekonomi politikası ile bütçe açıklarının ise en önemli karşıtlarından. 
   
   Parmalat skandalına intihar da eklendi    İtalya'da geçtiğimiz ay ortaya çıkan ve mali hesaplarda 4 bin euroluk açık bulunan Parmalat skandalına adı karışan şirketin Mali İşler Müdürü Fausto Tonna'nın yardımcısı Alessandro Bassi İtalya'da ölü bulundu. Parma kentinde cuma günü otoyol üstündeki bir köprüden atlayarak intihar eden Bassi'nin skandalın patlak vermesinin ardından ifadelerine başvurulan 11 yönetici arasında bulunduğu bildirildi. Bassi'nin intihar nedeni hakkında bilgi verilmedi. İtalyan kaynaklarından alınan bilgiye göre Parmalat skandalında Bassi'nin ifadesine başvuruldu ancak suçlu bulunmayarak serbest bırakıldı. 32 yaşındaki Bassi evli ve iki çocuk sahibiydi. Bassi'nin Müdürü Fausto Tonna ve Parmalat'ın sahibi Calisto Tanzi halen ceza evinde bulunuyor. 
   
   
</TEXT>
</DOC>
