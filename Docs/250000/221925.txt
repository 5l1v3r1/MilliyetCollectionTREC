<DOC>
<DOCNO> 221925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/spor/aspo.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON'UN ŞAKASI YOK 1-2 
</HEADLINE>
<TEXT>

   Bordo-Mavililer, Ankadargücü önünde hızını kesmedi, Emre Toraman ve Fatih'in golleriyle bir virajı daha kazasız geçti. Adem'in tek golü evsahibine yetmedi 
      
   90 dakika    CEMAL ERSEN 

   Hızla irtifa kaybeden Beşiktaş'ı yendikten sonra bir anda Şampiyonlar Ligi yolu açılan Trabzonspor için beklenildiği gibi zor bir deplasman olmadı. Kontrollü, sabırlı, dikkatli oyun Bordo - Mavililer'e iddiasını sürdürecek üç puanı getirdi. 90 dakikaya yayılan futbol kalitesi son bölümler hariç vasatı aşamazken, rakip savunmayı geriden çıkardığı uzun toplarla aşmayı planlayan Trabzonspor, genelde bu düşüncesinde başarılı oldu. Fatih ve Gökdeniz gibi hızlı oyuncularını Sarı - Lacivertli savunmanın arkasına sızdıran Bordo - Mavililer, beklediği gole ilk yarının son dakikasında ulaşabildi. 
   Karşılaşmanın başlama düdüğünden hemen sonra ilk gol girişimini gerçekleştiren Karadeniz ekibi, Fatih ile rakip kaleyi yokladı. 12. dakikada yine aynı futbolcunun kullandığı serbest atışta barajı geçen top az farkla dışarı gitti. 32'de Hakan Keleş'in ortaladığı top Adem Dursun'un kafası ile buluştuğunda az farkla auta gitti. Bu pozisyon Ankaragücü adına rakip kalede yaşanan ilk ciddi tehlikeydi. 44'te Yattara'nın yaklaşık 25 metre taşıyıp ortaladığı topla buluşan Emre Toraman, kendini savunmanın arasında unutturdu. Nefis bir vuruşla ağları havalandırdı 1 - 0. 
   54. dakikada yine Yattara tükenmeyen enerjisi ile rakip ceza alanına kadar indi. Ortaladığı topu bu kez Fatih kontrol edemeyince Trabzonspor adına önemli bir gol tehlikesi sonuçsuz kaldı. 56'da dün Ankaragücü'nün sahadaki en çalışkan oyuncusu Adem Dursun'un direkte patlayan gol girişimi vardı. Umut'un bu futbolcunun önüne indirdiği meşin yuvarlak, Petkoviç'in bakışları arasında yan direğe çarparak dışarı çıktı. 67'de Sarı - Lacivertli ekip hücuma kalkarken topu kaptırınca, Trabzonspor için ani atak şansı doğdu. Yattara'dan Emre'ye, Emre'den Fatih'e gelen top, tecrübeli oyuncunun klas vuruşu ile ağlara gitti 2 - 0. 75. dakika Başkent ekibi için beraberlik umutlarının yeşerdiği andı. Ramadan'ın kafa ile önüne indirdiği topu müthiş bir vuruşla ağlara gönderen Adem Dursun farkı bire indirdi 2 - 1. Bu dakikadan sonra savunmasında tüm riskleri göze alan ve yaptığı oyuncu değişiklikleri ile beraberliği düşünen Başkent ekibi, sonucu değiştirecek beceriyi gösteremedi. Rakip ceza alanı etrafındaki arayışları Trabzonspor savunmasının dikkatli oyununa takıldı. Son dakikada Yılmaz'ın 30 metreden kullandığı serbest atışta az farkla dışarı giden top Sarı - Lacivertli tribünleri ayağa kaldırırken, hemen ardından Fatih'in bomboş pozisyonda dışarı gönderdiği top karşılaşmanın akıllarda kalan son pozisyonlarıydı. 
   
   Maçın hakemi 
   İyi yönetti 
   HAKEM İsmet Arzuman sonuca tesir edecek bir hata yapmadı. Pozisyonlara yakındı, yardımcılarıyla iyi anlaştı. Oyunun kontrolünü elinden hiç bırakmadı, kartlarını yerinde çıkardı. Ancak maç sonuna sadece iki dakika uzatma koyması notunu kırdı. 
   
   Maçtan notlar 
   Ağaoğlu'ndan ziyaret 
   DAHA önce başkanlığa adaylığını koymasına rağmen son anda çekilen eski yönetici Ahmet Ağaoğlu'nun, maç öncesi Trabzon'un kampına giderek, başarılar dilediği öğrenildi. Başkan Atay Aktuğ ve yöneticiler tam kadro halinde Başkent'te takımlarına destek verirken, Trabzon'un eski valisi Adil Yazar ile Belediye Başkanı Niyazi Türkmen de maçı izledi. 
   
   Avrupa takipte 
   TRABZONSPOR'DA kaleci Petkoviç, Gökdeniz ve Fatih'in birçok Avrupa kulübünün takibinde olduğu bildirildi. Gökdeniz ve Fatih'i Almanya, Hollanda ve İspanya'dan ünlü takımların izlediği, Avustralyalı file bekçisine de Fransız, Rus, Portekiz ve Belçika'dan taliplilerin olduğu öğrenildi. 
   
   Mehmet rahatsız 
   SÜREKLİ yedek beklemesi nedeniyle huzursuz olan Mehmet Yılmaz, yeni sezonda ayrılabileceğini bildirdi. Golcü futbolcu, "Henüz 25 yaşındayım ve önümde uzun bir gelecek var. Futbol oynamak istiyorum. Sezon sonunda uygun görülürse, gidebilirim" dedi. Hüseyin de, baskılar nedeniyle sıkıntı yaşadığını belirtip, veda sinyali vermişti. 
   
   Güneş tribünde 
   GENÇLERBİRLİĞİ-Valencia maçını izleyen Şenol Güneş dün de tribündeydi. Başkent kulübü Başkanı Cemal Aydın ile birlikte şeref tribünündeki yerini alan Güneş'in sık sık not tuttuğu gözlendi. Karşılaşmayı beş bine yakın Trabzonspor seyircisinin yanı sıra üç bin civarında Sarı-Lacivertli taraftar takip etti. 
   
   Zorunlu değişiklik 
   MAXİM Romaschenko ve Volkan'ın cezalı olması Ziya Doğan'ın kadro yapısında değişikliğe gitmesine yol açtı. Beşiktaş önünde sağ kanatta görev yapan Emre Toraman, Başkent'te Beyaz Rus oyuncunun bölgesine çekildi. Sağ kanatta Yattara forma giydi. Volkan'ın yerinde de Hasan görev aldı. 
   
   
</TEXT>
</DOC>
