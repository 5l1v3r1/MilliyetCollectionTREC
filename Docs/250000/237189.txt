<DOC>
<DOCNO> 237189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko27.html </URL>
<DATE> 2004/05/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hyundai Assan, 2005'in ikinci yarısında yeni model sunacak 
</HEADLINE>
<TEXT>

     Hyundai Assan Genel Müdürü Kurthan Tarakçıoğlu, 2005 yılının ikinci yarısında yeni modeli pazara sunacaklarını bildirdi. 
     Tarakçıoğlu, ''Gerçeğe Davet Kampanyası''nın tanıtıldığı basın toplantısının ardından gazetecilerin soruları üzerine, yeni modele ilişkin çalışmaların bu yılın Haziran ayından sonra başlayacağını kaydetti. 
     Yeni modelin B ve C segmenti ortasında compact bir sınıfta olacağına işaret eden Tarakçıoğlu, sedan şeklindeki yeni modelin 2005 yılının ortasında üretilerek pazara sunulacağını ifade etti. 
     Başbakan Recep Tayyip Erdoğan'ın Şubat ayında Güney Kore'ye gerçekleştirdiği ziyaretin Hyundai'ın Türkiye'deki yatırımlarının genişletilmesi yönündeki çalışmalara itici güç olduğunu vurgulayan Tarakçıoğlu, yeni model üretiminin o günlerde kararlaştırıldığını kaydetti. 
     Yeni model için 100 milyon dolarlık ek yatırımın söz konusu olduğuna dikkati çeken Tarakçıoğlu, ek yatırım kapsamında fabrikanın genişletileceğini ve 40 bin adetlik kapasite artışının sağlanacağını bildirdi. 
     Kurthan Tarakçıoğlu, tüketici ve otomobil kredilerinin kullanılmasındaki artıştan herhangi bir endişe duyulmaması gerektiğini dile getirerek, şöyle konuştu 
     ''Türeticiler, bankacılar ve üreticiler, 2000 yılındaki krizin ardından paranoya olmuş durumda. Herkes korktuğu için önlem alıyor. Dolayısıyla 2000 senesindeki çılgınca, olmayan parayı harcamanın bu sene olduğunu düşünmüyorum. Bu yıl krediyle alışveriş yapanlarda, 2000 senesinde başına gelenleri çok iyi bildiği için, bu tip bir tüketici yaklaşımı yok. Bankalar, devlet ve tüketici temkinli hareket ediyor.'' 
     
</TEXT>
</DOC>
