<DOC>
<DOCNO> 203326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/siyaset/siy04.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok konuşana protesto 
</HEADLINE>
<TEXT>

   Ankara Film Festivali'nin açılışında konuşmayı uzatan Müsteşar Yardımcısı Alp, alkışlarla protesto edildi. Tepki gösteren bürokrat, kürsüyü terk etmek zorunda kaldı 
      YILDIZ YAZICIOĞLU Ankara 

   
   15. Ankara Uluslararası Film Festivali'nin açılışında küreselleşme konusunda uzun bir konuşma yapan Kültür ve Turizm Bakanlığı Müsteşar Yardımcısı Ali Alp, alkışlarla protesto edildi. 
   Dünya Kitle İletişimi Araştırma Vakfı'nca düzenlenen 15. Ankara Uluslararası Film Festivali'nin önceki gece yapılan açılışında olay yaşandı. Festivale sponsor olan, ancak davetiyelerde yer almadıkları gerekçesiyle sponsorluktan çekileceklerini açıklayan Çankaya Belediye Başkanı Haydar Yılmaz, son gün uzlaşmaya varılması üzerine yaptığı konuşmada kırgınlığını dile getirdi. Kültür ve Turizm Bakanlığı'ndaki görevine kısa süre önce atanan Alp de, küreselleşme - sinema ilişkisi üzerine konuşurken, sıkılan seyirciler tarafından alkışlarla susturuldu. Bunun üzerine Alp, "Umarım Türk sinemasının küreselleşme karşısında mutlaka gelişmesi gerektiğini alkışlıyorsunuz" diyerek kürsüden ayrıldı. Açılış gecesini sunan Pelin Batu Alp'i elini sıkarak uğurlarken, diğer sunucu Toprak Sergen tepkisini geri çekilerek gösterdi. 
   
   Mumcu da 'alkışlanmıştı' 
   Kültür ve Turizm Bakanı Erkan Mumcu da, geçen hafta Lütfü Kırdar Kongre Merkezi'nde TÜRSAK'ın düzenlediği 6. Uluslararası Sinema Tarih Buluşması'nda aynı şekilde "protesto"ya uğramıştı. Ahmet Salih'in köşesinde yazdığı olaya göre Mumcu, festivalin ana temalarından "medeniyetler çatışmasının" sipariş bir tez olduğunu belirttiği açılış konuşması sonunda alkışlarla protesto edilmişti. "Hak ihlali olabilecek kadar uzun konuşan" Mumcu, kendisinin ardından sahneye çıkan dünyaca ünlü Polonyalı kadın yönetmen Agnieszka Holland'ın şakayla karışık eleştirileriyle karşılaşmıştı. Holland, "Kültür Bakanı'nın halkıyla iletişmine hayran kaldım ama neyse ki çok yakışıklı" demişti. 
   
   
   
   
</TEXT>
</DOC>
