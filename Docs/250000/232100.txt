<DOC>
<DOCNO> 232100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur15.html </URL>
<DATE> 2004/04/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Devrilen mum yüzünden ölen çocuğun babası zengin çıktı 
</HEADLINE>
<TEXT>

     İzmir'in Torbalı İlçesi'nde elektrik faturasını ödemeyen ailenin evinde mumun devrilmesi sonucu çıkan yangında ölen 10 yaşındaki ikiz kız çocuğunun babasının 4 katlı apartmanın sahibi olduğu ve bu binayı kiraya verdiği ortaya çıktı. 
     Alınan bilgiye göre, Çaybaşı Beldesi'nde mumun devrilmesi sonucu çıkan yangında evin içinde yanarak ölen Seren Bahçeci'nin babası Ramazan Bahçeci'nin maddi durumunun kötü olmadığı belirlendi. 
     AA muhabirinin görüştüğü Bahçeci, şöyle konuştu 
     ''Torbalı'daki 4 katlı binayı kiraya verdikten sonra 5 ay önce Çaybaşı Beldesi'ne gelerek hayvancılık yapmaya başladım. Kiradan gelen tüm parayla hayvan aldım. Aynı zamanda özel bir firmada asgari ücretle tuğlacılık yapmaya başladım. Evin elektriği ben taşındığımda kesikti. Ancak, maddi yönden sıkıştığım için elektrik parasını ödeyemedim.'' Çaybaşı Belediye Başkanı Ömer Şentürk de Bahçeci ailesinin durumunun iyi olduğunu söyledi. 
     AA muhabirinin görüştüğü Şentürk, şunları söyledi 
     ''Ramazan Bahçeci'nin Torbalı'da 4 katlı bir binası var. Burayı kiraya verip ailesiyle birlikte 5 ay önce Çaybaşı Beldesi'ne geldi. Yangının çıktığı evi kiralayarak hayvancılıkla uğraşmaya başladı. Evde oturmaya başladıklarında elektrikler kesikti. Kiracı olarak oturmaya başlayan Bahçeci ailesi elektriği açtırmadı ve 5 ay mum ışığında yaşadı. Torbalı'dan 4 katlı binanın kira gelirini aldıkları için durumları iyiydi. Ancak, elektriği açtırmadan mum ışığında yaşamaktan rahatsız olmadıklarını söylüyorlardı.'' Bu arada, ölen Seren Bahçeci'nin ikiz kardeşi Selin ile babası Ramazan'ın Torbalı Devlet Hastanesi Genel Cerrahi Servisi'ndeki tedavileri sürüyor. Selin Bahçeci'nin yüzünde, ellerinde ve omuz bölgesinde 2'inci derecede yanıklar olduğu ve durumunun ciddiyetini koruduğu, babasın Ramazan Bahçeci'nin vücudunda ise yüzeysel yanıkların bulunduğu bildirildi. 
     Öte yandan, yangında ölen Seren Bahçeci'nin cesedine İzmir Adli Tıp Kurumu'nda otopsi yapıldı. Otopsiden sonra Seren'in cenazesi Torbalı Merkez Camii'nde kılınan namazın ardından Torbalı Mezarlığı'nda toprağa verildi. 
     Çaybaşı Beldesi Eğilmez Sokak'ta oturan Bahçeci ailesinin evinde kullandığı mumun devrilmesi sonucu çıkan yangında, ikiz kız çocuklarından Seren Bahçeci ölmüş, kardeşi Selin ile babası Ramazan Bahçeci yaralanmıştı. 
     Bahçeci ailesinin, 5 aydır faturasını ödemedikleri için elektriklerinin kesik olduğu ve bu nedenle mum kullandıkları belirlenmişti. 
     
</TEXT>
</DOC>
