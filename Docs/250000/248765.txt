<DOC>
<DOCNO> 248765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo13.html </URL>
<DATE> 2004/06/17/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Trabzonspor, kademeli transfer yapacak... 
</HEADLINE>
<TEXT>

     Trabzonspor Kulübü Futbol Şubesi Sorumlusu Süleyman Atal, 1-2 oyuncu transferi düşündüklerini ancak kamp sonrası yine takviye yapabileceklerini söyledi. 
     Süleyman Atal, yaptığı açıklamada, Bernd Thijs ile prensipte anlaştıklarını ve yarın futbolcuyla sözleşme imzalayacaklarını belirterek, ''Şu anda 1-2 oyuncu daha transfer ederek, transferi kapamak istiyoruz. Ancak kamp süresince veya sonrasında herhangi bir ihtiyaç duyulması halinde transfer yapabiliriz. Ocak ayına kadar transfer zamanı var'' dedi. 
     Bernd Thijs'in orta alanda oyunu yönlendirebilme özelliğinin bulunduğunu ifade eden Atal, şöyle konuştu 
     ''Thijs, orta alanda ihtiyacımız olan bir oyuncuydu. Batista'nın da transferini düşünüyoruz. Arjantinli bir menajeri var ve görüşmelerimiz sürüyor. Kulübün ekonomisine uygun olması durumunda Batista'yı da transfer edebiliriz. Ancak başka kulüplerden iyi bir teklif alıyorsa, Batista gidebilir. Fazla ısrarcı olmayız. Batista'yı kadromuza dahil edersek, orta alanda daha da güçlenmiş oluruz.'' Savunma ve forvette sıkıntılarının bulunmadığını kaydeden Atal, ''Orta alanı da güçlendirmek istiyoruz. Bu nedenle başta Batista olmak üzere görüştüğümüz oyuncular var'' diye konuştu. 
     Batista'nın dışında İstanbulsporlu Musa Büyük'ü transfer etmek istediklerini dile getiren Atal, sarı-siyahlı kulübün içinde bulunduğu durumdan dolayı muhatap bulamadıklarını söyledi. 
     
</TEXT>
</DOC>
