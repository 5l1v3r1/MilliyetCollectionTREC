<DOC>
<DOCNO> 222228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko14.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV iadelerindeki suistimal oranı yüzde 7.1 olarak belirlendi... 
</HEADLINE>
<TEXT>

     İhracatta tam anlamıyla bir patlama yaşanan Türkiye'de, ihracatta katma değer vergisi iadelerindeki suiistimal oranı yüzde 7.1 olarak belirlendi. 
     A.A muhabirinin edindiği bilgiye göre, Maliye Bakanlığı Gelirler Kontrolörleri geçen yıl 279 adet ihracatta katma değer vergisi iadesi incelemesi gerçekleştirdi. 
     Bu incelemelerde ihracatçıya ödenen 296 trilyon 475 milyar 386 milyon 628 bin liralık katma değer vergisi iadesinde herhangi bir suiistimal bulunup bulunmadığı araştırıldı. Bu çerçevede hayali ihracat yapılıp yapılmadığına, ihracatın gerçek rakamları yansıtıp yansıtmadığına, ihracatçıya ödenen vergi iadesinde herhangi bir yanlışlık olup olmadığına bakıldı. 
     Kontrolörlerin incelemeleri sonucunda, ihracatçılara ödenen 275 trilyon 400 milyar 398 milyon 751 bin liralık katma değer vergisi iadesinde hiçbir sorun olmadığı, bu iadelerin gerçek ihracata ve gerçek belgelere dayandığı anlaşıldı. 
     
     YÜZDE 7.1'LİK SUİİSTİMAL 
     Gelirler Kontrolörlerinin söz konusu denetimlerinde, ihracatçıların aldığı 21 trilyon 74 milyar 987 milyon 877 bin liralık katma değer vergisi iadesinde ise hayali ihracat, fiktif ihracat, yanlış beyan gibi suiistimal olduğu ortaya çıktı. Söz konusu tutardaki iadenin de reddi kararlaştırıldı. 
     Buna ilişkin raporların vergi dairelerine yazılmasıyla birlikte reddedilen katma değer vergisi iadelerinin ihracatçılardan gecikme zammıyla tahsil edildiği belirtildi. 
     Kontrolörlerin incelemeleri sonucunda hayali ihracat yapan ya da gerçeğin üzerinde rakam beyan ederek devletten haksız yere katma değer vergisi iadesi alan firmalara 16 trilyon 158 milyar 152 milyon 482 bin lira da ceza kesildi. 
     
     KÜÇÜK FİRMALAR DENETLENİYOR 
     Bu arada Gelirler Genel Müdürlüğü, ihracatçıya katma değer vergisi iadeleri konusunda Teftiş Kurulu, Hesap Uzmanları Kurulu ve Gelirler Kontrolörlerine ayrıca bir inceleme yaptırdı. 
     Bu incelemede katma değer vergisi iadesi tutarlarında aşırı artış tespit edilen firmalar mercek altına alındı. 
     Büyük ihracatçı kuruluşlara yönelik bu incelemelerde, herhangi bir sorun belirlenmedi. Ancak ihracatçı kuruluşların mal aldığı bazı küçük firmalarda ufak çaplı sorunlar tespit edildi. Bunun üzerine 500-600 dolayındaki küçük firmanın hesapları da incelemeye alındı. 
     Yetkililer, küçük firmalara yönelik incelemenin devam ettiğini bildirdi. 
     
</TEXT>
</DOC>
