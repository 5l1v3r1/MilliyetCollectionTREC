<DOC>
<DOCNO> 210004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/ekonomi/eko03.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Karadeniz'de petrol umudu artıyor 
</HEADLINE>
<TEXT>

   Doğu Karadeniz'deki petrol sahasının işletilebilir olup olmadığının anlaşılması için sondaj başlıyor 
      ANKARA Milliyet 
   
   BP ve TPAO'nun Doğu Karadeniz'deki petrol arama çalışmalarında kesin sonuç Aralık 2004'te ortaya çıkacak. 
   
   100 milyon dolar 
   2005 baharına kadar bu projede 100 milyon dolar harcanacağı açıklandı. 
   BP Türkiye Başkanı Tahir Uysal, geçtiğimiz yaz tamamlanan iki boyutlu sismik araştırmaların ardından başlatılan üç boyutlu sismik araştırma sonuçlarının olumlu olduğunu söyledi. Uysal, "Karadeniz'de bu yıl ilk deniz sondaj kulesi kurulacak ve yıl içinde sondaj yapılacak" dedi. 
   
   Sonuç Aralık'ta 
   Bölgede deniz derinliğinin yüksek olması nedeniyle bugüne kadar fazla bir arama çalışması yapılamadığını hatırlatan Uysal, üç boyutlu sismik çalışmalar sınasında bin 200 kilometrekarelik alan tarandığını belirtti. 
   
   Rezerv için erken 
   Uysal, bölgenin ticari açıdan işletilebilir bir saha olup olmadığının sondajdan sonra anlaşılacağını kaydetti. 
   Enerji Bakanı Hilmi Güler ise rezerv konusunda konuşmak için çok erken olduğunu bildirdi. Güler, "İnşallah aralık ayında olumlu sonuçlarla karşınıza çıkarız" dedi. 
   Gazetecilerin rezerv konusundaki sorularını yanıtlamaktan kaçınan Güler ve diğer yetkililer, bazı aramalarda sondajdan sonra hiçbir şey çıkmadığını söyledi. Norveç örneğini de veren Güler, "Norveç, denizde doğalgaz ararken 17 kuyudan sonuç alamadı. Gazı 18. kuyuda buldu" dedi. 
   
   
</TEXT>
</DOC>
