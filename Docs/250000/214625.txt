<DOC>
<DOCNO> 214625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/guncel/gun01.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
3 milyon dolara yıldırım düştü 
</HEADLINE>
<TEXT>

   Hassas ölçümler yapmak için kurulan hava tahmin radarı 7 kez yıldırım düşünce enkaz haline geldi 
      ŞENOL DEMİRCİ İstanbul 
   
   Meteoroloji İşleri Genel Müdürlüğü'nün Marmara Bölgesi'ne yönelik noktasal ve hassas ölçümler yapmak için kurduğu hava tahmin radarı yıldırım düşmesi sonucu enkaz haline geldi. Japon Mitsubishi firmasının kurduğu ve yaklaşık 3 milyon dolara mal olan radar tamamen kullanılmaz hale gelirken, Türkiye Meteoroloji Mühendisleri Odası radarı koruyacak paratoner olmadığını öne sürdü. 
   İstanbul'u felç eden kötü hava şartlarının kurbanlarından biri de, Meteoroloji Genel Müdürlüğü'nün Çatalca'nın İhsaniye köyünde bulunan hava tahmin radarı oldu. Rüzg rın nokta ve şiddetiyle bulut hareketlerini tarayarak yağışın miktarını ve dağılım alanını 2 - 3 saat öncesinden kesim olarak belirleyen radar istasyonuna 22 Ocak gecesi 7 kez yıldırım düştü. Radar parçalara ayrıldı ve geniş bir alana yayıldı. Hassas tahminleri değerlendirmekte kullanılan bilgisayarlar tahrip oldu, elektrik direkleri devrildi. Ocakta kurulan radarlar, deneme aşamasında kullanılamaz hale geldi. 
   
   Paratoner yokmuş 
   Türkiye Meteoroloji Mühendisleri Odası Başkanı İsmail Küçük, kurumun kendilerini hiç bilgilendirmediğini savunarak, "Meteoroloji'den bazı arkadaşlardan öğrendiğimize göre radarda paratoner yokmuş ve üstlenici firma bu nedenle mahkemeye verilecekmiş" dedi. 
   
   Henüz devralmamıştık 
   Meteoroloji İşleri Genel Müdür Yardımcısı Nurettin Çam da, radarda paratoner bulunduğunu, fakat düşen yıldırımın büyüklüğünden dolayı radar ve bilgisayar sisteminin tamamen kullanılamaz hale geldiğini belirtti. Çam, "Japonya'da da deprem oluyor, evler yıkılıyor. Her şeyin sınırı var. Radara öyle bir yıldırım düşmüş ki, paratoner de fayda etmemiş. Sistemi Japon Mitsubishi firması kuruyor ve henüz kabulü yapılmış değil. Yani devletin zararı yok" diye konuştu. 
   
   'Paratoner varsa yıldırım düşmez' 
   Türkiye Elektrik Mühendisleri Odası EMO Teknik Müdürü Hamza Koç, paratoner olan hiçbir yapıya yıldırım düşmesinin mümkün olamayacağını belirtti. Koç, "Meteoroloji nereye ne şiddette yıldırım düşeceğini, elektrik direklerinin ne şiddette rüzg ra maruz kalacağını bilmiyorsa bunu kim bilecek Paratoner sistemlerin en pahalısının değeri 15 milyar liradır. Paratonere rağmen yıldırım düşüyorsa bunda bir ihmal, bir hesap hatası vardır. Bunun aksi mümkün değildir. Demek ki uygun topraklama yapmak için hiç araştırma yapılmamış, kolayına kaçılmış" dedi. 
   
   
   
</TEXT>
</DOC>
