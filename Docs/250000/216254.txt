<DOC>
<DOCNO> 216254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko27.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu lokantada çorba 1 TL, su 50 kuruş 
</HEADLINE>
<TEXT>

     Halkın yeni Türk Lirası'na alışması amacıyla Iğdır'daki bir lokantada yemek fiyatları, yeni Türk Lirası'na göre fiyatlandırıldı. 
     Türk Lirası'ndan 6 sıfır atılması sürecinde, Iğdır'daki bazı esnaf, sattıkları ürünlerin fiyatlarını yeni Türk Lirası üzerinden fiyatlandırarak, hazırlık çalışmalarına başladı. 
     Pizaz Roma Lokantası sahibi Mete Yılmaz, yemek mönülerindeki fiyatların yeni Türk Lirası üzerinden etiketlendirerek, 6 sıfır atılmasına hazırlık yaptıklarını söyledi. 
     Bazı vatandaşların paradan 6 sıfır atılacağından habersiz olduğunu belirten Yılmaz, ''Paradan 6 sıfır atılmasından sonra herhangi bir sorun yaşanmayacağını göstermek ve halkı yeni Türk Lirası'na alıştırmak amacıyla fiyatlarımızı buna göre düzenledik'' diye konuştu. 
     Lokantadaki yeni fiyatlandırmaya göre, mercimek çorbası 1 lira, karışık pizza 3 lira, pilav 1,5 lira, su 50 kuruş. 
     
</TEXT>
</DOC>
