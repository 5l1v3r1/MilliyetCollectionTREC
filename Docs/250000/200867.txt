<DOC>
<DOCNO> 200867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko16.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank Genel Müdürlüğü'ne Hasan Cebeci getirildi... 
</HEADLINE>
<TEXT>

     Halkbank Genel Müdürlüğü'ne, aynı bankada Yönetim Kurulu Murahhas Üyesi olarak görev yapan Hasan Cebeci getiriliyor. 
     Halkbank Genel Müdürlüğü, Tevfik Bilgin'in Bankacılık Düzenleme ve Denetleme Kurumu BDDK başkanlığına atanmasıyla boşalmıştı. 
     Halkbank Genel Müdürü olması beklenen Cebeci, 1949 yılında Çankırı'da doğdu. Cebeci, ilk, orta ve lise öğrenimini Çankırı'da yaptı. Cebeci, üniversite eğitimini ise Ankara İktisadi Ticari İlimler Akademisi'nde tamamladı. 
     İş hayatına 1970 yılında Ticaret Bakanlığı'nda memur olarak başlayan Cebeci, 1974 yılında Merkez Bankası Kayseri Şubesinde de bankacılık kariyerinde ilk adımı attı. 
     Daha sonra 1975 yılında Vakıflar Bankası'nda göreve başlayan Hasan Cebeci, Banka'da çeşitli şehirlerde şube müdürlükleri, bölge müdürlüğü, eğitim müdürü ve ve müfettişlik yaptı. 1996 yılında Vakıflar Bankası Genel Müdür Yardımcısı olan Cebeci, 1998 yılında aynı unvanla bankadan emekli oldu. 
     Son olarak Halk Bankası Genel Müdürlüğü'nde Murahhas üye olarak görev yapan Cebeci, evli ve 3 çocuk babası. 
     
</TEXT>
</DOC>
