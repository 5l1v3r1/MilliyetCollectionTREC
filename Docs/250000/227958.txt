<DOC>
<DOCNO> 227958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy02.html </URL>
<DATE> 2004/04/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bir başarı öyküsü.. Amelelikten belediye başkanlığına... 
</HEADLINE>
<TEXT>

     Tütün tarlasında amelelik yaparak yaşam mücadelesine başlayan Nihat Zeybekci 43 , parlak bir iş yaşamının ardından politikaya atıldı ve 28 Mart Yerel Seçimleri'nde AK Parti'den Denizli Belediye Başkanlığı'na seçildi. 
     AA muhabirinin aldığı bilgiye göre, Tavas'a bağlı Pınarlar Beldesi'nde Fatma-Şükrü Zeybekci çiftinin en küçük çocuğu olarak dünyaya gelen Nihat Zeybekci'nin çocukluk yılları yokluk içinde geçti. Aile, tütüncülükten sağladığı gelirle 5 çocuğuna bakmaya çalışırken, Zeybekci'nin hayalini hep okumak süsledi. 
     İlkokulu bitirdikten sonra ortaokula kayıt yaptırılmayı bekleyen Zeybekci, babasının ''Oğlum, bu şartlarda seni okutmamız mümkün değil. Tavas'a, ortaokula gönderemeyiz'' sözleriyle yıkıldı. Kayıtların son günü Zeybekci'nin okul çevresinde dolaştığını gören bir öğretmenin ilgisi ve desteğiyle kaydını yaptırdı. 
     Ortaokulun son yılında Devlet Parasız Yatılı Okul ve Bursluluk Sınavı'na giren Nihat Zeybekci, öğrenimini devlet desteğiyle sürdürdü. Liseyi Kütahya'da bitiren Zeybekci, yüksek öğrenimini İstanbul'da tamamladı. 
     Zeybekci, Marmara Üniversitesi İşletme Bölümü'nü bitirdikten sonra, İstanbul Üniversitesi Uluslararası İlişkiler Bölümü'nde mastır yaptı. Eğitim hayatını İngiltere'nin başkenti Londra'da South London Collage'de noktaladı. 
     İyi derecede İngilizce ve Almanca bilen, çalışma hayatına İstanbul'da Demirören Grubu'nda, Mali ve İdari İşler Genel Müdür Yardımcısı olarak adım atan Nihat Zeybekci, 1988 yılında Denizli'ye döndü ve Küçüker Tekstil'de İhracat Müdürü olarak çalışmaya başladı. 1994 yılında da sahibi olduğu Turkuaz Tekstil Fabrikası'nı kurdu. 
     Değişik iş kollarında faaliyet gösteren şirketlerin sahibi olan Zeybekci, 2 dönem Denizli Tekstil ve Konfeksiyon İhracatçıları Birliği DETKİB Başkanlığı yaptı. Bu görevi, Denizli Belediye Başkan adayı olunca bıraktı. 
     Bu arada, AK Parti'nin iktidar olarak çıktığı 2002 genel seçimlerinin ardından, Recep Tayyip Erdoğan, ilk yurt gezisi için Denizli'yi seçti. Erdoğan'ın, DETKİB'in verdiği iftar yemeğine katılmak için özel uçakla Denizli'ye gelmesi, gözlerin Zeybekci'ye çevrilmesine neden oldu. 
     Daha sonra Zeybekci'nin sahibi olduğu bir fabrikanın açılışına katılmak üzere Başbakan Erdoğan bir kez daha Denizli'ye gelince, Zeybekci'den artık ''Başbakan'ın arkadaşı işadamı'' diye söz edilmeye başlandı. 
     Erdoğan ile İstanbul'da çalıştığı yıllarda tanıştığını ve bugün de devam eden arkadaşlığın temelinin o zaman atıldığını anlatan Zeybekci, Başbakan'ın isteği üzerine politikaya girdiğini ve Denizli Belediye Başkan adayı olduğunu söyledi. 
     28 Mart'taki yerel seçimlerden Denizli Belediye Başkanı olarak çıkan Nihat Zeybekci, başarısının ardında eşi Ayşen Hanım'ın büyük payı bulunduğunu vurguladı. 
     Devletin aldığı takım elbiseyi, çocukluğunda üzerinden çıkarmadığı pijamasını unutmayan, o yılları fotoğraflarına bakıp anımsayan Zeybekci, ''Şimdi sıra Denizli halkına hizmette'' dedi. 
     Zeybekci'nin, Atilla Şükrü, Fatma ve Süleyman Tuğrul isimli 3 çocuğu var. 
     
</TEXT>
</DOC>
