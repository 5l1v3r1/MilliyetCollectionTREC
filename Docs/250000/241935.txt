<DOC>
<DOCNO> 241935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko01.html </URL>
<DATE> 2004/05/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Vergi, O'nun için bir tutku... 
</HEADLINE>
<TEXT>

     Hatay'ın İskenderun ilçesinde demir ve kömür ticaretiyle uğraşan işadamı Recep Atakaş, gelir vergisinde Türkiye 6'ncısı olmanın onurunu yaşıyor. 
     Atakaş, AA muhabirine yaptığı açıklamada, geçen yıl gelir vergisinde 27'nci sırada yer alırken, bu yıl taahukkuk eden 4 trilyon 446 milyar 323 milyon lira gelir vergisi ile Türkiye 6'ncısı olmayı başardığını kaydetti. 
     Sahibi olduğu Atakaş Ticaret ve Nakliyecilik Kömür Ltd. Şirketi'nin kurumlar vergisinde de 1 trilyon 634 milyar 24 milyon lira taahkuku ile İskendurun'da bu yıl vergi rekortmeni olduğunu belirten Atakaş, verginin kutsallığına yürekten inanmasının bu başarıyı getirdiğini bildirdi. 
     Vergi bilincinin kendisinde çocukluk yıllarından itibaren oturduğunu ifade eden Atakaş, şunları söyledi 
     ''Bursa Eğitim Enstitüsü'nde öğrenci olduğum yıllarda Hatay'ın Dörtyol ilçesinde lokanta işlettim. Öğrenci olmama rağmen ilk kez o zaman vergi rekortmenliğini tattım. O yıldan sonra Hatay'da hep ilk üç sırada yer aldım. Vergi görevini yerine getirmek benim için bir tutku. Vergiyi ne kadar çok ödersem kendimi o kadar huzurlu hissediyorum. Bir ilçede faaliyet gösterip, yurt genelinde dereceye girmenin onurunu yaşıyorum.'' Atakaş, bir işadamının ülkesinin ekonomisine ve kendi gücüne güvenip, inandığı zaman yatırımını yaptığını, önünü puslu görmesi durumunda yatırımdan kaçacağını belirterek, şöyle devam etti 
     ''Ülkemizin güçlü olmasının yolu biz işadamlarından geçiyor. Özellikle demokrasi ile yönetilen ülkelerde devletin ödenecek vergilere daha fazla ihtiyacı var. Devletin ayakta durabilmesi, demokrasinin daha güçlü olabilmesi için vergi kaçırmamalıyız. Yani biz ne kadar çok verirsek, karşılığında o kadar çok alacağız. Ancak, devletin de bazı bürokratik engelleri ortadan kaldırması gerekiyor. İşadamları bürokrasi nedeniyle yatırıma gidemiyor. Bazı zamanlar bir ruhsat alabilmek için aylarca beklemek zorunda kalınıyor. Yetki kargaşası çözülür, bürokrasi hantallıktan kurtulursa daha fazla yatırım, dolayısıyla daha çok vergi kazancı olur.'' Atakaş, uygulamaya konulan enflasyon muhasebesi ve düşen enflasyon nedeniyle işadamlarının daha fazla vergi ödeyeceklerine inandığını da söyledi. 
     
</TEXT>
</DOC>
