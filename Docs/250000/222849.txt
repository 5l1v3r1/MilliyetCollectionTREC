<DOC>
<DOCNO> 222849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo27.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'lu Erol Sıkı bir Fenerbahçe taraftarıyım... 
</HEADLINE>
<TEXT>

     Bursaspor'un tecrübeli futbolcusu Erol Bulut, sıkı bir Fenerbahçe taraftarı olduğunu, ancak ekmek parasını futboldan kazanan profesyonel bir futbolcu olarak formasını gurur ve sevgiyle taşıdığı Bursaspor'un hafta sonu Fenerbahçe'yi yenmesi için elinden geleni yapacağını söyledi. 
     Erol, güncelleştirdiği ''www.erolbulut.com'' adresli internet sitesinde yaptığı açıklamada, Türkiye Birinci Süper Ligi'nde forma giymesini ve Erol Bulut olarak tanınmasını Fenerbahçe'ye ve o büyük camiaya borçlu olduğunu kaydetti. 
     Sarı lacivertli forma altında geçirdiği 4 yıl ve yaşadığı şampiyonlukların kendisinin bugünlere gelmesinde önemli rol oynadığını ifade eden Erol, ''Bunu asla inkar edemem. Fenerbahçe taraftarına ve de camiasına şükranlarımı her zaman sundum ve her zaman sunacağım'' dedi. 
     Erol, sahaya çıktığında taşıdığı formanın hakkını sonuna kadar veren biri olduğunu ifade ederek, '' Sıkı bir Fenerbahçe taraftarıyım, ancak ekmek paramı futboldan kazanan bir futbolcu olarak formasını gurur ve sevgiyle taşıdığım Bursaspor'un hafta sonu Fenerbahçe'yi yenmesi için elimden geleni yapacağım'' diye konuştu. 
     Fenerbahçe'nin şampiyonluğu kovaladığını ve puan kaybına tahammülü olmadığını anımsatan tecrübeli futbolcu, şöyle devam etti 
     ''Hafta sonu çok çekişmeli ve zevkli bir maç olacak. Üzerimizde en az şampiyon olmak kadar zor bir görev ve sorumluluk var. Bursaspor'un ligde kalabilmesi için kalan tüm maçları kazanmak istiyoruz. Düşmek istemiyorsak, İstanbul'da 55 bin kişinin önünde Fenerbahçe'den puan almak zorundayız.'' Erol, teknik direktörlüğe Nejat Biyediç'in getirilmesiyle takımın oynadığı futbolda gözle görülür bir değişme olduğunu, bunu Fenerbahçe karşısında da göstermek istediklerini kaydetti. 
     Bursasporlu taraftarların takımın bulunduğu duruma karşın desteğini sürdürdüğüne değinen Erol Bulut, ''Onlar bizim arkamızda olduğu müddetçe bizim bu işi başarmamamız için hiçbir neden yok. Cefakar ve vefakar taraftarlarımıza şükran borçluyuz'' dedi. 
     
</TEXT>
</DOC>
