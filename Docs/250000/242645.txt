<DOC>
<DOCNO> 242645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko13.html </URL>
<DATE> 2004/05/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Başesgioğlu Gündemimizde emeklilik yaşının yükseltilmesi yok 
</HEADLINE>
<TEXT>

     Mustafa Seven 

Çalışma ve Sosyal Güvenlik Bakanı Murat Başesgioğlu, Türkiye'deki sosyal güvenlik sisteminin mutlaka bir reforma tabii tutulması gerektiğini söyledi. 
     Murat Başesgioğlu, sosyal güvenlik sistemindeki son gelişmelerle ilgili olarak A.A muhabirinin sorularını yanıtladı. 
     Sosyal güvenlik sistemi konusunda Dünya Bankası'ndan teknik destek aldıklarını belirten Başesgioğlu, amaçlarının sürdürülebilir bir sosyal güvenlik sistemi oluşturmak olduğunu vurguladı. 
     
     KURUMLAR ARASINDA NORM VE STANDARTIN SAĞLANMASI... 
     Sosyal güvenlik reformu çerçevesinde iki önemli çalışmanın gündemlerinde bulunduğunun altını çizen Başesgioğlu, şöyle devam etti 
     ''Bunlardan birisi sosyal güvenlik kuruluşlarımızın birleştirilerek tek çatı altında toplanmasıdır. Türkiye'de sosyal güvenlik alanında SSK, Bağ-Kur ve Emekli Sandığı olmak üzere üç kuruluş var. Hükümet olarak bu üç sosyal güvenlik kuruluşu arasındaki norm ve standart birliğini sağlamayı hedefliyoruz. Çünkü aralarında çok büyük farklılıklar var, bu üç kuruluşun sigorta birimleri, emeklilik yapıları farklı. Çok dağınık bir yapı arzediyorlar. Gerek aylık bağlanma oranları, gerekse emekli maaş artışlarında farklılıklar bulunuyor. Bu farklılıkların ortadan kaldırılması gerekli.'' 
     
     EMEKLİLİK YAŞININ YÜKSELTİLMESİ... 
     Sosyal güvenlik sisteminin değişik parametrelerinin bulunduğunu belirten Başesgioğlu, bunlardan birisinin yaş olduğunu söyledi. 
     Başesgioğlu, Türkiye'de en son 1999 yılında yaşla ilgili bir düzenleme yapıldığını ve emeklilik yaşının kadınlarda 58, erkeklerde 60 olarak belirlendiğini, arada kademeli geçişlerin bulunduğunu hatırlattı. 
     Dünyada emeklilik yaşının ortalam 65 civarında olduğunu vurgulayan Başesgioğlu, ancak Türkiye'deki ortalama yaşam süresinin de emekli yaşının yüksek olduğu ülkelere kıyasla daha kısa olduğunu kaydetti. 
     Başesgioğlu, şöyle devam etti 
     ''Şu anda bizim gündemimizde emeklilik yaşının yükseltilmesi yok. Sosyal güvenlik finansman açığının daraltılmasında başka parametrelere bakacağız ama sosyal güvenlik reformunda mutlaka kazanılmış hakların korunmasına dikkat edeceğiz.'' Başesgioğlu, ''sosyal güvenlik kuruluşları arasındaki norm ve standart birliğinin sağlanması durumunda, sistemin aktüeryel dengesi, mali yapısı ve sürdürülebilirliği açısından sosyal güvenlik sistemine daha güvenli bakabileceğiz'' şeklinde konuştu. 
     
     GENEL SAĞLIK SİGORTASI SONBAHARDA TBMM'DE... 
     Gündemlerindeki ikinci önemli konunun sağlık alanında olduğunu belirten Başesgioğlu, Türkiye'de genel sağlık sigortasına geçmek istediklerini kaydetti. 
     Yaklaşık 5-6 aydır genel sağlık sigortası konusunda önemli çalışmalarının olduğunu vurgulayan Başesgioğlu, muhtemelen sonbaharda, Genel Sağlık Sigortası konusunda hazırladıkları taslağı parlamentoya sevk edebileceklerini bildirdi. 
     Sağlık sektörünü, şimdiki haliyle başıboş bırakmaları halinde, sağlık harcamalarının daha fazla artacağını gördüklerini, bu nedenle sağlık sisteminde disipline gitmenin yolunun Genel Sağlık Sigortası'na geçmek olduğunu belirten Başesgioğlu, bununla, prim ödeme gücü olanların kendilerinin ödediği, olmayanların ise devlet tarafından ödendiği bir sistem öngörüldüğünü bildirdi. 
     Genel Sağlık Sigortası'na ilk geçiş yılında bir geçiş maliyetinin ortaya çıkabileceğini vurgulayan Başesgioğlu, ancak bu sistemin uzun vadede kamu maliyesine faydası olacak bir sistem olduğunu ifade etti. 
     Dünya Bankası Türkiye Direktörü Andrew Vorkink, daha önce yaptığı açıklamada, Türkiye'de sosyal güvenlik sisteminin, kamu finansmanı açısından çok önemli olduğunu belirterek, sistemin iki önemli ayağının ise emeklilik ile sağlık sistemi olarak tanımlamıştı. 
     Vorkink, sürdürülebilir bir sosyal güvenlik reformu için Hükümete teknik destekte bulunduklarını kaydetmişti. 
     
</TEXT>
</DOC>
