<DOC>
<DOCNO> 240643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun09.html </URL>
<DATE> 2004/05/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bush ve Blair, bir an önce Irak'ı terk etmeyi planlıyor... 
</HEADLINE>
<TEXT>

     Dilek KOCABAŞ 
İngiltere'de yayımlanan The Times gazetesi, ABD Başkanı George Bush ile İngiltere Başbakanı Tony Blair'in, Irak'taki askerlerini bir an önce çekme planları yaptıklarını öne sürdü. 
     İki liderin bu yöndeki hazırlıklarına başladıklarını ileri süren süren gazete, ''Bunun için ilk olarak Irak'ın kendi ordusunu, polis güçlerini, sivil savunma sistemini, istihbarat örgütlerini ve sınır polisi kuvvetlerini oluşturması bekleniyor'' diye yazdı. 
     Gazete, aylardır ''ne kadar sürerse sürsün iş tamamlanıncaya kadar Irak'ta kalmaktan'' söz eden İngiliz hükümet yetkililerinin açık biçimde ifade değiştirdiklerini de vurgularken, ''Şimdi artık daha çok bir an önce Irak'tan çıkmaktan bahsediliyor. Hem Irak, hem Amerikan, hem de İngiliz kamuoylarına bu işin sonunun artık yaklaşmakta olduğu mesajları verilmeye çalışılıyor'' yorumunda bulundu. 
     Yeni stratejinin geçen hafta sonu boyunca Washington ile Londra arasında görüşüldüğünü ve her iki ülkenin üst düzey bürokratlarının da Irak'a 1 Temmuz itibariyle tam bağımsızlığının verilmesi fikri üzerinde anlaştıklarını belirten Times gazetesi, ''Bu, Başbakan Blair'in Başkan Bush üzerindeki dışarıya çok da yansımayan etkisinin sonucudur'' görüşünü savundu. 
     Times, bu hazırlık çerçevesinde İngiltere'nin bu hafta açıklaması beklenen, Irak'a ekstra askeri güç gönderme fikrinin de askıya alınacağını öne sürdü. 
     
</TEXT>
</DOC>
