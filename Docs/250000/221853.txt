<DOC>
<DOCNO> 221853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur08.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten, Kıbrıs görüşmeleriyle ilgili açıklama yapıldı... 
</HEADLINE>
<TEXT>

     Cumhurbaşkanlığı Özel Kalem Müdürü ve Dışişleri Başdanışmanı Sermet Atacanlı, ''Kıbrıs'ta varılacak nihai sonucun Türkiye ve KKTC'nin çıkarlarını koruyacak bir mahiyette olmasını ümit ettiklerini'' söyledi. 
     Atacanlı, Çankaya Köşkü'nde düzenlenen basını bilgilendirme toplantısında, Kıbrıs'ın Türkiye açısından taşıdığı öneme dikkati çekti. 
     Kıbrıs konusunda yürütülen görüşmelere işaret eden Atacanlı, ''Ümidimiz, Kıbrıs'ta nihai sonucun Türkiye Cumhuriyeti ve KKTC'nin çıkarlarını koruyacak bir mahiyette olmasıdır'' diye konuştu. 
     Atacanlı, İsviçre'de yapılacak görüşmelerden önce Ankara'da bir değerlendirme toplantısının gerçekleştirilebileceğini kaydetti. 
     Irak'ta imzalanan geçici anayasaya da değinen Sermet Atacanlı, bu konuda Türkiye'nin bazı kaygılarının bulunduğunu, bu kaygıların başta ABD olmak üzere ilgililere iletildiğini belirterek, ''Bu kaygılarımızın dikkate alınacağını ümit ediyoruz'' dedi. 
     Atacanlı, İspanya'daki terör saldırılarından Cumhurbaşkanı Ahmet Necdet Sezer'in duyduğu üzüntüyü de dile getirerek, terörle mücadelede uluslararası işbirliğinin artan önemini vurguladı. 
     
</TEXT>
</DOC>
