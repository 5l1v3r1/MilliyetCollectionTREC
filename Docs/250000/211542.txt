<DOC>
<DOCNO> 211542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur15.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Manken Tuğba Özay'a gıyabi tutuklama kararı çıktı... 
</HEADLINE>
<TEXT>

     İzmir'de, Adnan Menderes Havalimanı'nda ''polislere hakaret ettiği'' iddiasıyla açılan davada manken Tuğba Özay hakkında ''gıyabi tutuklama kararı'' verildi. 
     İzmir 7. Asliye Ceza Mahkemesi'ndeki duruşmaya hakkında 3 aydan 2 yıla kadar hapis cezası istenen Tuğba Özay katılmazken, Adnan Menderes Havalimanı'nda görevli Başkomiser Tibet Kurtulan, polis memurları Müge Hepözcan ve Hüseyin Ümit Süha Canpolat hazır bulundu. 
     Polis memuru Hepözcan, ifadesinde, manken Özay'ın üst araması sırasında zorluk çıkardığını daha sonra da kendilerine yönelik ''Çok iğrençsiniz. Allahınızdan bulun. Ben polislere bedava konser veriyorum. Size iyilik yaptım. Bedava çıkıyorum. Gözünüze dizinize dursun'' diyerek hakarette bulunduğunu iddia etti. Hepözcan, mankenden ''şikayetçi'' olduğunu belirtti. 
     
     BAŞKOMİSERİN İFADESİ 

     Başkomiser Tibet Kurtulan ise mankenin üst araması sırasında zorluk çıkardığını ve hakaret ettiğinin kendisine bildirildiğini bunun üzerine Özay'ın yanına giderek neler olduğunu sorduğunu, karşılığında hakarete uğradığını ileri sürdü. Kurtulan, şunları dile getirdi 
     '' Bana ne soruyorsun, terbiyesiz memurlarına sor diyerek hakaret etti. Mini eteğinin üzerinde bulunan ince kemeri çıkarması gerektiğini arkadaşlarına anlatırken bu kez Sen kimsin Necisin demeye başladı. Kartvizitimi çıkarıp verdim. Alaylı bir şekilde Başkomisermiş dedikten sonra Ben size kim olduğumu göstereceğim. Allahınızdan bulun. Çoluğunuzdan çocuğunuzdan çıksın diyerek hakarette bulundu. Şikayetçiyim.'' Hüseyin Ümit Süha Canpolat da sanıktan şikayetçi olduğunu kaydetti. 
     Mahkeme, Tuğba Özay'ın ''belli adresi olmadığından ve talimatla ifadesinin alınamamasından dolayı'', gıyabi tutuklama kararı verdi. 
     
     OLAYIN GEÇMİŞİ 

     Katıldığı bir tanıtımdan dönen Tuğba Özay, havalimanında üst arama noktasından geçerken, detektörün çalması üzerine polislerin, ''Üzerinizdeki metal kemer ses çıkartmış olabilir. Bir de kemerinizi çıkartıp geçer misiniz '' demesine, ''Siz benim kim olduğumu bilmiyor musunuz'' karşılığını vermiş ve tartışmaya başlamıştı. 
     Polislerin şikayeti üzerine manken gözaltına alınmış, karakoldaki işlemlerinin ardından parmak izi alınmak üzere Bozyaka'da Emniyet Hizmet Binası'na götürüldüğü sırada, İzmir Cumhuriyet Başsavcısı İlhan Mesutoğlu'nun talimatıyla serbest bırakılmış, hakkında da dava açılmıştı. 
     
</TEXT>
</DOC>
