<DOC>
<DOCNO> 239874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/siyaset/siy03.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdoğan'a Bush koruması' 382 milyara patladı 
</HEADLINE>
<TEXT>


ANKARA Milliyet 


Başbakan Recep Tayyip Erdoğan, bundan böyle ABD Başkanı George Bush gibi korunacak. Başbakan'ın şehir içinde korumasını sağlamak üzere Emniyet, Genel Müdürlüğü, toplam 208 bin euroya yaklaşık 382 milyar lira mal olan 16 adet motosiklet aldı. BMW marka motosikletler için 20 polise özel eğitim verildi. Alman polisinin de kullandığı BMW RT marka motosikletler 260 kilometreye kadar sürat yapabiliyor. Motosikletler geçtiğimiz günlerde Emniyet'e teslim edildi. Ankara Emniyet Müdürlüğü'nden trafik plaka tescil kaydı yaptırılan motosikletler Emniyet'in depolarında bekliyor. 
Motosikletli korumalar Erdoğan'ın özellikle İstanbul ve Ankara'daki şehiriçi programında görev yapacak. Motosikletli koruma yöntemine haziran ayında geçilecek. 28 - 29 Haziran'da İstanbul'da yapılacak NATO zirvesinde motosikletli koruma timinin görev alması bekleniyor. Motosikletlerin finansmanı polis vakfı kaynaklarının yetersiz olması nedeniyle Emniyet bütçesinden sağlandı. 



</TEXT>
</DOC>
