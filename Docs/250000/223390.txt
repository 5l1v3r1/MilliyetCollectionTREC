<DOC>
<DOCNO> 223390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun19.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid'deki saldırılarla ilgili 4 Faslı daha tutuklandı 
</HEADLINE>
<TEXT>

     Şenhan Bolelli 

İspanya'nın başkenti Madrid'deki bombalı terör saldırılarıyla ilgili olarak bugün 4 Faslının daha yakalandığı belirtilirken, toplam tutuklu sayısı 10'a yükseldi. 
     Saldırıyla ilgili soruşturmayı yürüten İspanyol polisinden verilen bilgiye göre, Faslılardan 3'ü, patlamaların olduğu trenlerin hareket noktası Alcalade Henares kentinde, diğeri Madrid'in kuzeyinde yakalandı. 
     İspanya'da terörle mücadele yasası gereği hemen tutuklu olarak soruşturmaya alınan 4 Faslının kimlikleri hakkında henüz bilgi verilmedi. Saldırılarla ilgili 13 Mart'ta 3'ü Faslı, 2'si Hintli 5 kişi, 15 Mart'ta da 1 Cezayirli tutuklanmıştı. 
     İspanyol basını, 20 Faslının arandığını ileri sürmüştü. 
     Bu arada, saldırıların tüm bağlantılarını araştırmak amacıyla Avrupa'dan gelen interpol polislerinin, İspanyollarla işbirliği içinde çalıştığı belirtildi. 
     Öte yandan, 11 Mart saldırılarının birinci haftası olması nedeniyle 201 kişinin ölümüne yol açan bombaların patladığı 3 tren istasyonunda ve Madrid'deki bazı meydanlarda anma törenleri düzenleneceği bildirildi. 
     
</TEXT>
</DOC>
