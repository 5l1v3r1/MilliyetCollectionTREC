<DOC>
<DOCNO> 229328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy04.html </URL>
<DATE> 2004/04/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
CHP'li muhalifler hafta sonu eylem yapmaya hazırlanıyor 
</HEADLINE>
<TEXT>

     CHP'de muhalefet yeniden sokağa inme hazırlığı sürdürüyor. Muhalifler, hafta sonunda parti genel merkezinde toplantı yapıldığı saatlerde genel merkez önünde veya Genel Başkan Deniz Baykal'ın evinin önünde eylem yapmayı alternatif olarak düşünüyor. 
     Yerel seçim sonuçlarını önce MYK'da daha sonra PM'de ve parti grup toplantısında tartışan CHP'de, parlamento dışı muhalefet eylemlerini sürdürmeyi düşünüyor. CHP Genel Başkanı Baykal'ın "Bize 6 milyon kişi oy verdi, onlar 69 kişi" dediği parlamento dışı muhalefet, geçen hafta sonunda olduğu gibi bu hafta sonunu da eylem yaparak geçirmeyi hedefliyor. 
     
     GENEL MERKEZ'DE HAFTASONU MESAİSİ VAR 

     Genel Merkez'de bu hafta sonunda ise yönetim, il başkanları ve belediye başkanlarıyla düzenleyeceği toplantılar ile biraraya gelecek ve partinin geleceği hakkında düşünce alış verişinde bulunulacak. 10 Nisan'da yeni seçilen belediye başkanları genel merkeze gelecek. 11 Nisan'da ise il başkanları genel merkezde olacak. 
     
     AKILLI EYLEMLER DÜŞÜNÜYORUZ 

     Parti genel merkezi önünde ilk eylemi gerçekleştiren ve sözcülüğünü eski Edirne milletvekili Erdal Kalkan'ın yaptığı Anadolu Hareketi, "ilkesel olarak" her hafta sonunda eylem yapma kararı aldı. "Akıllı eylemler" yapma amacında olduklarını dile getiren Kalkan, Baykal'ın ve Genel Başkan Yardımcısı Cevdet Selvi'nin muhalefete yönelik eleştirilerinin doğru olmadığını söyledi. Kalkan, "İstifa denen bir davranış türü var. Bu çağdaş insanların kullandığı bir yöntemdir. Biz parti önünde kimseye küfür etmeye gitmedik, kimseye küfür de etmedik. Biz ricaya geldik. Gelin genel kurultayı toplayalım Diktatörler bile duramıyor. Gidecekler" dedi. 
     
     BAYKAL KURTULUYOR AMA CHP KURTULMUYOR 

     Hareket içerisinde yer alan eski Ankara İl Başkanlarından Mustafa Selmanpakoğlu da seçmenin, örgütlerin Baykal'ı ve onun yöneticilerini istemediğini ileri sürdü. "Genel başkanın yanındaki üç beş tane adam onu savunmakla bu iş kurtulmaz. Milletvekilinin çoğu minnet duygusu içinde" diyen Selmanpakoğlu, "PM toplantısında Baykal kurtarılıyor, ama CHP kurtulmuyor, sokağı dinleyelim. Anket yapalım. CHP'ye oy verenlerin yüzde 20'si 'Baykal kalsın' derse ben politikayı bırakmaya hazırım" diye konuştu. Selmanpakoğlu, hareketin "ilkesel olarak" her hafta sonunda eylem yapma kararı bulunduğunu bu hafta sonunda ise Genel Başkan Baykal'ın evinin önünde veya yine genel merkez önünde eylem yapabileceklerini bildirdi. 

ANKA 

     
</TEXT>
</DOC>
