<DOC>
<DOCNO> 213929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur12.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'ndan bayramda günde 25 bin araç geçiş yaptı... 
</HEADLINE>
<TEXT>

     Bolu'da Karayolları Bolu Dağı Trafik Kontrol Merkezi görevlileri, 4 kamera aracılığıyla 24 saat aralıksız Bolu Dağı'nı gözetliyorlar. 
     Karayolları 41. Şube yetkilileri, Ankara-İstanbul karayolunun Bolu Dağı kesiminde bulunan ''Trafik Kontrol Merkezi''nde bulunan dev ekranlardan Bolu Dağı'nın 24 saat izlendiğini söylediler. 
     Yetkililer, merkezde 7 personelin görev yaptığını ve söz konusu güzergahtaki hava, yol durumu ve araç trafiğini gözetlediğini belirterek, personellerin ayrıca yoldaki buzlanma, yolun ısısı, yoldaki tuz oranının yola yerleştirilen özel cihazlar sayesinde düzenli olarak ölçüldüğünü kaydettiler. 
     
     ''TATİLLERDE 25 BİN ARAÇ GEÇİYOR'' 
     Trafik Kontrol Merkezi'ndeki görevlilerin Bolu Dağı'ndan geçen motorlu araç sayısını günlük olarak tespit ederek, kaydettiğini ifade eden karayolları yetkilileri, ''Bolu Dağı'ndan normal günlerde günde 10 bin, bayram tatillerinde ise 25 bin araç geçiyor. Güzergahta yaşanan kaza, tıkanma gibi durumlar anında kameralar aracılığıyla tespit ediliyor'' diye konuştular. 
     Yetkililer ayrıca, yağışlı, sisli havalarda, buzlanma meydana geldiğinde ve trafik kazaları sonrasında sürücülerin, Bolu Dağı'nın farklı noktalarında bulunan 8 dev ışıklı levhaya yazılan, ''Dikkat kar yağışı var, yoldaki sis ve buzlanmaya dikkat, dikkat kaza var yavaş gidin...'' şeklindeki yazılarla uyarıldıklarını ifade ettiler. 
     
</TEXT>
</DOC>
