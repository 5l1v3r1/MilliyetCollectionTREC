<DOC>
<DOCNO> 226554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun38.html </URL>
<DATE> 2004/03/29/ </DATE>
<TIME> 21.56 </TIME>
<AUTHOR>  </AUTHOR>
<HEADLINE>
İspanya'da kötü hava şartları,Katalonya sahilinde dalga yükseliği 7 metre 
</HEADLINE>
<TEXT>

     İspanya'da geçen hafta sonundan beri devam eden kötü hava koşulları bugün de etkisini sürdürürken, en fazla zararı ulaşım sektörü gördü. 
     Ülkenin kuzey bölgesindeki kar yağışının, orta ve güneyde olduğu gibi yağmura dönüştüğünü belirten yetkililer, şiddetli rüzgarın da etkisiyle kıyı kentlerinde ciddi maddi zararlar olduğunu açıkladı. 
     İspanya'nın doğusundaki Katalonya Bölgesi'nde dalga yüksekliğinin 7 metreyi bulduğu, rüzgarın saatte 100 kilometre hızla estiği bildirildi. Barselona'daki El Prat Havaalanı'nda 7 uçuşun iptal edildiği, sadece 1 pistin kullanıldığı ifade edildi. 
     Kötü hava koşullarından dolayı halen ülkenin kuzeyindeki 3 dağ geçidinin ulaşıma kapandığı, otoyollarda uzun kuyrukların olduğu belirtildi. 
     Bu arada, birçok ev ve işyerini su bastığı Malaga'da durumun normale dönmeye başladığı söylenirken, tarım sektöründe 30 milyon Euro'dan fazla zarar olduğu kaydedildi. Malaga'da bazı semtlerde evler oturulamayacak halde olduğu için boşaltıldı. 
     Meteoroloji uzmanlarına göre kötü hava koşulları yarın da devam edecek. 
     
</TEXT>
</DOC>
