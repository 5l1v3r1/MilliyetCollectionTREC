<DOC>
<DOCNO> 216627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/ekonomi/eko07.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankalarına ek süre 
</HEADLINE>
<TEXT>

   Bakan Ali Babacan, kamu bankalarının özelleştirme takviminin uzatılmasına ilişkin taslağın Başbakanlığa sunulduğunu açıkladı 
   ANKARA Milliyet 
   
   Devlet Bakanı Ali Babacan, Ziraat ve Halk bankalarının 25 Kasım 2003'e kadar özelleştirilmelerini öngören yasa hükmünde süre uzatımına gidileceğini, bununla ilgili karar taslağının Başbakanlığa sevk edildiğini açıkladı. Dünya Bankası'nın 303.1 milyon dolarlık ihracat finansmanı kredisinin imza töreninde konuşan Babacan, Ziraat Bankası'nın tarımdan farklı sektörlere de uygun şartlarda kredi kullandıracağını bildirdi. Dünya Bankası Türkiye Direktörü Andrew Vorkink de önümüzdeki hafta Dünya Bankası'ndan bankacılıkla ilgili bir heyetinin geleceğini belirtti. Dünya Bankası'ndan, Hazine garantörlüğünde Türkiye Sınai Kalkınma Bankası'na sağlanan 303.1 milyon dolarlık kredinin 200 milyon doları özel ticari bankalar aracılığıyla "ihracatçı" firma ve KOBİ'lere yatırım ve işletme sermayesi olarak dağıtılacak. 100 milyon doları ise finansal kiralama kredisi olarak kullandırılacak. 
   
   
</TEXT>
</DOC>
