<DOC>
<DOCNO> 206182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/yazar/bila.html </URL>
<DATE> 2004/01/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kerkük'le oynamak 
</HEADLINE>
<TEXT>

   
   KDP lideri Barzani ve KYB lideri Talabani'nin etnik esaslı federasyon önerilerinden sora Kerkük hareketlendi. 
   Kürt gruplarından sonra Türkmenler ve Araplar da bir miting düzenlediler. Kürt liderlerin etnik esasa dayalı federasyonda ısrar etmeleri bölgede etnik çatışmalara yol açabilecek gergin bir ortam doğurdu. 
   Irak'ın siyasi olarak yeniden yapılandırılması sürecinde ilk adım 15 Kasım'da atılmış ve Irak Geçici Yönetimi ile ABD liderliğindeki koalisyon güçleri arasında bir anlaşma imzalanmıştı. Bu anlaşma Irak'ta 18 ilde idari esaslı federasyon öngörüyordu. ABD bu tezi savunmasına karşın sonradan Kürt liderler, etnik esaslı öneriyi gündeme getirdiler. 
   Etnik yapıya dayalı federasyon önerisi Türkmenlerle Arapların tepkisine neden oldu. 
   Barzani ve Talabani, bu önerilerinde ısrarlı oldukları gibi ileriye dönük olarak Kerkük'ün demografik yapısıyla oynamaya da başladılar. Kerkük'te tansiyonun yükselmesinin nedenlerinin başında Barzani ve Talabani'nin bu gayretleri geliyor. 
   Barzani ve Talabani Kerkük'le nasıl oynuyorlar 
   İzledikleri üç yöntem var 
   1- Süleymaniye'ye bağlı Cemcemal ilçesini Kerkük'e bağlamaya çalışıyorlar. Kerkük'ün idari yapısını bu şekilde değiştirerek Kürt nüfusu daha fazla göstermeyi amaçlıyorlar. Cemcemal Kerkük'e bağlanırsa bu ilçede yoğun olan Kürt nüfus Kerkük nüfusuna dahil edilmiş olacak. 
   2- Diğer bölgelerden de Kürtleri Kerkük'e taşıyarak iş olanağı sağlıyorlar. Taksi şoförü, seyyar satıcı gibi işlerle günü birlik de olsa diğer bölgelerden Kürtlerin Kerkük'e gelmesini ve yerleşmesini sağlamaya çalışıyorlar. 
   3- Özellikle Türkmenlerin yoğun yaşadığı bölgelerde tabela partileri kurdurarak, Kürtler lehine propaganda yaptırıyorlar. 
   Bu çabaların ortak amacı Kerkük'ün bir Kürt kenti olduğunu kanıtlamak. Bunu bir yandan tarih tezleriyle bir yandan da bölgenin demografik yapısını Kürtler lehine bozarak tezlerini güçlendirmeye çalışıyorlar. 
   Kuşku yok ki, bu çabalar ABD'den alınan destek ve cesaretle yapılıyor. 
   Ancak, ABD'nin, bölgenin etnik yapısının bir grup lehine bozulmasına göz yumması kısa vadede kendileri için "memnuniyet" verici olsa da orta ve uzun vadede, istikrar açısından çok daha büyük sorunlara yol açacaktır. Irak'ta istikrar, demokrasi, barış vaadiyle tutunmaya çalışan ABD'nin, böyle tehlikeli bir oyuna izin vermesi ileride etnik çatışmaları, etnik temizlik girişimlerini tetikleyebilir. Böyle bir durumda ABD bugünkünden çok daha ağır sorunlarla karşılaşabilir. Kuzey'de başlayacak etnik çatışmaların Güney'e de sıçraması olasılığı da göz önünde bulundurulmalıdır. 
   Kerkük'te, sadece Kürt grupların taleplerini dikkate almak ve bölgenin sosyal kimyasını bozmak, Irak'ın tümünde etnik çatışma ve çalkantılara dönüşebilir. 
   ABD'nin bu tehlikeyi görebilmesi gerekir. 
   
      
   
</TEXT>
</DOC>
