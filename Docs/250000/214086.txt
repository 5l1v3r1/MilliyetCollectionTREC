<DOC>
<DOCNO> 214086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo13.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da İlhan Mansız çılgınlığı başladı... 
</HEADLINE>
<TEXT>

     Japonya'nın Vissel Kobe takımına transfer olan futbolcu İlhan Mansız, yarın Tokyo'ya gelerek anlaşma imzalayacak. 
     AA muhabirinin aldığı bilgiye göre, Mansız ile takım yöneticileri bugün kontratın imzalanması konusunda anlaşmaya vardı. 
     Münih'ten yarın Tokyo'ya gelecek olan futbolcu, sağlık kontrolünden geçtikten sonra Vissel Kobe takımına transferi için imza atacak. Futbolcu, yarın Kobe yöneticileriyle bir de basın toplantısı düzenleyecek. 
     Mansız'ın kontratının 2 yıllık olacağı, 31 Ocak 2006 tarihine kadar devam edeceği öğrenildi. 
     İlhan Mansız için 11 Şubat Çarşamba günü de Kobe'de takımın maçlarını oynadığı Wing Stadyumu'nda ''Hoşgeldin İlhan'' toplantısı düzenlenecek. 
     Toplantıya, takım yöneticilerinin yanı sıra, takım taraftarları ve ''İlhan Mansız Fan Club'' üyelerinin katılması bekleniyor. Mansız, burada bir konuşma yaparak soruları yanıtlayacak. 
     Futbolcunun gerekli işlemleri yaptıktan sonra bir süreliğine Japonya'dan ayrılıp, ileri bir tarihte tekrar döneceği bildirildi. 

     
</TEXT>
</DOC>
