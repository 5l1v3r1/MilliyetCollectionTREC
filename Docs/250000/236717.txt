<DOC>
<DOCNO> 236717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur01.html </URL>
<DATE> 2004/05/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Eski Halk Bankası yöneticilerine iki yeni dava... 
</HEADLINE>
<TEXT>

     Ankara Cumhuriyet Başsavcılığı, eski Türkiye Halk Bankası Genel Müdürü Yenal Ansen'in de aralarında bulunduğu 9 yönetici hakkında, Aksan Ev Gereçleri Sanayi ve Ticaret A.Ş ile Transtürk Holding A.Ş'ye usulsüz kredi verdikleri iddiasıyla 1 yıl ile 7 yıl 6 ay arasında değişen hapis cezaları istemiyle dava açtı. 
     Edinilen bilgiye göre, Cumhuriyet Savcısı Abdullah Ayhan Şan, Türkiye Halk Bankası Genel Müdürlüğü avukatlarının suç duyurusu üzerine başlattığı soruşturmaları tamamlayarak, asliye ceza mahkemelerine dava açtı. 
     Ankara 7. Asliye Ceza Mahkemesi'ne, Aksan Ev Gereçleri Sanayi ve Ticaret A.Ş'ye tahsis edilen kredilerle ilgili olarak açılan davanın iddianamesinde, bankanın Merter Şubesi ile şirket arasındaki kredi ilişkisinin 27 Şubat 1997 yılında başladığı, çeşitli tarihlerde verilen kredilerin geri ödemesini yapamaması üzerine şirket aleyhinde yasal işlemlere başvurulduğu belirtilerek, firmanın iflası dolayısıyla oluşan 6.6 trilyon tutarındaki banka alacağının, teminatlarla ancak 1.5 trilyon liralık kısmının karşılanabileceği, 5 trilyonluk miktarın tahsil imkanın kalmadığının anlaşıldığı kaydedildi. 
     Kredi tahsil şartları irdelenen iddianamede, kredi taleplerine ilişkin düzenlenen raporlarda, firmanın dönem varlıklarıyla kısa vadeli borçlarını karşılayamadığı, mevcut işletme sermayesinin negatif olduğu, toplam aktiflerinin yüzde 80-90 oranında banka kredileriyle finanse edildiğine yer verildiği kaydedildi. Raporlarda, şirketin alacak ve stok devir hızının azaldığı, cari likidite ve nakit oranlarının düştüğüne yer verildiği belirtilen iddianamede, üzerinde borç baskısı yüksek olan firmanın müşterilerini, ortaklarını ve stoklarını banka kredileriyle finanse ettiği görüşüne dikkat çekildiği bildirildi. 
     Şirkete her seferinde, bankanın Ticari Krediler ve Teminat Mektupları Uygulama talimatına aykırı kredi tahsis edildiği savunulan iddianamede, teminat alınmasında da gereken hassasiyetin gösterilmediği ileri sürüldü. 
     Şirket lehine tahsis edilen 1.4 milyon Alman markı tutarındaki kredi için, ekspertiz değeri 240 milyar lira olan ve daha önce banka adına 212 milyar lira üzerinden ipotek edilen taşınmaz üzerine, ikinci derece ipotek konulmasıyla yetinildiğine dikkat çekilen iddianamede, aynı taşınmazın ikinci kez teminat kabul edilerek değerin çok üstünde kıymetlendirildiği ifade edildi. 
     İddianamede, şirkete 1997-2000 tarihleri arasında usulsüz olarak kredi verildiğinin saptandığı kaydedildi. 
     Eski Genel Müdür Yenal Ansen, eski yönetim kurulu üyeleri Ali İhsan Elgin, Hasan Özcan, Halil Sarıaslan, Turan Kalaycıoğlu, Osman Nuri Ertuğ hakkında, Türk Ceza Kanunu'nun TCK ''emniyeti suiistimal'' suçunu düzenleyen 510 ve ''müteselsil suçlar'' hükmünü içeren 80. maddeleri uyarınca 1 yıl 6'şar aydan 7 yıl 6'şar aya kadar hapis talep edilen iddianamede, eski Ticari Krediler Müdürü Muazzez Ela ve eski Fon Kredileri Müdürü Hamit Uğur Kınay ve eski Merter Şubesi Müdürü Dursun Dursun hakkında ise TCK'nın ''görevi kötüye kullanma'' fiilini içeren 240 ve 80. maddeleri uyarınca 1 yıl 6'şar aydan 4 yıl 6'şar aya kadar hapis istendi. 
     
     DİĞER DAVA 
     Ankara 8. Asliye Ceza Mahkemesi'ne, Transtürk Holding A.Ş'ye verilen kredilerle ilgili olarak açılan davanın iddianamesinde de şirkete, Ticari Krediler Müdürlüğü'nün görüşü doğrultusunda 2.5 milyon ABD doları kısa vadeli döviz kredisi tahsisine karar verildiği belirtildi. 
     Bankanın şirketten alacağı olan 3 trilyon 25 milyar liranın, bankanın takip olunacak alacaklar hesabına aktarıldığı ve halen icra takibinin sürdüğü ifade edilen iddianamede, döviz getirici herhangi bir uğraşının olmadığı bilinmesine rağmen, firmaya, ihracatın finansmanı için kullanılması gereken döviz kredisi kullandırılmasının, bankacılık uygulamalarına aykırı olduğu savunuldu. 
     İddianamede, eski Genel Müdür Yenal Ansen, eski yönetim kurulu üyeleri Ali İhsan Elgin, Halil Sarıaslan ve Turan Kalaycıoğlu hakkında, Türk Ceza Kanunu'nun TCK ''emniyeti suiistimal'' suçunu düzenleyen 510 ve '''ceza artırımını'' öngören 522. maddeleri uyarınca 1 yıl 6'şar aydan 7 yıl 6'şar aya kadar hapis istenirken, eski Ticari Krediler Müdürü Muazzez Ela'nın da TCK'nın ''görevi kötüye kullanma'' fiilini içeren 240. maddesi uyarınca 1 yıldan 3 yıla kadar hapsi talep edildi. 
     
</TEXT>
</DOC>
