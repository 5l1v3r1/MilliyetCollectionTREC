<DOC>
<DOCNO> 228417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko02.html </URL>
<DATE> 2004/04/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Turfanda karpuzu geç yiyeceğiz... 
</HEADLINE>
<TEXT>

     Türkiye'nin karpuz ihtiyacının büyük bir bölümünü karşılayan Çukurova'da, hava koşullarının olumsuzluğu nedeniyle turfanda ürünün Mayıs ayının ikinci yarısından önce çıkamayacağı, bu tarihten önce piyasaya sürülenlerde ise kalite sorunu yaşanabileceği bildirildi. 
     Yaz sıcağının en sevilen meyvesi ve serinleme aracı olan karpuzun üretim bölgesinde, üreticiler sancılı bir bekleyişe girdi. 
     İstanbul ve Ankara gibi büyük kentlerin manav tezgahlarında ''Adana karpuzu'' ya da ''Ceyhan karpuzu'' adı altında tüketiciye sunulan ürünün yetiştiricileri geçen yıl yaşanan hayal kırıklığının ardından tüm umutlarını bu sezona bağladılar. 
     Ziraat Mühendisleri Odası ZMO Adana Şube Başkanı Ayhan Barut, AA muhabirine yaptığı açıklamada, geçen kış karpuz fidelerinin dikildiği dönemlerde yaşanan don olayının çok sayıda serada ürünün kurumasına neden olduğunu, bunun yanında yeterince yağış alınmamasının ikinci bir sıkıntıyı ortaya çıkardığını söyledi. 
     Geçen yıl turfanda karpuzun Mayıs ayının başlarında piyasaya sürüldüğünü, bu yıl ise ilk turfanda karpuzun Mayıs ayının ikinci yarısından itibaren yenemeyeceğine dikkati çeken Barut, bu tarihten önce hasat edilenlerde ise kalite sorunu bulunabileceğine dikkati çekti. 
     
     EKİM ALANI VE KARPUZ ÜRETİMİNİN RİSKİ 
     Barut, geçen yıl yaklaşık 200 bin dekar alana karpuz ekimi yapıldığını, bu yıl da aynı ekim alanının korunduğunu belirterek, şunları kaydetti 
     ''Geçen yıl seralarda yetiştirilen turfanda karpuz üreticisini sevindirdi. Ancak, ovadaki ekimde karpuz beklenen geliri sağlamadı. Üreticiler, ova karpuzunun dekarını 1 milyar lira ile 1.5 milyar lira arasında tüccarlara sattı. Bu yıl da dekarını tarlada 1.5 milyar liradan satmak zorundayız. Bunun altındaki bir rakam üreticiye zarar ettirir.'' Barut, karpuz üretiminin zahmetli olduğu kadar riskli olduğuna dikkati çekerek, konuşmasını şöyle sürdürdü 
     ''Karpuz ekmek bir yerde kumar oynamaktan farksız. Çünkü, karpuzun buğday, pamuk ve mısır gibi bekletilmeye tahammülü yok. Bu ürünü kesim olgunluğuna eriştiğinde hemen satmak zorundasınız. Ancak, diğer ürünlerde piyasa düşükse depolarda bekletme ve daha iyi fiyattan satma şansı vardır. 
     Pamuk tarlasının dekarı 100 milyon liraya kiralanırken, bu rakam karpuzda 150-200 milyon liraya çıkıyor. Çünkü, karpuz tek yıllık bir bitkidir. Pamuk tohumunun kilosu 2.5 milyon liradır ve dekara 2 kilo tohum yeterli gelir. Kilosu 1.5 milyar lira olan karpuz tohumunu da dekara 50 gram ektiğinizde bu rakam yaklaşık 75 milyon lirayı buluyor.'' 
     
</TEXT>
</DOC>
