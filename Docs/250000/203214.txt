<DOC>
<DOCNO> 203214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko20.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıdan satışlara 250 milyon TL ceza geliyor... 
</HEADLINE>
<TEXT>

     Sanayi ve Ticaret Bakanı Ali Coşkun, denetimlerde kapıdan satış yetki belgesi almadan satış yaptıkları tespit edilen kişilere, her satış işlemi için 250 milyon lira idari para cezası uygulanacağını bildirdi. 
     Coşkun, yaptığı yazılı açıklamada, tüm eğitici çalışmalara rağmen kapıdan satış yöntemi ile satış yapanların bir bölümünün, ticareti, tüketicileri istismar etmek olarak algıladıklarına işaret etti. 
     Son 8 yılda Türkiye genelinde 122 bin tüketicinin mağdur edildiği iddiasıyla bakanlığına başvurduğunu belirten Coşkun, 1996 yılından itibaren Bakanlığı tarafından onaylanan bin 795 adet ''Cayma Bildirim Belgesi''nin iptal edildiğini ve bunlara yeni vize işlemi verilmeyeceğini belirtti. 
     Kapıdan satış yapacak olan satıcı ve sağlayıcıların ödenmiş sermayelerinin en az 25 milyar lira olmak zorunda olduğunu vurgulayan Coşkun, denetimlerde kapıdan satış yetki belgesi almadan satış yaptıkları tespit edilen kişilere her satış işlemi için 250 milyon lira idari para cezası uygulanacağını kaydetti. 
     
</TEXT>
</DOC>
