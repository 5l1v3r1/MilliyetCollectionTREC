<DOC>
<DOCNO> 202396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yasam/yas06.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hurdadan sağ çıktı 
</HEADLINE>
<TEXT>

   Yolcu treninin hemzemin geçitte çarpıp 100 metre sürüklediği otomobilin sürücüsü, kazadan mucize eseri yaralı kurtuldu... 
      RAMAZAN ÇETİN Denizli DHA 
   
   Denizli'deki Nesa Tekstil Yönetim Kurulu Başkanı Nevzat Özel'i sabah saatlerinde Çardak Havaalanı'na bırakan makam şoförü Hüseyin Korkmaz, Denizli istikametine doğru hareket etti. Saat 09.30 sıralarında Mercedes otomobille Çardak ilçesindeki hemzemin geçide ulaşan Korkmaz, İstanbul'dan Denizli'ye gelen 31322 sefer sayılı Pamukkale Ekspresi'ni son anda fark etti. Treni görünce heyecanlanan Korkmaz, gaza basacağı yerde fren yaptı. Tren, çarptığı otomobili yaklaşık 100 metre sürükleyip askeri saha duvarına savurdu. 
   
   4 saatte zor çıkarıldı 
   Paramparça olan otomobilin içinde sıkışan Korkmaz'ı kurtarmak için jandarma, polis, 112 Acil Servis ve sivil savunma ekipleri seferber oldu. Tüm uğraşlara rağmen Korkmaz otomobilin içinden çıkarılamayınca Denizli'den kırım ekibi ve Denizli Devlet Hastanesi'nden üç kişilik ameliyat ekibi getirildi. Sağlık ekiplerinin müdahale edip serum bağladığı Korkmaz, yaklaşık 4 saat sonra otomobilin içinden çıkartılarak hastaneye kaldırıldı. 
   
   
</TEXT>
</DOC>
