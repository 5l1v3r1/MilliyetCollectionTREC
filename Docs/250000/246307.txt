<DOC>
<DOCNO> 246307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur23.html </URL>
<DATE> 2004/06/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Yengesinin komşusuyla birlikte olduğunu iddia etti, dehşet saçtı .. 
</HEADLINE>
<TEXT>

     Antalya'da yengesinin komşusuyla birlikte olduğunu iddia eden gasp suçundan sabıkalı bir kişi, komşusunun ağabeyini bıçaklayarak öldürdü. 
     AA muhabirinin aldığı bilgiye göre, merkez ilçeye bağlı Gaziler Köyü'nden, dün sabah, Toptancı Sebze ve Meyve Hali'ne sebze götürmek için römorklu otomobiliyle evinden çıkan Sabri Üstündağ 30 kayboldu. Ailesinin kendisinden haber alamaması üzerine yakınları ve jandarma ekiplerince aranan Üstündağ'ın cesedi, evinin yakınındaki ormanlık alanda üzeri kapatılan 2-3 metrelik su kuyusunda bulundu. 
     Otopsi sonucunda, Üstündağ'ın boğuşma sırasında bıçaklanarak öldürüldüğü belirlendi. Üstündağ'ın otomobilin arkasına taktığı sebze yüklü römork yakındaki bir bahçede, 07 D 4162 plakalı otomobili de bölgenin uzağında derenin kenarında yakılmış olarak bulundu. 
     Cinayetle ilgili soruşturma başlatan Antalya İl Jandarma Merkez Komutanlığı ekipleri, Üstündağ'ın yakınları ve komşularının ifadesini aldı. 
     
     YARA İZLERİ ELE VERDİ 

     Üstündağ'ın komşularından Z.D'nin 34 elinde 3 ayrı derin kesik yarası olduğunu ve şapkasıyla yaranın üzerini kapatmaya çalıştığını fark eden jandarma ekipleri, bu şüpheli üzerinde araştırmayı yoğunlaştırdı. Jandarma yetkilileri, Z.D. hakkında cinayetin işlendiği saatlerde ormanlık bölgede görüldüğü yönünde kendilerine bilgi ulaştığını ve Z.D'nin sorgusunda, çelişkili ifadelerin ardından Sabri Üstündağ'ı öldürdüğünü itiraf ettiğini bildirdiler. 
     Yetkililer, cinayeti işleyen Z.D'nin arama çalışmaları sırasında Üstündağ'ı ararmış gibi göründüğünü söylediler. 
     -DELİL BIÇAK BULUNDU- Antalya'da işlediği gasp suçu nedeniyle 13 yıla hüküm giydiği ve 2001 yılında çıkarılan şartla salıverilme yasası sayesinde Antalya E Tipi Kapalı Cezaevi'nden tahliye edildiği belirlenen zanlı Z.D'nin sorgusunda, komşusu Sabri Üstündağ'ı ''namus meselesi yüzünden '' öldürdüğünü iddia ettiği bildirildi. 
     Zanlı Z.D'nin kardeşi O.D'nin eşinin, öldürdüğü Sabri Üstündağ'ın kardeşi K.Ü. ile birlikte olduğunu iddia ettiği, hedefinin ölen çiftçinin kardeşi K.Ü. olduğunu söylediği de belirtildi. Evinden çıktıktan sonra takip ettiği Üstündağ'a kardeşi K'yi sorduğunu ve aralarında tartışma yaşandığını anlattığı kaydedilen Z.D.'nin, boğuşma sırasında Üstündağ'ı bıçakladığını itiraf ettiği bildirildi. Z.D'nin, Üstündağ'ın otomobilini de orman içine götürmek istediğini, ancak dereyi geçmesi nedeniyle otomobili benzinle yaktığını söylediği de kaydedildi. 
     Sorgusu tamamlanan zanlı, jandarma ekipleri tarafından cinayetin işlendiği Gaziler bölgesine getirildi. Suç aleti bıçak, zanlının tarifi üzerine, Antalya-Isparta karayolu kenarında bulundu. 
     Öldürülen Sabri Üstündağ'ın cenazesi, Gaziler Köyü'nde toprağa verildi. 
     Cinayet zanlısı Z.D'nin, sorgusunun ardından adliyeye sevk edileceği bildirildi. 
     
</TEXT>
</DOC>
