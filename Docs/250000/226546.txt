<DOC>
<DOCNO> 226546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun30.html </URL>
<DATE> 2004/03/29/ </DATE>
<TIME> 18.26 </TIME>
<AUTHOR>  </AUTHOR>
<HEADLINE>
Özbekistan'daki saldırılarda 19 ölü, 26 yaralı 
</HEADLINE>
<TEXT>

     Özbekistan Cumhuriyet Başsavcısı Raşit Kadirov, dün gece ve bu sabah başkent Taşkent ile Buhara'da, 3'ü bombalı olmak üzere toplam 6 olay meydana geldiğini ve olaylarda 19 kişinin öldüğünü, 26 kişinin yaralandığını açıkladı. 
     Özbekistan Dışişleri Bakanı Sadık Safeyev'le birlikte ortak basın toplantısı düzenleyen Kadirov, bu sabah, yerel saatle 08.00'de, Taşkent'in en büyük pazaryerlerinden Çarsu'daki Çocuklar Dünyası Mağazası'nın önünde, intihar komandosu bir kadının patlattığı bombayla 11'i polis olmak üzere 21 kişinin yaralandığını, 2 polis ile bir çocuğun öldüğünü söyledi. 
     Bu olaydan yarım saat sonra, Çarsu otobüs durağında intihar komandosu bir başka kadının üzerindeki bombayı patlattığını bildiren Kadirov, olayı fark edip müdahale etmek isteyen polisin, kaldırıldığı hastanede öldüğünü söyledi. 
     Kadirov, dün gece saat 22.00 sularında, Buhara'nın Ramitan ilçesi Kahraman köyündeki emekli bir kişinin evinde, gençlerden oluşan terörist bir grubun, imal ettiği el yapımı bombanın patlaması sonucunda 10 kişinin öldüğünü, 4 kişinin yaralandığını bildirdi. 
     Söz konusu evde yapılan aramalarda, 50 plastik kapta patlamaya hazır bomba ile 920 kilogram alüminyum tozu, kalaşnikof silah, tabanca ve Hizb'üt-Tahrir bildirilerinin ele geçirildiğini belirten Kadirov, Taşkent'teki çatışmalar hakkında da şunları söyledi 
     ''28 Mart gecesi saat 22.30 sularında, Taşkent'in Hazma ilçesi trafik kontrol noktasında bir aracı durduran polisle arabada bulunan iki kişi arasında silahlı çatışma çıktı. Ölen ve yaralananın olmadığı olaya karışan bir kişi kaçtı, bir kişi yakalandı. Arabada yapılan aramada 10 adet el yapımı bomba bulundu. 
     29 Mart saat 01.40'da, Taşkent'in Yakkasaray ilçesindeki tekstil fabrikası yakınlarında bir grup, polislere silahlı saldırıda bulundu. Olayda, 1 polis öldü, 1 polis yaralandı. Terörist grup, polislerin ellerindeki silahları alıp kaçtı. 
     29 Mart sabah 05.00 sularında, Taşkent'in Mirzauluğbey ilçesi Gülsanem trafik kontrol noktasına saldıran bir grup terörist, 2 polisi öldürüp kaçtı.'' 
     Kadirov daha sonra, dün geceden bu yana meydana gelen bir dizi eylem nedeniyle Cumhurbaşkanı İslam Kerimov'un başkanlığında, İçişleri, Milli İstihbarat ve Cumhuriyet Başsavcılığı yetkililerinden oluşan hükümet komisyonu kurulduğunu, bunun ilk toplantısının Kerimov'un başkanlığında yapıldığını belirterek, tüm il ve ilçelerde vali ve kaymakamların başkanlığında benzer komisyonların oluşturulduğunu bildirdi. 
     Olaylarla ilgili olarak, 1 kişinin yakalandığını açıklayan Kadirov, ''Olaylar gösteriyor ki, bunlar bir zincirin halkasıdır ve ülke istikrarının bozulmasına yöneliktir. Olayın niteliği, yöntemi ve karakteri, olayın dış kaynaklı olduğu yönündeki ihtimalleri güçlendiriyor ve tek merkez tarafından yönetildiğini ortaya koyuyor'' dedi. 
     Olayda kullanılan bomba tipinin idelojik grupların kullandıklarıyla benzerliğinin bulunduğunu kaydeden Kadirov, ancak Özbekistan'da ilk kez intihar saldırısı düzenlendiğini söyledi. 
     Özbekistan Dışişleri Bakanı Sadık Safayev de soruşturma aşamasında çok fazla konuşmak istemediğini, ancak bunun küresel terörizmin bir halkası olduğunu ve halk arasında şok yaratmak istendiğini söyledi. 
     Olayın aşırı dinci örgütlerle bağlantılı olduğunu sandıklarını ifade eden Safayev, ''Olaylara karışan 5 teröristin silahlarıyla birlikte halen halk arasında dolaştığının'' hatırlatılması üzerine, ''Gerekli tüm tedbirlerin alndığını ve polis teşkilatının alarma geçirildiğini'' bildirdi. 
     Safayev, basın toplantısını izleyen bir diplomatın ''Eylemlerin, yıl sonunda yapılacak parlamento seçimleriyle ilgisinin bulunup bulunmadığını'' sorması üzerine, ''Ben, olayla ilgili görüşlerimi açıkladım, fazla bir şey konuşmak istemiyorum, ancak ülkemizdeki tüm diplomatların güvenliği için gerekli tüm tedbirler alınmıştır'' dedi. 
     
</TEXT>
</DOC>
