<DOC>
<DOCNO> 202692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun20.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ı amcasının oğlu ihbar etti 
</HEADLINE>
<TEXT>

     Amerikan askerleri tarafından yakalanan devrik Irak lideri Saddam Hüseyin'i, amcasının oğlunun ihbar ettiği öne sürüldü. 
     Essabah gazetesi, Saddam Hüseyin'in doğum yeri Tikrit'te güvenilir bir kaynağa dayanarak verdiği haberinde, devrik liderin, koruması ve binbaşı olan amcasının oğlu tarafından ABD'ye ihbar edildiğini yazdı. 
     Haberde, binbaşının geçen hafta Amerikan kuvvetleri tarafından yakalandığı ve Saddam'ın 8 ay boyunca 3 sığınakta saklandığını ifade ettiği belirtildi. 
     Elaşık, Eezziyai ve Elbudur adıyla tanınan bu sığınakların Tikrit bölgesinde bulunduğunu yazan gazete, ''Bu sığınaklar Saddam'ın saklanması için önceden planlanmıştı'' ifadesini kullandı. 
     Sığınaklardan ikisinin daha önce Amerikan kuvvetleri tarafından basıldığı, ancak Saddam'ın bulunmadığı ifade edilen haberde, Saddam'ın hurma ağaçları altındaki son sığınakta ele geçirildiği kaydedildi. 
     
</TEXT>
</DOC>
