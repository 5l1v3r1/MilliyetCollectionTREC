<DOC>
<DOCNO> 246282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo27.html </URL>
<DATE> 2004/06/08/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Gençlerbirliği'nden Deniz, Fenerbahçe ile anlaştı... 
</HEADLINE>
<TEXT>

     Sezonun bitimiyle birlikte Fenerbahçe'ye transferi gündeme gelen Gençlerbirliği'nin milli oyuncusu Deniz Barış'ın, Fenerbahçe ile anlaşmaya vardığı öğrenildi. 
     Gençlerbirliği Başkanı İlhan Cavcav, Fenerbahçe Kulübü Başkanvekili Nihat Özdemir ile görüştüğünü ve Deniz'in Fenerbahçe'ye gitmek istediğini belirterek, ''Deniz ile yaptığımız sözleşmede Deniz'in 15 Nisan tarihine kadar yurtdışında bir kulübe transfer olması halinde 1 milyon Euro kulübümüze ödeyeceği yer alıyormuş. Biz bunu tüm kulüpler için geçerli olan bir madde olduğunu düşünüyorduk. Ancak sözleşmedeki madde öyle değilmiş. Nihat Özdemir'e Milli Takımlar Teknik Direktörü Ersun Yanal, Deniz'in Fenerbahçe'ye alınmasını önermiş. Kendisi ile de Fenerbahçe Kulübü arasında bir anlaşma sağlanmış'' diye konuştu. 
     Cavcav, tesislerde yöneticileri toplayarak konu hakkında görüşeceklerini ve izinleri dışında bu transferin gerçekleşmesi halinde gerekli yasal işlemleri başlatacaklarını söyledi. 
     Öte yandan, kırmızı-siyahlı kulübün, Gaziantepspor ve milli takımın kalesini koruyan Ömer Çatkıç ile görüştüğü öğrenildi. 

     
</TEXT>
</DOC>
