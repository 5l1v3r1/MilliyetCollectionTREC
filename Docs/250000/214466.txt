<DOC>
<DOCNO> 214466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun25.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'e zor soru Bush'un mu, Kerry'nin mi kazanmasını istersin 
</HEADLINE>
<TEXT>

     İngiltere Başbakanı Tony Blair, ABD başkanlık seçimlerinde hangi tarafın kazanmasının İngiltere'nin yararına olacağına dair bir soruyu yanıtsız bıraktı. 
     Blair, Avam Kamarası milletvekili David Burnside'ın, ''Hangisi İngiltere'nin daha çok çıkarına olur George Bush'un tekrar başkanlığa seçilmesi mi, yoksa savaş karşıtı Senatör John Kerry'nin yönetime gelmesi mi'' şeklindeki sorusuna net bir cevap vermeyi reddetti. 
     İngiltere Başbakanı, ''Başbakanlık yaptığım 6-7 yılda, ABD'deki başkanlık seçimlerine karışmamayı öğrendim. Bu Amerikan halkının yalnız başına vereceği bir karar'' dedi. 
     Genel başkanı olduğu İşçi Partisi'nin, ABD'de Cumhuriyetçi kanattan ziyade Demokratlara daha yakın olması ve kendisinin de Bush'un Irak'taki Saddam rejimini devirme politikasına büyük destek vermesi nedeniyle Blair'in, Burnside'ın sorusuna kesin bir cevap veremediği belirtiliyor. 
     
</TEXT>
</DOC>
