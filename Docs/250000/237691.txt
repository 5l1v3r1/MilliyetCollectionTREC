<DOC>
<DOCNO> 237691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/aspo.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KUPA AYNI ADRES'TE 0-4 
</HEADLINE>
<TEXT>


Bordo-Mavililer doksan dakika kontrolü elinde tuttuğu maçı Mehmet Yılmaz, Gökdeniz 2 ve Augustine'nin golleri ile kazanadı, 7. kez mutlu sona ulaştı. Başkent ekibi yenilgiye rağmen UEFA biletini kaptı 


90 dakika 

MEHMET DEMİRKOL 

Ziya Doğan'ın duble kovalayan ekibinin başlıca hedefi orta sahada alan daraltmak, pres ustası rakibine bu dalda meydan okumaktı. Gökdeniz'in arkasına dizilen Emre Toraman, Hüseyin, İbrahim Ege üçlüsü bloku o kadar iyi yaptı ki, iki sezondur bu işin dersini veren Gençlerbirliği orta sahası çaresizlik içinde kaldı. Doğrusu bir takımın üç ayda bu kadar değişmesi tarihte az görülür bir şey. İnönü'de Beşiktaş'tan beş gol yiyip, belki on tane yemekten kurtulan o yumuşak ekipten böyle taş gibi bir takıma dönüşebilmek iştir. Bunu yapanları ayakta alkışlamak gerekir. 
Bu amansız pres ilk yarı boyunca Gençlerbirliği'ni çaresizce kanatlara açılma telaşına itti. Ama bu bölgede de Trabzonspor rakibini nefessiz bırakıyordu. 29. dakikadaki Serkan'ın uzak şutuna kadar rakip kaleye yaklaşamadılar. Skoko dışında adam geçebilen olmadı. Sürekli üçlü sıkıştırma yediler. Bu tablo içinde Trabzon'a gerekli olan kontra yakalamak ve duran topları doğru değerlendirmekti. Bunlarda çok başarılı oldular. 23'teki baskında Gökdeniz'in pasında Mehmet Yılmaz'ın durmaksızın şutladığı top Damir'in hatasıyla gol oldu 1-0 
35'te Augustine'nin kaleciyi geçip ortaladığı topa Mehmet'in yetişemeyişi ise maçın erken kopmasını engelledi. 
Trabzonspor ikinci yarıya 4-3-1-2'sini bozmadan İbrahim - Somers değişikliği ile başladı. Artık iyice kontra takımı olmuşlardı. Gençler ise oyunu ceza sahası üzerine yıkıp orada kalabalık yaratıyordu. Ümit Bozkurt orta sahaya geçmiş ve 3-4-3'e dönmüşlerdi. İki takım bu stratejileri ile hemen pozisyonlar buldu. 46'da Gökdeniz, 49'da Filip kalecilere takıldı. Sonrasında bu oyunların doğası gereği Gençler gole daha yakın oldu. Trabzon ise kapanı kurmuş bekliyordu. Bu dakikalarda dikkat çeken nokta Gençler'in hırs ve isteğinin onu sürekli gol bölgesine yakın tutuşu, ama bir türlü net pozisyon bulamayışlarıydı. Trabzon savunması hata yapmıyordu ama Somers'in oyuna girişi orta saha direncini azaltmıştı. Trabzonspor kurduğu kapanla 67'de ilk avını yakaladı. Ancak ikiye bir kontra Mehmet Yılmaz'ın çok kötü pası ile bitti. Üç dakika sonra diğer silahları ile Gençler'i vurdular. Bir duran topta taç atışında Mehmet Yılmaz'ın kafa ile aşırttığı top Gökdeniz'in harika volesiyle filelerle buluştu 2-0 
Erkan'ın sakatlanarak yerini Veysel'e bırakışı ve ikinci golün etkisiyle Gençler derin bir darbe aldı. Çok açık vermeye başladılar. 77'de hakemin pek de inanmadan verdiği penaltı zira Skoko'yu atmayı unuttu Gökdeniz'in ayağından gol olunca kupa Trabzon'a gitti. Ama gösteri bitmedi. Sonrasında El Saka - Gökdeniz tiyatrosunu izledik. Trabzon'un genç silahı atılmaması için Ziya Doğan tarafından 83'te oyundan alındı. Ama Gençler'in siniri geçmedi. 88'de durumu Augustine ile 4-0'a getiren ikinci penaltı kararına Youla'nın Kuddusi Müftüoğlu'nu iterek tepki gösterişi kırmızı kartla cezalandırıldı. Belki de Türkiye'deki kariyerini bitirebilecek büyük bir cezaya bu hareketiyle kapı açtı. 
Bu maçtan çıkacak bir ders var. Türkiye Kupası kaldırılsın diyenlerin dünkü mücadele ve tribün şenliğini izleyip bir kez daha düşünmesi gerekiyor. 

Maçın hakemi 
Çok zorlandı 
KUDDUSİ Müftüoğlu için zor bir maçtı. Gerilimi yüksek karşılaşmada özellikle ilk yarıda sarı kartını kullanmaktan çekinince, ikinci 45 dakikada zaman zaman oyun inisiyatifini elinden kaçırdı. Ancak ilk penaltıda yardımcı hakeminin yanlışına uymaktan başka çaresi yoktu. Yine de bu pozisyona çok geç kaldı. İkinci penaltıdaki kararı doğruydu. Tıpkı Youla'ya gösterdiği kırmızı kartta olduğu gibi. 

Maçtan notlar 
Yüzü güldü 
BAŞKAN Atay Aktuğ, Bordo-Mavili takımın başında ilk kupasını alırken, teknik kadro ve futbolculara teşekkür etti. Aktuğ, "Kupa şampiyonluğu tüm camiaya hayırlı olsun. Ligde de son ana kadar yarışacağız" dedi. 

İbrahim bayıldı 
TRABZONSPOR'UN genç oyuncusu İbrahim Ege devre arasında soyunma odasında baygınlık geçirdi. Ambulans şoförü bulunamayınca statta anons yapıldı. Bu sırada kendine gelen genç futbolcunun tansiyonun düştüğü belirlendi. 

Büyük coşku 
TÜRKİYE Kupası'nda elde edilen 7. zafer Trabzon'da bayram havası estirdi. 90 dakikanın bitiminde sokaklara dökülen Bordo - Mavili taraftarlar, kupa zaferini şampiyonluk şarkılarıyla kutladı. 

Somers şoku 
BORDO-Mavili takımda Somers sezonu kapattı. Belçika'daki doktorundan "Oynar" raporu getirin yıldız futbolcunun ikinci yarıda sakatlığı nüksetti. Somers'in kalan iki maçta forma giyemeyeceği açıklandı. 

Yayın isyanı 
FİNAL maçını naklen veren yayıncı kuruluşun, kupa törenini yayınlamaması Bordo-Mavililer'in tepkisi çekti. Trabzon'da olayı protesto etmek isteyen taraftarların belediye binasına yürüdüğü öğrenildi. 


</TEXT>
</DOC>
