<DOC>
<DOCNO> 235779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/spor/bbas.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pota artık özgür 
</HEADLINE>
<TEXT>


Basketbol Federasyonu, Merkez Danışma Kurulu kararıyla özerkliğe kavuştu. Turgay Demirel, "Alınan karar basketbol için milattır" yorumunu yaptı 

NECMİ KEPÇETUTAN 


Oy birliğiyle kabul 
BASKETBOLUN yıllar süren özerklik özlemi nihayet sona erdi. Futboldan sonra özgürlüğüne kavuşmak için büyük mücadele veren Basketbol Federasyonu, Merkez Danışma Kurulu'nun oy birliğiyle aldığı karar doğrultusunda özerk oldu. Karar Başbakan Recep Tayyip Erdoğan'ın da imzalamasının ardından resmi gazetede yayımlanacak ve hemen uygulamaya girecek. 

Şahin'den açıklama 
BAŞBAKAN Yardımcısı Mehmet Ali Şahin, basketbolun özerklik hakkı elde eden dördüncü federasyon olduğunu dile getirdi. Şahin, "Özerkliğin sporun gelişmesindeki etkisini futbolda gördük. Özerklik, bağımsızlık ya da denetimsizlik değildir. Hizmette kalite, sürat, şeffaflık ve demokrasinin sporun içine daha çok girmesidir" diye konuştu. 

Demirel rahatladı 
MERKEZ Danışma Kurulu toplantısına katılan ve sunum yapan Federasyon Başkanı Turgay Demirel, alınan kararın basketbol için milat olduğunu açıkladı. Demirel şunları söyledi "Artık omuzlarımızdaki yük daha da ağırlaştı. Hükümete, bakanımıza, genel müdürümüze ve kurula teşekkür ediyorum. 12 yıldır bu iş için çalışıyor ve hazırlanıyorduk." 

Neler getiriyor 

Uzun vadede 
1- Maddi özerklik Bürokratik sorunların kalkmasıyla çok tartışmalı olan vakıf üzerinden yapılan harcamalara, denetim mekanizması içinde sağlıklı bir şekilde birincil elden yön verilebilmesi. 
2 - İdari özerklik. Kulüplerin organizasyonu, belli kriterlerin getirilmesi, maddi denge sağlanması, birlikte alınacak kararlarla profesyonel yapıya işlerlik kazandırılması ve hız verilmesi. 

Kısa vadede 
3 - Hakemlerin profesyonel yapıya kavuşturulması, maddi sorunlarının çözülmesi. 
4 - Milli Takım antrenörünün belirlenebilmesi. 
5 - 2010 Dünya Şampiyonası adaylığı çalışmalarına hız verilmesi. 
6 - ABD Milli Takımı'na, olimpiyat öncesi ev sahipliği yapabilmek için gerekli şartların sağlanması. 

Çeyrek final başlıyor 

BASKETBOLDA çeyrek final mücadelesi Karşıyaka ile T.Pilsener arasında bugün oynanacak olan tek maçla başlayacak. İzmir Atatürk Spor Salonu'nda oynanacak olan karşılaşma 19.00'da start alacak ve TRT 3'ten yayınlanacak. 

Buyrun Final-Four'a 

BASKETBOLDA Avrupa'nın en büyük organizasyonu olan Euroleague'de 2003-2004 sezonu Final-Four'u bugün İsrail'in başkenti Tel Aviv'de başlayacak. İlk maçlarda Montepaschi di Siena-Skipper Bologna, Maccabi Tel Aviv-CSKA Moskova karşı karşıya gelecek. 

İşte altın kızlar 

Bayanlar Basketbol Ligi'nde fırtına gibi esen Fenerbahçe, çift kupalı şampiyonluğun ardından gözünü Avrupa'ya dikti. Zafer Kalaycıoğlu, "Hedef bir ilke imza atmak" dedi 

ÜMİT AVCI 

Şampiyonluk pastası kestiler 
BAYANLAR basketbolunda son yıllara damgasını vuran "çift kupalı" şampiyon Fenerbahçe, büyük başarılara imza attığı sezonun mutluluğunu Milliyet'le paylaştı. Hem Türkiye Kupası'nı, hem de lig şampiyonluğunu kazanan Avrupa Kupası'nda da Final - Four oynayan Sarı - Lacivertli bayanlar, şampiyonluk pastasını Avrupa'da kupa dileğiyle kesti ve taraftarlara söz verdi. 

Coach Kalaycıoğlu iddialı 
COACH Zafer Kalaycıoğlu, bu sezon edindikleri tecrübeyle gelecek sezonlarda mutlak bir Avrupa şampiyonluğunu hedeflediklerini söyledi. Kalaycıoğlu, "Sezon içinde birçok sakatlık ve şanssızlık yaşadık. Buna rağmen FIBA Cup'ta Final - Four oynayıp, iki kupayı müzemize götürdük. Önümüzdeki yıllarda Türkiye'ye Avrupa Şampiyonluğu tattıracağız" dedi. 


</TEXT>
</DOC>
