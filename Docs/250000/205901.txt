<DOC>
<DOCNO> 205901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/magazin/mag01.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayhancılar Abidin'i bastı 
</HEADLINE>
<TEXT>

   Adana'da, Popstar finalistlerinden Abidin'in sahne aldığı barı, 'Bayhan'cılar bastı. Abidin afişleri yırtıldı, saksılar kırıldı 
      FATİH KARAÇALI - ALİ GÜLERYÜZ Adana DHA 
   
   Kanal D'de yayınlanan 'Popstar Türkiye' finalistlerinden Abidin Özşahin'in yılbaşında sahne aldığı barda olay çıktı. 
   Abidin Özşahin, önceki gece, daha önce iki yıl çalıştığı Capino Bar'da sahne aldı. Annesi Şadiye, babası Süleyman Özşahin ve ablası Vildan Topaç ile bir grup akrabasının izlediği Abidin, Popstar sözleşmesini gerekçe göstererek basın mensuplarının görüntü almasına izin vermedi. İki aydır ilk kez Adana'ya geldiğini belirten Abidin, "Doğduğum yerde olduğum, yeni yıla ailemle girdiğim için çok mutluyum" dedikten sonra, barda ailesiyle yılbaşı eğlencesine daldı. 
   
   Polis engelledi 
   Bu sırada, Capino Bar'ın bulunduğu caddenin karşısında, alkollü bir grup, yine Popstar finalistlerinden Bayhan Gürhan lehine slogan atmaya başladı. 
   'Bayhancılar' kısa süre sonra sloganları Abidin'e küfre dönüştürünce, olay yerine Çevik Kuvvet ekipleri geldi. 
   Ekiplerin kalabalığın dağılması uyarısına rağmen taşkınlığını sürdüren ve bara girmeye çalışan 'Bayhancılar', bunda başarılı olamayınca, Abidin'in afişini yırttı. Ardından bar önündeki saksıları kıran Bayhan taraftarları, polisin müdahalesiyle dağıtıldı. 
   
</TEXT>
</DOC>
