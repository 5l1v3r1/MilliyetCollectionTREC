<DOC>
<DOCNO> 204558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun23.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da ölü sayısı en az 40 bin 
</HEADLINE>
<TEXT>

     Rusya'nın İtar-Tass haber ajansı, İran'daki kaynaklarına dayanarak, ''depremde en az 40 bin kişinin hayatını kaybettiğini'' öne sürdü. 
     Rusya Devlet Başkanı Vladimir Putin ise, İran'ın güneydoğusundaki Bem kentinde meydana gelen depremde hayatlarını kaybedenler için İran Cumhurbaşkanı Muhammed Hatemi'ye başsağlığı mesajı gönderdi. 
     Putin, mesajında, İran'da meydana gelen depremin yol açtığı hasarın kendisini şok ettiğini belirtti, İran yönetimi ve halkına başsağlığı diledi. 
     Rusya Acil Durumlar Bakanlığı sözcüsü Viktor Beltsov da, yaptığı açıklamada, depremzedelere yardım etmeye hazır olduklarını, İran'dan henüz bir talep gelmediğini kaydetti. 
     Beltsov, tahminlerine göre depremde en az 600 kişinin öldüğünü sözlerine ekledi. 
     
     MİLLETVEKİLİ HOŞRU ÖLÜ SAYISI 10 BİNİ BULABİLİR 

     Öte yandan, İranlı bir milletvekili ise, ülkenin güneydoğusundaki Bem kentinde meydana gelen depremde ölü sayısının 10 bini bulabileceğini söyledi. 
     Kirman eyaleti milletvekili Hasan Hoşru, Associated Press'e bölgedeki yetkililerle görüştükten sonra yaptığı açıklamada, can kaybı konusunda kesin rakamın henüz bilinmediğini, ancak kentteki yetkililerin ilk tahminlerinin 10 bin civarında olduğunu belirtti. 
     Sabah erken saatlerde olduğu için insanları uykuda yakalayan depremde 80 bin nüfuslu Bem kentinin yüzde 60'ının yıkıldığı, çok sayıda kişinin enkaz altında bulunduğu belirtilmişti. 
     İranlı yetkililerin, Richter ölçeğine göre 6.3, Amerikan Jeolojik Araştırma Merkezi'nin 6.7 olarak açıkladığı ilk depremin ardından, 5.3 büyüklüğünde de bir artçı sarsıntı meydana gelmişti. 
     
</TEXT>
</DOC>
