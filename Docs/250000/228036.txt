<DOC>
<DOCNO> 228036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur15.html </URL>
<DATE> 2004/04/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kaza yapınca 28 ayrı hırsızlıktan arandığı ortaya çıktı 
</HEADLINE>
<TEXT>

     Edirne'de otomobilinin şarampole yuvarlanması sonucu yaralanan kişinin, 28 ayrı hırsızlık suçundan arandığı ortaya çıktı. 
     AA muhabirinin edindiği bilgiye göre, dün Gazimihal Köprüsü girişinde otomobilinin tarlaya yuvarlanması üzerine yaralanan sürücünün kimliğini belirlemek üzere çalışma yapan polis, bu kişinin, 28 ayrı hırsızlık suçundan aranan Mehmet Karaman olduğunu tespit etti. 
     Otomobilin İstanbul'dan çalındığı, araçta bulunan tabancanın Erzincan'da bir bekçiye ait olduğu, 3 adet cep telefonunun ise Kapıkule'de yabancı uyruklu bir TIR'dan çalındığı Karaman'ın 28 ayrı hırsızlık suçundan arandığı ortaya çıkarıldı. 
     Karaman'ın, tedavi gördüğü Trakya Üniversitesi Tıp Fakültesi Hastanesi'nden taburcu edildikten sonra adli makamlara teslim edileceği belirtildi. 
     
     OLAY 
     Kapıkule Sınır Kapısı yönünden dün kent merkezine gelen 14 AF 215 plakalı otomobil, Gazimihal Köprüsü girişinde tarlaya yuvarlandı. 
     Kimliği belirlenemeyen sürücü, Trakya Üniversitesi Tıp Fakültesi Hastanesi'ne sevk edildi. 
     Polisin sürücünün kimliğini tespit amacıyla otomobilde yaptığı aramada, 2 ayrı nüfus cüzdanı, 9 milimetre çapında tabanca, 3 adet cep telefonu, C.G. ve Mehmet Karaman adına 2 nüfus cüzdanı, maske, bıçak, levye, eldiven bulundu. 
     
</TEXT>
</DOC>
