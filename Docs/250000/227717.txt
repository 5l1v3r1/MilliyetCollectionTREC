<DOC>
<DOCNO> 227717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur30.html </URL>
<DATE> 2004/04/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
DEP davasında yarın karar bekleniyor 
</HEADLINE>
<TEXT>

     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın, Ankara 1 No'lu DGM'de yeniden yargılandıkları davanın, yarın yapılacak 13. duruşmasında karar çıkması bekleniyor. 
     Eski DEP milletvekillerinin avukatı Yusuf Alataş, mahkemenin esas hakkındaki savunmalarını hazırlamaları için kendilerine süre verdiğini hatırlatarak, yarın savunma yapacaklarını söyledi. Müvekkillerinin, mahkeme heyetinin ve siyasilerin tutumu dolayısıyla yarınki duruşmaya katılmayacaklarını ifade eden Alataş, davada yarın karar çıkmasını beklediklerini kaydetti. 
     Mahkemenin kararını çoktan verdiğini, bunun, cumhuriyet savcısının esas hakkındaki görüşünden anlaşıldığını savunan Alataş, "Savcı, mütalaasında delillere hiç girmedi, tartışmadı. Biçim olarak 'sanıklar dinlendi, askeri hakim heyette yok, savunma hakkı verildi' diyerek eski kararın onaylanmasını istedi. Mahkemenin de aynı görüşte olduğunu düşünüyoruz. Hukuk sistemi ve demokrasinin işleyişi açısından davayı çok önemsiyoruz. Biz, üzerimize düşeni yapacağız, savunma görevimizi eksiksiz yerine getirmeye çalışacağız" dedi. 
     
</TEXT>
</DOC>
