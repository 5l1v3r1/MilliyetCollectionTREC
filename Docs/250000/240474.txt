<DOC>
<DOCNO> 240474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko07.html </URL>
<DATE> 2004/05/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bireyselde katılımcı 100 bini aştı... 
</HEADLINE>
<TEXT>

     Uzun vadede yaratacağı fon büyüklüğü ile sermaye piyasalarına derinlik kazandırması beklenen bireysel emeklilik sistemine katılım 100 bin kişiyi geçti. 
     Mayıs ayı başı itibariyle katılımcı sayısı 103 bin 100 kişi olarak hesaplanırken, yılbaşına göre katılımcı sayısı 87 bin 865 kişi arttı. 
     Hazine verilerine göre, 3 Mayıs 2004 tarihi itibariyle sözleşme sayısı da 107 bin 969'u buldu. Yılbaşında bu rakam 16 bin 812 adet düzeyinde bulunuyordu. 
     
     KATKI PAYLARI 
     Mayıs ayı itibariyle katkı payı tutarı 44 trilyon 674 milyar lirayı bulurken, yatırıma yönlendirilen fon büyüklüğü 42 trilyon 407 milyar lira olarak gerçekleşti. 
     Yılbaşında katkı payı tutarları 5 trilyon 866 milyar lira, yatırıma yönlendirilen fon büyüklüğü ise 5 trilyon 692 milyar lira düzeyindeydi. 
     Buna göre yılbaşından buyana katkı payları yüzde 661, yatırıma yönlendirilen fon büyüklüğü de yüzde 645 oranında artış göstermiş oldu. 
     
     ŞİRKET SIRALAMALARI 
     Mayıs başı itibariyle katkı payı ve yatırıma yönlendirilen fon büyüklüğü açısından Ak Emeklilik ilk sırada yer aldı. Şirket'in katılımcılardan topladığı katkı payı tutarı 7.9 trilyon lirayı, yatırıma yönlendirdiği fon büyüklüğü de 7.5 trilyon lirayı buluyor. 
     Katkı payı açısından, Yapı Kredi Emeklilik 2'inci, Garanti Emeklilik ve Hayat ise 3'üncü sıra yer alıyor. 
     Katılımcı sayısı ve sözleşme sayısı açısından ise Yapı Kredi Emeklilik başı çekiyor. 
     Yapı Kredi Emeklilik 17 bin 437 katılımcı ve 18 bin 926 sözleşme ile ilk sırada bulunurken, 15 bin 568 katılımcı ve 18 bin 140 sözleşme ile Ak Emeklilik bu şirketi izliyor. 
     
</TEXT>
</DOC>
