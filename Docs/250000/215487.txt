<DOC>
<DOCNO> 215487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko34.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahar Korçan, 100 parçalık koleksiyonunu New York'ta sergiledi 
</HEADLINE>
<TEXT>

     Türk moda tasarımının uluslararası temsilcilerinden Bahar Korçan, geleneksel Antep işini modanın merkezi New York'a taşıdı. 
     Donna Karan, Calvin Klein gibi modacılarla aynı kulvarda dünya markası olma yolunda ilerleyen Korçan, dünya medyası ve sosyetesinin yakından takip ettiği New York Moda Haftası'nda düzenlediği defilede, ''köksüzlük'' adını verdiği koleksiyonuyla 2004 Sonbahar Kış modasına bir kez daha imza attı. 
     ''Bahar Korçan-Made in Istanbul'' sloganıyla bir dünya markası yaratma yolunda 2005 yılında New York'ta mağaza açmayı planlayan Korçan, kendisini hedefine bir adım daha yaklaştıracak olan defilede, ham ipek üzerine Antep işiyle bezenmiş 100 parça model sergiledi. 
     Felsefeye ilgisiyle de bilinen Korçan, Mevlana'dan esinlendiğini ifade ettiği ''köksüzlük'' temasıyla hazırladığı koleksiyonunda, kumaş olarak ipek, yün ve brokarı tercih etti. 
     Günlük yaşamda rahatlıkla kullanılabilecek özellikteki tasarımlarda renk olarak ise siyah, ekru ve pudra renkleri dikkat çekti. 
     Tamamı yabancı olan mankenlerin yer aldığı defilenin Uğurkan Erez tarafından yapılan kareografisi ve Rahman Altın tarafından bestelenen müzikleri temanın sahneye yansımasında büyük rol oynadı. 
     Başta Wall Street, New York Post gibi Amerika'nın önemli basın kuruluşları tarafından takip edilen Bahar Korçan defilesini, Vogue, Glamour, WWD, In Style, Harper's Bazaar gibi önemli moda dergileri de yakından izlediler. 
     
     PURE LONDON FUARI 
     İngiltere'nin en büyük bayan hazır giyim fuarı olan Pure London'da Türk firmaları büyük ilgi görüyor. 
     İstanbul Tekstil ve Konfeksiyon İhracatçı Birlikleri İTKİB tarafından yapılan açıklamada, Pure London'da Türk firmalarına büyük ilgi gösterildiği belirtilerek, fuara İTKİB patronajında katılan 19 Türk firmasının rengarenk ve birbirinden yaratıcı koleksiyonlarıyla gri Londra günlerini renklendirdiği kaydedildi. 
     Açıklamaya göre, koleksiyon konseptlerine göre birbirinden ayrılan 5 farklı bölümden oluşan Pure London'da, aralarında Fatoş Triko, Roman, Mithat, Modline, Solo Triko, Sanmod, Sued Mod gibi Türkiye'nin en köklü firmalarının da yer aldığı katılımcılar, bu bölümlerde müşterilerini ağırlıyorlar. 
     Türk ihracatçıları için en cazip pazarlardan biri olan İngiltere'de Türk firmalarının koleksiyonları ve sundukları kaliteli hizmet ile yeni işbirliklerine imza attıklarına işaret edilen açıklamada, İngiliz alıcıların Türk standlarına ziyaret ederek firmaların yüzünü güldürdükleri kaydedildi. 
     İTKİB Fuarlar Komitesi Başkanı Yalçın Ayaydın, genel olarak Avrupa'da yaşanan durgunluğa rağmen İngiltere pazarının cazibesinin sürdüğünü belirterek, ''Pazarın dev alıcıları konumundaki birçok firma, alımlarının büyük bir bölümünü Türk üreticilerden karşılıyorlar. Bu durumun devamını sağlamak için başarılı koleksiyonlarla fuarlara devamlı olarak katılmak ve imaj çalışmalarına da yer vermek gerekiyor'' dedi. 
     Pure London fuarı, yarın sona erecek. 
     
</TEXT>
</DOC>
