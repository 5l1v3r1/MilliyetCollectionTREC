<DOC>
<DOCNO> 242604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun14.html </URL>
<DATE> 2004/05/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ebu Garib'in komutanı açığa alındı 
</HEADLINE>
<TEXT>

     Irak'ta, aralarında işkence skandalının patlak verdiği Ebu Garib'in de bulunduğu cezaevlerinin komutanı Tuğgeneral Janis Karpinski açığa alındı. 
     Ordudan konuyla ilgili açıklama yapılmamasına rağmen, adının açıklanmasını istemeyen yetkililer, ABD'ye dönen Karpinski'nin herhangi bir suçla itham edilmediğini, açığa alınmasının görevine geri dönemeyeceği anlamına gelmediğini belirtti. 
     Askeri müfettişler, 800'üncü İnzibat Tugayı Komutanı Karpinski ve diğer subayları, cezaevindeki günlük operasyonlarla yeterince ilgilenmemek ve standart işleyişi ihlal eden komutasındaki askerleri disipline etmek için gerekli şekilde davranmamaktan kusurlu bulmuştu. 
     Karpinski de dün gece MSNBC'de yaptığı açıklamada, bazı kaynakların kendisine açığa alındığını bildirdiğini, ancak bu konuda yazılı belge almadığını söyledi. 
     Karpinski, açığa alınmasının gerekçesinin yazılı açıklamada yer alacağını belirtti. 
     
</TEXT>
</DOC>
