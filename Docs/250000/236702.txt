<DOC>
<DOCNO> 236702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo17.html </URL>
<DATE> 2004/05/02/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Almanya basını Daum, Alman ligine dönüyor... 
</HEADLINE>
<TEXT>

     Fenerbahçe teknik direktörü Christoph Daum'un gelecek yıl Alman birinci ligine döneceği öne sürüldü. 
     Bild am Sonntag gazetesi, ''Daum dönüyor'' başlığıyla verdiği haberde, Alman birinci liginin başarılı takımlarından VfB Stuttgart'ın yöneticilerinin Daum ile İstanbul'daki bir golf kulübünde biraraya geldiklerini yazdı. 
     Daum'un geçen hafta içinde yakın bir arkadaşına da, ''En geç 2005 yılında yeniden Almanya'da çalışmak istiyorum. Ancak sadece yükselme hırsı olan bir takımda çalışırım'' şeklinde konuştuğu belirtildi. 
     VfB Stuttgart'ın Daum'un istediği gibi bir takım olduğu görüşüne yer verilen haberde, kulüpte hala etkili olan eski Başkan Gerhard Mayer-Vorfelder'in, ''En büyük hatam Christoph Daum'u takıma çağırmamamdı'' şeklinde konuştuğu kaydedildi. 
     Daum'un kokain davasının artık Almanya'ya dönüşünün önünde bir engel olmadığına işaret edilen haberde, Daum'un çok başarılı bir antrenör olduğu ve Fenerbahçe'yi de şampiyonluğun eşine getirdiği ifade edildi. 

     
</TEXT>
</DOC>
