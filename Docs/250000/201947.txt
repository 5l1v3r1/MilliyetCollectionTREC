<DOC>
<DOCNO> 201947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/yasam/yas02.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört asırlık çınar imama çıra oldu 
</HEADLINE>
<TEXT>

   Gölcük köyünde İhtiyar Heyeti kararıyla kesilen 400 yıllık çınar, yakacak olarak köy imamının lojmanına istiflendi 
      NURİ ÇAĞLAR Tekirdağ DHA 
   
   Şarköy'ün Gölcük köyündeki 400 yıllık çınara asırların yapamadığını muhtar yaptı. 
   Geçtiğimiz günlerde Muhtar Mustafa Dülger başkanlığında toplanan Köy İhtiyar Heyeti, çürüdüğü gerekçesiyle, 20 metre boyunda, 1.5 metre çapındaki dev ağacın kesilmesine karar verdi. Bu işle görevlendirilen Cemil Acun'un kestiği ağaç, sobaya sığacak boyutta parçalara ayrılıp, yakacak olarak kullanması için köy imamı Behzat Çiçekli'nin lojmanına taşındı. 
   
   'Bir cahillik ettik...' 
   Acun, olayı haber alarak köye gelen Çevre ve Doğayı Koruma Derneği üyesi Celal Soğukçelik'e 'Talimatı muhtar verdi' dedi. 
   Bunun üzerine Şarköy Kaymakamlığı'na başvuran Soğukçelik, Muhtar Dülger hakkında yasal işlem yapılmasını talep etti. Fırtınada zarar gören ağaç çürümeye başlayınca kesim kararı aldıklarını belirten Dülger, Orman Müdürlüğü'nden izin alınması gerektiğini bilmediğini söyleyerek, "Cahillik ettik, bilsek neden izin almayalım Tehlikeli olmaması için kestik" dedi. 
   
   
</TEXT>
</DOC>
