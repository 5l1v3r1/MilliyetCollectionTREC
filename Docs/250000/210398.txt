<DOC>
<DOCNO> 210398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko30.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Hükümetin önünde 40 yılın bütün çarşambaları var 
</HEADLINE>
<TEXT>

     Adalet Bakanı Cemil Çiçek, bu yıl verecekleri çok önemli kararlar, atmaları gereken adımlar bulunduğunu belirterek, ''Bunların ne kadar zor olduğunu geriye dönüp yaşanılan olaylara baktığımızda görüyoruz. Bunların başında Kıbrıs konusu geliyor. Yani bu hükümetin önünde kırk yılın tüm çarşambaları var. Bu çarşambaları aşıp sağlıkla perşembeye ulaşmamız lazım ama birileri bu riski almalı, birileri bu kararı vermeli'' dedi. 
     TÜSİAD Genel Kurulu'nun ardından düzenlenen yemeğin onur konuğu olan Çiçek, burada yaptığı konuşmada, Başbakan Recep Tayyip Erdoğan'ın selam ve iyi dileklerini üyelere iletti. 
     Çiçek, başta Tuncay Özilhan olmak üzere TÜSİAD yöneticilerine, Türkiye'nin sorunlarına gösterdikleri hassasiyet ve katkılardan dolayı teşekkür etti, TÜSİAD'da yeni görev alacak Ömer Sabancı ve arkadaşlarına da başarılar diledi. 
     Bakan Çiçek, 2003'ün başarılı bir yıl olduğunu ifade ederek, ''Belki her alanda başarılı olamadık ama genele baktığımızda başarılı bir yıl olmuştur. Kasım seçimleriyle uzunca bir süredir aradığımız istikrar tekrar gelmiştir. Ekonomide uzun bir zamandır yakalayamadığımız ve özlemini çektiğimiz hedefleri de yakalamış bulunuyoruz'' dedi. 
     İstikrarın sonucu olarak birçok alanda geçen yıl önemli düzenlemeler yapıldığını ve yapılmaya devam edildiğini belirten Çiçek, şöyle devam etti 
     ''Toplumda iyimserlik havası yeniden tesis edilmeye başlandı. Dış politikada çok hareketli, dengeli ve önemli günler yaşandı, yaşanıyor. Kısacası hükümet çalışıyor. Parlamentosu kanun çıkarabiliyor. Bir hafta sonra hükümette çatlak çıkacak mı, çıkmayacak mı ya da bir hafta sonra şu kararlarlar alınacak mı alınmayacak mı gibi eski endişelerin önemli bir kısmını geride bıraktığımızı düşünüyorum. Bütün bu olumlu gelişmeler ve iyimser havaya karşın yapılması gereken çok işimizin olduğunu biliyoruz. Gerçekten çok işimiz var.'' 
     
     2004 KADER YILI 
     Çiçek 2004'ün bir anlamda Türkiye için ''altın yıl'', hatta kader yılı olduğunu söyledi. 
     Bu yıl verecekleri çok önemli kararlar, atmaları gereken adımlar bulunduğunu dile getiren Çiçek, şunları kaydetti 
     ''Bunların ne kadar zor olduğunu geriye dönüp yaşanılan olaylara baktığımızda görüyoruz. Bunların başında Kıbrıs konusu geliyor. Yani bu hükümetin önünde kırk yılın tüm çarşambaları var bu çarşambaları aşıp sağlıkla perşembeye ulaşmamız lazım ama birileri bu riski almalı, birileri bu kararı vermeli. Bizim alacağımız kararlar, atacağımız adımlar var. Bu kararların bizi aşan da boyutları var. Sadece Türkiye'yi ilgilendirmiyor. 2004 yılı gerçekten Türkiye için bir kader yılıdır. Bu yılın başında şunu rahatlıkla söyleyebiliriz o kararlar şu veya bu şekilde olabilir ama 2004, bütün dünyada Türkiye yılı olacaktır, şimdiden olmaya başlamıştır.'' 
     
     CİDDE MESAJLARI, TÜRKİYE'NİN YENİ VİZYONU 
     Cemil Çiçek konuşmasında, geçtiğimiz hafta Cidde'de verilen mesajların Türkiye'nin yeni vizyonunu ortaya koyduğunu söyledi. 
     Adalet Bakanı Çiçek, bu sene NATO Zirvesi'nin Türkiye'de yapılacağını anımsatarak, NATO'nun yeni vizyonunun, görev ve hedeflerinin burada tartışılıp karara bağlanacağını, Türkiye'ye de laik ve demokratik müslüman bir ülke olarak önemli roller biçildiğini anlattı. 
     Türkiye'nin daha şimdiden NATO başkentlerinin gündeminde olduğunu belirten Çiçek, yılın ilk yarısında İslam ülkeleri dışişleri bakanlarının Türkiye'de toplanacağını ve bu toplantının da en az NATO Zirvesi kadar önemli olduğunu vurguladı. 
     Adalet Bakanı Cemil Çiçek, ''Özellikle terör belasıyla İslam ve müslümanlığın neredeyse eş anlamlı olarak çağrışım yaptığı bir süreçte bunun tüm insanlık için ne büyük bir günah, ne büyük bir suç olduğunun cevabı Türkiye'den verilecektir. Bu mesajı verebilecek yegane ülke Türkiye'dir.'' Çiçek, bu yıl ayrıca, OECD Bakanlar Toplantısı'nın, İslam ve Demokrasi konulu toplantısı ile Eurovision şarkı yarışmasının Türkiye'de yapılmasının da tanıtıma büyük katkılar sağlayacağını dile getirdi. 
     
</TEXT>
</DOC>
