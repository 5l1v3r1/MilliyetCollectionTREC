<DOC>
<DOCNO> 221142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/spor/spo02.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
1907'den sert çıkış 
</HEADLINE>
<TEXT>

   Başkan Necdet Ersoy, Yıldırım'ın grupçuluk iddialarını reddetti, "Bireysel eleştiri, demokrasi gereğidir" dedi. Mustafa Koç da, Yıldırım'ı hissi bulduğunu söyledi 
      YUSUF KOBAL 

   
   Basın toplantısı 
   FENERBAHÇE Divan Kurulu seçimleri ve ardından da olağan kongrede muhalefeti yerle bir ederek adeta gövde gösterisi yapan Başkan Aziz Yıldırım, kongre öncesinde karşısında gördüğü isimler ile mücadelesine devam ediyor. Yıldırım'ın sürekli şikayet ettiği ve muhalefet yapmakla suçladığı 1907 Fenerbahçeliler Derneği Başkanı Necdet Ersoy, dün bir basın toplantısı düzenleyerek başkana cevap verdi. 
   
   "Hür irade var" 
   ERSOY, kongrede başkanın yaptığı açıklamaları üzüntü ile dinlediğini belirterek şöyle konuştu "Kongre sırasında da söz istemiştim, ancak divan başkanlığı cevap hakkımı kullandırmadı. Başkanın grupçuluk iddialarını şiddetle reddediyorum. Saygın işadamlarının oluşturduğu bu dernekte üyeler hür iradeleri ile hareket ederler. Bireysel eleştiri demokrasi gereğidir. Bayrak açmamız söz konusu değil". 
   
   "Grupçuluk yok" 
   BASIN toplantısına kardeşi Ali Koç ile birlikte katılan, daha sonra görüşüne başvurulan derneğin kurucu üyesi ve eski başkanı Mustafa Koç da Aziz Yıldırım'ın sözlerine şaşırdığını ifade etti. Koç, "Yıldırım'ın kongrede yaptığı açıklamaları hissi buluyorum. 1907 Derneği hiçbir zaman grupçuluk ve hizipçilik yapmamıştır. Her zaman da Fenerbahçe'nin menfaatleri doğrultusunda çalışmıştır" dedi. 
   
   Kongre kararı 
   YAKLAŞIK 100 kişinin katıldığı ve Başkan Necdet Ersoy'a destek verdiği toplantının ardından güven tazelemek amacıyla kongre kararı alındı. Ersoy'un 1907'deki görevine devam edip etmeme konusundaki görüşünü yarın yapılacak yönetim kurulu toplantısında açıklayacağı belirtildi. Ancak Necdet Ersoy'un, Ali Koç'un başkanlık görevini kabul etmesi halinde, yeniden aday olmayacağı da iddia edildi. 
   
   Başka isteğin    FENERBAHÇE - Galatasaray derbisini izleyen Hamburg Teknik Direktörü Topmöller'in, Alman yönetimine geniş bir transfer listesi verdiği öğrenildi. Topmöller'in raporunda Tuncay, Nobre ve Tomas'ı övdüğü iddia edildi. Bu arada Alman kulübünün üç futbolcu hakkında daha detaylı bilgili alabilmek için Fenerbahçe'nin maç kasetlerini istediği açıklandı. 
   
   Daum ipleri sıktı    Yasaklar zinciri 
   FENERBAHÇE Teknik Direktörü Daum, liderliğin ele geçirilmesinin ardından Samandıra'ya birçok yasak getirdi. Alman teknik adamın futbolcularıyla yaptığı toplantıda basına demeç verilmesini yasakladığı öğrenildi. Ayrıca ligdeki Konyaspor ve Bursaspor maçlarının yanı sıra kupadaki Gençlerbirliği virajı nedeniyle futbolculardan gece gezmelerine çıkmamaları istendi. 
   
   Kondisyon idmanı 
   SARI - Lacivertli takım, Konyaspor ile oynayacağı maçın hazırlıklarına bir günlük iznin ardından dün başladı. Önce tesislerde çalışan futbolcular, daha sonra sahaya çıkarak antrenör Roland Koch yönetiminde kondisyon çalışmasına ağırlık verdi. Koch, idmanın son bölümünde futbolcuları tesislerin yanındaki ormana götürerek, kros yaptırdı. 
   
   
</TEXT>
</DOC>
