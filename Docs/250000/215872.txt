<DOC>
<DOCNO> 215872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/guncel/gun05.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TGC'den Milliyet'e 3 ödül 
</HEADLINE>
<TEXT>

   Elçin Ergün ve Yıldız Yazıcıoğlu'na magazin, Nezih Gürol'a ekonomi, Ercan Akyol'a da karikatür dalında '2003 Gazetecilik Başarı Ödülü' verildi 
      TAHSİN AKSU İstanbul 
   
   Türkiye Gazeteciler Cemiyeti TGC tarafından verilen "2003 Yılı Türkiye Gazetecilik Başarı Ödülleri" Atatürk Kültür Merkezi'ndeki törenle sahiplerini buldu. Milliyet'ten Nezih Gürol "Ekonomi haber" dalında "Fatura çaycıya" başlıklı haberiyle kazandığı ödülünü İstanbul Cumhuriyet Başsavcısı Aykut Cengiz Engin'in elinden aldı. "Magazin haber" dalında "Hey gidi Ankara Palas" başlıklı haberleriyle ödüle değer görülen Elçin Ergün ve Yıldız Yazıcıoğlu'nun plaketlerini Tiyatro Yazarları Derneği Başkanı Recep Bilginer verdi. 
   Karikatür dalında da Ercan Akyol, ödülünü karikatürist Semih Balcıoğlu'nun elinden aldı. TGC Yönetim Kurulu'nun belirlediği 2003 Nezih Demirkent Özel Ödülü'ne TRT'de yayınlanan "Gezelim görelim" programının yapımcısı Nuray Yılmaz layık görüldü. 
   
   Vali de katıldı 
   Gecede ayrıca "Türk Özel Timine ABD Baskını" başlıklı haberiyle Hürriyet Gazetesi Ankara Temsilcisi Sedat Ergin, "Sağır Duydu Dilsiz Konuştu" başlıklı haberiyle Hürriyet Gazetesi'nden Celal Demirbilek, "Sol Yanımızda Sızı Var" başlıklı köşe yazısıyla Hürriyet Gazetesi'nden Bekir Coşkun, "Oyma Köşk" başlıklı araştırmalarıyla Halka ve Olaylara Tercüman Gazetesi'nden Bahri Badembağları ve Erhan Öztürk, "Boş Yere Hapis Yatanlar" başlıklı yazı dizisiyle Vatan Gazetesi'nden Bülent Günal, "Vergisiz Futbola Farklı Bakış" başlıklı köşe yazısıyla Radikal Gazetesi'nden Ahmet Çakır, "Bağdat'a İlk Bomba" haberiyle de Doğan Haber Ajansı'ndan DHA Faruk Zabcı ödül aldı. 
   Törene, İstanbul Valisi Muammer Güler, Emniyet Müdürü Celalettin Cerrah ve İl Milli Eğitim Müdürü Ömer Balıbey'in yanı sıra medya dünyasının önde gelen isimleri katıldı. 
   
   
   
</TEXT>
</DOC>
