<DOC>
<DOCNO> 244195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy03.html </URL>
<DATE> 2004/05/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Din konusundaki bölünmüşlük Türk demokrasisini zedeleyebilir 
</HEADLINE>
<TEXT>

     Türkiye'de din konusunda yaşanan bölünmüşlüğün demokrasiyi zedelebileceği uyarısı yapıldı. Financial Times gazetesi, YÖK Yasası'na ilişkin tartışmaları değerlendirirken Türkiye'nin din konusunda gevşemeye ihtiyacı olduğunu, ayrışmanın sürmesi halinde demokrasinin zedelebileceğini öne sürdü. 
     Financial Times, Türkiye'de YÖK Yasası'na ilişkin tartışmaları değerlendirdiği bir başyazıyı yayınladı. "Dini haklar" başlıklı başyazıda Türkiye'nin AB'ye katılma başvurusuna ilişkin tartışmaların önümüzdeki altı ayda daha da gürültülü olmasının beklenebileceği belirtildi. Bunun, nüfus ve ekonomik kalkınma açılarından AB için en zorlu genişleme potansiyelini taşıdığı ifade edilen yazıda üyelik olasılığının Türkiye'de dramatik değişikliklere neden olduğu, aynı zamanda güçlü askerlerin dahil bulunduğu laik devlet savuncuları ile AKP arasında gerilimler yarattığına dikkat çekilerek şöyle denildi 
     "Başbakan Tayyip Erdoğan için zor bir balans ayarı oluşturuyor. Türkiye'nin, AB'ye kolayca uyum sağlayacak modern laik bir devlet olmaya devam ettiği yönünde AB üyelerine güvence vermesi gerekiyor. Aynı zamanda, dindarlık yanlılarını Türkiye'deki laikliğin artık onlara karşı ayrımcılık anlamına gelmeyeceği konusunda ikna etmelidir." Böyle bir ortamda YÖK Yasası tartışmalarının yaşandığına dikkat çeken gazete, AKP'nin imam hatiplere karşı adil olmayan bir ayrımcılık yapılmadığını söylediğini, laik devlet savuncularının ise, imam hatiplere üniversite kapılarının açılmasıyla laikliğin zedelemesinden korktuklarını belirtti. 
     Financial Times, Başbakan Erdoğan'ın Türkiye'nin, dini veya kültürü ile değil yaptığı reformlar ve siyasi değerleriyle ele alınması gerektiğini söylediğini kaydederek aydınlanmanın temel değerlerinin bir parçasının dini hoşgörü ve devlet ile kilise arasında net bir ayrım olduğuna dikkat çekti. Bu değerlerin, Türkiye'nin katılmak istediği Avrupa'nın değerleri olduğunu ifade eden gazete, Türkiye'nin AB üyeliği kriterlerini yerine getirmek için önemli mesafe aldığını belirterek şöyle devam etti 
     "Dini okullar ile ilgili atışma, hala katedilecek yol olduğunu gösteriyor. Türkiye'nin, din konusunda, mevcut bölünmüşlüğün her iki tarafında, gevşemeye ihtiyacı var yoksa ayrışma demokrasiyi zedeleyecek. AB, İslam'ın laik bir devlette de gelişebileceği güvencesinin sağlanmasında yardımcı olabilir. Avrupa için de iyi bir ders olur." 
     
</TEXT>
</DOC>
