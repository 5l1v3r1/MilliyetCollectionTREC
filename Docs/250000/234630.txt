<DOC>
<DOCNO> 234630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun31.html </URL>
<DATE> 2004/04/25/ </DATE>
<TIME> 16.35 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Wowereit Türkiye'nin yeri Avrupa Birliği'dir... 
</HEADLINE>
<TEXT>

     Almanya'nın Berlin Eyaleti Başbakanı Klaus Wowereit, Türkiye'nin yerinin AB olduğunu söyledi. 
     Wowereit, 23 Nisan Ulusal Egemenlik ve Çocuk Bayramı dolayısıyla Berlin'de tarihi Brandenburger Tor'un Brandenburg kapısı çevresinde düzenlenen Uluslararası Çocuk Şenliği'ne, daha sonra da Schöneberg semtindeki Volkspark'ta yapılan 23 Nisan Ulusal Egemenlik ve Çocuk Bayramı şenliğine katıldı. 
     Wowereit, bu etkinliklerde yaptığı konuşmalarda, Türkiye'nin AB üyeliğine karşı olunmasını anlayamadığını belirterek, ''Türkiye'nin AB üyeliğine karşı çıkılması yanlıştır. Türkiye'nin yeri AB'dir. Türkiye'nin de şartları yerine getirdiği takdirde, diğer ülkeler gibi AB'ye üye olması gerekir'' dedi. 
     Kıbrıs'taki referandumlarda Rum kesiminden ''hayır'' kararı çıkmasından üzüntü duyduğunu de dile getiren Wowereit, ''Bir Berlinli olarak, bölünmüşlüğü iyi bilen biriyim. İnsanların daha sağduyulu olmaları gerekir. Bunun için birlikte çalışmak lazım. Bunun en iyi örneğini çocuklar sergiliyor'' diye konuştu. 
     23 Nisan Ulusal Egemenlik ve Çocuk Bayramı'nın, hoşgörünün en güzel örneği olduğuna işaret eden Wowereit, ''Geleceğimizi birlikte şekillendirmemiz gerekir'' dedi. 
     Berlin'deki şenlikleri düzenleyen herkese teşekkür eden Wowereit, bunun diğer kültürleri, dilleri ve dinleri anlamaya yardımcı olduğunu söyledi. 
     Standları gezen Wowereit'e, Kuranıkerim ile Türk kültürünü simgeleyen çok sayıda hediye verildi. 
     Berlin eyaleti uyum ve göç sorumlusu Günter Piening de Berlin'de kutlanan 23 Nisan Ulusal Egemenlik ve Çocuk Bayramı'nın sadece Türklerin bayramı olarak görülmemesi gerektiğini, bunun artık ''Berlinlilerin bayramı'' olduğunu söyledi. 
     Piening, gelecek için çocuklara yatırım yapılması gerektiğini belirterek, ''Kıbrıs Rum kesiminde çıkan sonuç beni üzdü. Yetişkinler bir türlü biraraya gelemiyor. Çocukları örnek alın. Böyle yaptığımız zaman daha başarılı olacağımıza inanıyorum'' dedi. 
     Wowereit ve Piening'e, Berlin Başkonsolosu Aydın Durusoy, Berlin Konsolosu Bileda Kaçar, Berlin eyalet meclisinin Türk asıllı milletvekilleri Ülker Radziwill ve Dilek Kolat ile çok sayıda dernek başkanı ve işadamı da eşlik etti. 
     
</TEXT>
</DOC>
