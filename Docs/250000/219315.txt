<DOC>
<DOCNO> 219315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur27.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul mutemedini bira ile uyutup öğretmenlerin parasını aldılar 
</HEADLINE>
<TEXT>

     Gaziantep'te, birasına ilaç konularak uyutulan okul mutemedi, öğretmenlerin ek ders ücretlerini çaldırdı. 
     AA muhabirinin edindiği bilgiye göre, Mehmet Akif Ersoy Lisesi'nde mutemet olarak görev yapan Fevzi Büyükkurt, okul öğretmenlerinin ek ders ücreti olan 2 milyar 450 milyon lirayı bankadan çektikten sonra birahaneye gitti. 
     Bir süre sonra ise aynı birahaneye giren Savaş Türkçapar 30 , Fevzi Büyükkurt'un oturduğu masaya gidip kendisine bira ısmarlamasını istedi. Büyükkurt, daha önceden tanımadığı Savaş Türkçapar'a bira ısmarladı ve birlikte bir süre içtiler. Savaş Türkçapar, Büyükkurt'un bir ara lavaboya gitmesini fırsat bilerek bira bardağına uyku hapı koydu. 
     Daha sonra da birahaneden çıkıp bir parka gittiler. Savaş Türkçapar, park içerisinde bank üzerinde uykuya dalan Büyükkurt'un çantasında bulunan ve öğretmenlerin ek ders ücreti olan 2 milyar 450 milyon lirayı alarak kaçtı. 
     Uyandıktan sonra çantasında bulunan paranın olmadığını fark eden Büyükkurt, durumu polise bildirdi. 
     Şikayet üzerine harekete geçen Gaziantep Emniyet Müdürlüğü Asayiş Şubesi Gasp Büro Amirliği ekipleri, Savaş Türkçapar'ı bir pavyonda eğlenirken yakaladı. 
     Savaş Türkçapar 30 , yapılan ilk sorgulamasında Büyükkurt'un çantasından aldığı para ile nişanlısına 5 altın bilezik aldığını, paranın geri kalanı ile de eğlendiğini söyledi. 
     Emniyetteki işlemlerin tamamlanması sonrasında çıkartıldığı mahkeme tarafından tutuklanan Savaş Türkçapar'ın hırsızlıktan sabıkalı olduğu öğrenildi. 
     
</TEXT>
</DOC>
