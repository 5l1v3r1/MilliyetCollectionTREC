<DOC>
<DOCNO> 248103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy20.html </URL>
<DATE> 2004/06/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal, Piriştina'nın vefatı dolayısıyla Brüksel gezisini iptal etti 
</HEADLINE>
<TEXT>

     DYP Genel Başkanı Mehmet Ağar, İzmir Büyükşehir Belediye Başkanı Ahmet Piriştina'nın ölümü nedeniyle CHP Genel Başkanı Deniz Baykal'ı ziyaret ederek başsağlığı diledi. 
     Baykal'ı, TBMM'deki makamında ziyaret eden Ağar, Piriştina'nın ölümü nedeniyle ''Çok derin bir üzüntü içinde olduklarını ve bir anlamda şok geçirdiğini'' söyledi. Siyasetin, meşakkatli ve zor bir iş olduğunu belirten Ağar, ''Hakkıyla yapanlar için bu iş çok ağır bir iş. Kendi şahsi sağlığını bir kenara iterek yoğun, yorucu bir tempoda çalışmıştır, millet de ikinci kez belediye başkanı seçerek bunun değerini bildiğini göstermiştir'' diye konuştu. 
     Mehmet Ağar, Priştina'ya rahmet, ailesine, tüm İzmirlilere ve CHP'lilere başsağlığı diledi. 
     
     BAYKAL GEZİSİNİ İPTAL ETTİ 

     Bu arada, Avrupa Sosyalistleri Partisi PES Başkanlık Divanı Toplantısı'na katılmak üzere bu akşam Brüksel'e gidecek olan Baykal'ın, Piriştina'nın ölümünün ardından gezisini iptal ettiği bildirildi. 
     Deniz Baykal'ın parti yöneticileriyle birlikte bu akşam saat 19.30 uçağıyla İzmir'e gideceği, bazı CHP milletvekillerinin de karayoluyla İzmir'e hareket ettikleri belirtildi. 
     
     TOBB BAŞKANI, BAYKAL'A BAŞSAĞLIĞI MESAJI GÖNDERDİ 

     Türkiye Odalar ve Borsalar Birliği TOBB Başkanı Rifat Hisarcıklıoğlu, İzmir Büyükşehir Belediye Başkanı Ahmet Piriştina'nın vefatı nedeniyle CHP Genel Başkanı Deniz Baykal'a başsağlığı mesajı gönderdi. 
     Piriştina'nın vefatını yurtdışında teessürle öğrendiğini ve büyük üzüntü duyduğunu ifade eden Hisarcıklıoğlu, mesajına şöyle devam etti 
     ''Gerek Parlamento'da, gerekse Büyükşehir Belediye Başkanlığı görevleri sırasında ülkemize ve siyaset hayatımıza unutulmayacak hizmetlerde bulunan başarılı devlet adamı Sayın Piriştina'nın genç yaşta kaybı nedeniyle üzüntümüz büyüktür. Merhuma Allah'tan rahmet, şahsınızda CHP'nin değerli mensuplarına ve halkımıza, şahsım ve Yönetim Kurulumuz adına başsağlığı diliyorum.'' 

     
</TEXT>
</DOC>
