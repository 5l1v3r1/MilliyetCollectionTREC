<DOC>
<DOCNO> 234486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur21.html </URL>
<DATE> 2004/04/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
''Cilalı İbo'' vefat etti 
</HEADLINE>
<TEXT>

     İstanbul Büyükşehir Belediyesi Şehir Tiyatroları'nın usta oyuncusu olan ve ''Cilalı İbo'' karakteriyle gönüllere taht kuran Feridun Karakaya 76 , kalp yetmezliği sonucu İstanbul'da öldü. 
     Şehir Tiyatroları'ndan yapılan yazılı açıklamaya göre, Karakaya için, 26 Nisan Pazartesi günü, İstanbul Büyükşehir Belediyesi Şehir Tiyatroları'nın Harbiye Muhsin Ertuğrul Sahnesi'nde tören düzenlenecek. 
     Karakaya'nın cenazesi, daha sonra Teşvikiye Camii'nde kılınacak öğle namazının ardından Zincirlikuyu Mezarlığı'nda toprağa verilecek. 
     İstanbul'da 1928 yılında doğan Feridun Karakaya, Kabataş Erkek Lisesi'nden mezun oldu. 
     Sahne hayatına Şehir Tiyatroları'nda başlayan Karakaya, son olarak ''Fotoğrafçı'' ve ''Sarıpınar 1914'' adlı oyunlarda rol almıştı. 
     Yaş haddinden 1995 yılında emekli olana kadar değişik komedilerde rol alan, emekli olduktan sonra da konuk oyuncu olarak sahneye çıkmaya devam eden Karakaya, sinemada da ''Cilalı İbo'' rolüyle yıldızlaşmıştı. Yıllarca Türk sinemasına ve tiyatrosuna hizmet veren Karakaya, ''İsmail Dümbüllü Ödülü'' de almıştı. 
     Feridun Karakaya, modern tiyatronun en iyi oyuncularından biri olarak ''Scape'nin Dolapları'' adlı oyunda gösterdiği performans dolayısıyla ''Legion D'Honneur'' ödülüne layık görülmüştü. 
     
     ROL ALDIĞI OYUN VE FİLMLER 

     Usta sanatçı Karakaya'nın rol aldığı oyunlardan bazıları şunlar 
     ''Deli Saraylı'', ''Kasımpaşa-Maçka'', ''Kadıköy İskelesi'', ''Buzdolabı'', ''Peer Gynt'', ''Dünya Malı Dünyada Kalır'', ''Bu Gece Başka Gece'', ''Kahvehane'', ''Bir Ziyaret'', ''Fettan Kız'', ''Baş Sayfa'', ''Çılgın Dünya'', ''Fazilet Eczanesi'', ''Pusuda'', ''Lütfen Dokunmayın'', ''Sabır ve Sebat'', ''Çöpçatan'', ''Kerpiç Mehmet''. 
     Feridun Karakaya'nın büyük başarıyla rol üstlendiği bazı filmler de şöyle 
     ''Beyaz Mendil'', ''Görünmeyen Adam İstanbul'da'', ''Cilalı İbo Casuslar Arasında'', ''Cilalı İbo Yıldızlar Arasında'', ''Cilalı İbo Ve Tophane Gülü'', ''Cilalı İbo'nun Çilesi'', ''Cilalı İbo Zoraki Baba'', ''Cilalı İbo Rüyalar Aleminde'', ''Cilalı İbo Kızlar Pansiyonunda'', ''Cilalı İbo Perili Köşkte'', ''Cilalı İbo ve Kırk Haramiler'', ''Mısır'dan Gelen Gelin'', ''Cilalı İbo Almanya'da'', ''Cilalı İbo Teksas Fatihi'', ''Cilalı İbo Yetimler Meleği'', ''Aman Karım Duymasın''. 
     
</TEXT>
</DOC>
