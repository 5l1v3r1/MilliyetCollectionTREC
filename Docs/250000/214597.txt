<DOC>
<DOCNO> 214597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur52.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'ten Show TV'ye 'Kurtlar Vadisi' uyarısı... 
</HEADLINE>
<TEXT>

     Radyo ve Televizyon Üst Kurulu RTÜK , ''Kurtlar Vadisi'' dizi filminde uzun sürelerle vahşet boyutuna varan şiddet görüntülerine yer verilmesi ve Türkçe'nin kötü kullanılması nedeniyle Show TV'nin uyarılmasına karar verdi. 
     RTÜK'ten yapılan yazılı açıklamada, kurulun bugün yaptığı toplantıda, Radyo ve Televizyonların Kuruluş ve Yayınları Hakkında Kanun'a aykırı yayın yapan kuruluşlarla ilgili izleme raporlarının değerlendirildiği kaydedildi. 
     Üst kurul değerlendirme sonucunda, 29 Ocak ve 5 Şubat tarihlerinde yayınlanan ''Kurtlar Vadisi'' adlı dizi filmde uzun sürelerle vahşet boyutuna varan şiddet görüntülerine yer verilmesi ve Türkçe'nin kötü kullanılması nedeniyle Show TV'nin uyarılmasına karar verdi. 
     Show TV'nin, Radyo ve Televizyonların Kuruluş ve Yayınları Hakkında Kanun'un 4756 sayılı Yasa ile değişik 4. maddesinin, ''Türkçe'nin özellikleri ve kuralları bozulmadan konuşma dili olarak kullanılması, milli birlik ve bütünlüğün temel unsurlarından biri olarak çağdaş kültür, eğitim ve bilim dili halinde gelişmesinin sağlanması'' düzenlemesini içeren h bendi, ''yayınların şiddet kullanımını özendirici veya ırkçı nefret duygularını kışkırtıcı nitelikte olmaması'' hükmünü içeren v bendi ile ''gençlerin ve çocukların fiziksel, zihinsel ve ahlaki gelişimini zedeleyecek türden programların, bunların seyredilebileceği zaman ve saatlerde yayınlanmaması'' ilkesini içeren z bendi kapsamında uyarılmasına karar veren RTÜK, ihlalin tekrarı halinde dizinin yayınının 1 ile 12 kez arasında durdurulacağının da televizyona bildirilmesine karar verdi. 
     
</TEXT>
</DOC>
