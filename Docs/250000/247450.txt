<DOC>
<DOCNO> 247450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/ekonomi/eko06.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eksi 45 derecede doğalgaz belgeseli 
</HEADLINE>
<TEXT>



Usta gazeteci Mehmet Ali Birand'ın Rus NTV televizyonu ile Türkiye'den bir televizyon ekibiyle ortak yapımı olan "Sibirya'dan İstanbul'a Doğalgaz" belgeselinin tanıtım kokteyli Enerji Bakanı Hilmi Güler ile Gazprom Yönetim Kurulu Üyesi ve Gaz Export Genel Müdürü Alexander Medvedev'in katılımıyla Swissotel'de gerçekleştirildi. Belgeselde Türkiye'de kullanılan doğalgazın Sibirya'da çıkarıldığı yerlerden son aşamaya gelinceye kadar geçtiği bütün safhalar ele alınıyor. Birand kokteylde yaptığı konuşmada, "Hayatımda ilk kez gözle görülmeyen ve dokunamayacağımız bir şeyin belgeselini yaptım. Eksi 45 derecelik inanılmaz soğuklarda çekim yaptık. Kendi adıma çok şey öğrendim" diye konuştu. NTV televizyonu sahibi Dimitry Zakharov ise konuşmasında Mehmet Ali Birand ile çalışmanın kendilerine onur verdiğini belirterek, "Eksi 45 derece soğukta yaşayamaz sanmıştık ama yaşadı" dedi. Belgesel 15 Haziran'da Kanal D ve 20 Haziran'da da CNN Türk'te yayımlanacak. 


</TEXT>
</DOC>
