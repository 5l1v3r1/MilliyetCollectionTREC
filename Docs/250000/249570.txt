<DOC>
<DOCNO> 249570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun05.html </URL>
<DATE> 2004/06/21/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
İsrail, nükleer sırları yazan gazeteciyi "istenmeyen kişi" ilan etti 
</HEADLINE>
<TEXT>

     İsrail, ''nükleer casus'' Mordehai Vanunu'nun ifşa ettiği sırları yayınlayan İngiliz gazeteciyi ''istenmeyen kişi'' ilan etti. 
     Sözcüsünün açıklamasına göre, İçişleri Bakanı Avraham Poraz, Peter Hounam adlı İngiliz gazetecinin İsrail'e girmesini yasakladı. 
     Sözcü, AFP'ye verdiği demeçte, ''Sayın bakan bu kararı aldı, çünkü Hounam'ın yine benzer şekilde davranarak İsrail devletinin güvenliğini tehlikeye atabileceğini düşünüyor'' dedi. 
     60 yaşındaki Hounam, nükleer teknisyeni Vanunu'nun İsrail'in nükleer gücü hakkında verdiği gizli bilgileri 1986 yılında Sunday Times gazetesinde yayınlamış, bunun üzerine Vanunu yargılanarak casusluktan hüküm giymişti. 18 yılını demir parmaklıkların ardında geçiren Vanunu, 12 Nisan'da serbest bırakılmıştı. 
     İngiliz gazeteci, Vanunu'yla görüşmek için İsrail'e gidince, 24 saat gözaltında tutulduktan sonra 28 Mayıs'ta sınır dışı edilmişti. 
     
</TEXT>
</DOC>
