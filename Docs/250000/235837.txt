<DOC>
<DOCNO> 235837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun36.html </URL>
<DATE> 2004/04/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AB Konseyi, Kıbrıs tüzüğünü onayladı 
</HEADLINE>
<TEXT>

     AB Konseyi, Kıbrıslı Türkleri izolasyondan çıkarmak yönünde ''ilk adım'' olarak nitelendirilen Kıbrıs tüzüğünü onayladı. 
     AB üyesi ülkelerin Brüksel'deki daimi temsilcilerinden oluşan Daimi Temsilciler Komitesi'nin COREPER , dün görüşerek kabul ettikten sonra Konsey'in onayına sunduğu tüzük 1 Mayıs'tan itibaren geçerlik kazanacak. 
     Tüzük, Yeşil Hat'tan geçişlerde AB vatandaşlarının serbest dolaşımına izin vererek KKTC turizm sektörüne katkı sağlayan, kuzeyin bazı ürünlerinin güney üzerinden AB'ye aktarılmasına yeşil ışık yakan, AB'nin Türk tarafı için öngördüğü 259 milyon euroluk yardımın değerlendirilmesine izin veren kapılar açıyor. 
     Lüksemburg'da toplanan AB İçişleri ve Adalet Bakanları Konseyi, tüzüğü tartışmasız oylayarak onayladı. 
     AB Komisyonu, önümüzdeki iki ay içerisinde, Kıbrıslı Türklerin ekonomik izolasyondan çıkmalarına yönelik önlem önerilerini ve çeşitli projeleri sunacak. 
     Brüksel'deki Komisyon yetkilileri, Kıbrıs tüzüğünün getirdiği yeniliklerin ve AB Komisyonu'nun sunacağı önerilerin ''pratik uygulamasının'' nasıl olacağı, ne tür ''aksiliklerle'' ve ''hukuki sorunlarla'' karşılaşılacağı konularında son derece tereddütlü ve endişeli gözüküyor, soruları yanıtlamakta büyük güçlük çekiyorlar. 
     
</TEXT>
</DOC>
