<DOC>
<DOCNO> 207536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko38.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Ek vergi ve ek zam yapmayı düşünmüyoruz 
</HEADLINE>
<TEXT>

     Maliye Bakanı Kemal Unakıtan, emekli maaşları ile asgari ücrette yapılan artışların tamamen bütçede tasarrufla karşılanacağını belirterek, ''ek vergi getirmeyi ve kamu mallarına ek zam yapmayı düşünmüyoruz'' dedi. 
     Unakıtan, 2003 yılında kullanılmayan bilimsel araştırma projelerine ayrılan paralar konusunda YÖK Başkanı Prof. Dr. Erdoğan Teziç ile yaptığı görüşmenin ardından, basın mensuplarına açıklamalarda bulundu. 
     Uygulamanın tamamen bütçe disiplininden kaynaklandığını kaydeden Unakıtan, 2004'te devam eden araştırma projelerine ödenek aktarımında bulunacaklarını belirtti. 
     Daha sonra soruları yanıtlayan Maliye Bakanı, IMF ile yapılacak 7. gözden geçirme görüşmelerinde bir problem olacağını sanmadığını ifade etti. 
     Bütçe ödeneklerinde kesintiye ilişkin yasal düzenlemenin bu ay içerisinde şekilleneceğini kaydeden Unakıtan, özelleştirmeye de büyük önem verdiklerini ifade etti. 
     Unakıtan, işadamlarının kamu malları için ''kaça kaça'' satma talebinde bulunduklarına dikkat çekerken, ''kendilerine sormak lazım, kendi mallarını kaça kaça satarlar mı acaba onu merak ediyorum. Kaça kaça ölü fiyatına satmanın alemi yok'' dedi. 

     
</TEXT>
</DOC>
