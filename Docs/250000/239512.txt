<DOC>
<DOCNO> 239512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur65.html </URL>
<DATE> 2004/05/12/ </DATE>
<TIME> 21.38 </TIME>
<AUTHOR>  </AUTHOR>
<HEADLINE>
MEMUR-SEN Genel Başkanı Yazgan "YÖK Tasarısı'nı destekliyoruz" 
</HEADLINE>
<TEXT>

     Memur-Sen'e bağlı Büro Memur Sendikası Genel Başkanı Yusuf Yazgan, hükümetin YÖK Yasa Tasarısı'nı desteklediklerini söyledi. 
     Sendika üyeleriyle görüşmek ve taleplerini dinlemek amacıyla Gaziantep'e gelen Yazgan, düzenlediği basın toplantısında, meslek liselerinin Türkiye'de büyük ölçüde yaşanan ara eleman sıkıntısını giderdiğini belirtti. Yazgan, ''Bu konuda birtakım çığlıklar atan bazı çevreleri yanlış buluyoruz. Meslek liseleri ve düz liselerde okuyan öğrenciler arasında yaşanan haksızlığın bu yasayla kaldırılacağına inanıyoruz'' dedi. 
     Kamu kurumlarında çalışan memurların yaşadıkları sıkıntılara da değinen Yazgan, memurların en büyük sıkıntısının ücret dengesizliği ve adaletsizliği olduğunu savundu. 
     Yazgan, 1400 çeşit maaşın olduğu kamu kurumlarında bu anlamda ciddi sıkıntılar yaşandığına dikkati çekerek, şöyle konuştu 
     ''Kamuda yaşanan ücret dengesizliği ve adaletsizliğini düzeltmeden iş veriminin artırılması mümkün değil. Birçok memurun ücretin yüksek olduğu kurumlara geçiş yapmak için milletvekillerine talepte bulunması sonucu milletvekillerinin yapması gereken diğer işler aksıyor. 
     Kamu kurumları arasında en düşük maaşı valilik, nüfus müdürlükleri, Sivil Savunma Müdürlüğü, Adalet Bakanlığı personeli ile Gençlik ve Spor Müdürlüğü ile Meteoroloji Müdürlüğü'nün taşra teşkilatında çalışan memurlar alıyor. Bizim şu anda ki en büyük amacımız ücret dengesizliğinin kaldırılmasıdır.'' Yetkili sendikaların, bu konuda 2 yıldan bu yana üzerlerine düşen görevleri yapamadıklarını ifade eden Yazgan, sendikaların kendi aralarında da bir mutabakata varamadıklarını belirtti. 
     Bazı sendikaların siyasallaştırıldığını ileri süren Yazgan, ''Kimi sendikalar bazı siyasi partilerin arka bahçeleri konumuna gelmiştir. Sendikacının siyasete bulaşmaması gerekiyor'' diye konuştu. 
     Adalet Bakanlığı bünyesinde çalışan memurların maaşlarının çok düşük düzeyde olduğuna dikkati çeken Yazgan, hakim ve savcılara yapılması planlanan maaş zammının adliye çalışanları için de yapılması gerektiğini söyledi. 
     
</TEXT>
</DOC>
