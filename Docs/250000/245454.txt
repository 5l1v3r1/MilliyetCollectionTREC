<DOC>
<DOCNO> 245454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/ekonomi/eko09.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan İran'a havaalanı sitemi 
</HEADLINE>
<TEXT>


ABDULLAH KARAKUŞ İstanbul 

İran Cumhurbaşkanı 1. Yardımcısı Muhammed Rıza Arif'ten Başbakan Recep Tayyip Erdoğan'a özel bir mektup geldi. İki ülke arasındaki ticaretin ikiye katlanarak 5 milyar dolar olmasını isteyen Arif, Erdoğan'ı İran'a da davet etti. Mektubu ileten İran Dışişleri Bakan Yardımcısı Muhsin Eminzade ile görüşen Erdoğan, bir süredir Türkiye ile İran arasında sorun yaşanmasına neden olan İmam Humeyni Havaalanı konusunda sitemde bulundu. Havaalanının işletme devrinin güvenlik nedeniyle TAV'ın elinden alınmasını gündeme getiren Erdoğan, "Bu sorun iki ülke arasında bir güvensizliğe neden olur. Sorun bir an önce çözümlenmeli" dedi. Eminzade ise havaalanı sorununun çözümü konusunda Erdoğan'a olumlu mesajlar verdi. Sorunla ilgili samimi gayret içinde bulunduklarını belirten Eminzade, "Çalışmalar sürüyor. Değerlendirmeler yapılıyor. Ancak daha bir sonuç çıkmadı" dedi. Erdoğan da Eminzade'ye İran'ı temmuz ayında ziyaret edebileceğini söyledi. 


</TEXT>
</DOC>
