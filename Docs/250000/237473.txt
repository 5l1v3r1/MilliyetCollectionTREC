<DOC>
<DOCNO> 237473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko05.html </URL>
<DATE> 2004/05/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
IMF'nin yeni başkanı, İspanyol Rodrigo Rato... 
</HEADLINE>
<TEXT>

     Deniz Arslan 

Uluslararası Para Fonu'nun IMF başkanlığına, İspanya eski Maliye Bakanı Rodrigo Rato getirildi. 
     IMF tarafından yapılan açıklamada, İcra Direktörleri Kurulu'nun, Almanya Cumhurbaşkanlığı için aday olan Horst Köhler'den boşalan IMF Başkanlığı görevine Rato'yu seçtiği duyuruldu. Rato'nun bugün Madrid'de bir basın toplantısı düzenlemesi ve Haziran ayında da yeni görevine başlaması bekleniyor. 
     IMF'nin en büyük hissedarı olan ABD'nin Hazine Bakanı John Snow, kuruluşun başkanlığa Rato'yu seçmesinden büyük memnuniyet duyduklarını açıkladı. Rato, 5 yıllık anlaşma gereğince Madrid'ten Washington'a taşınacak. 
     Rodrigo Rato, IMF'nin 24 üyeli İcra Direktörleri Kurulu tarafından, iki ay süren çabaların sonunda seçildi. 55 yaşındaki Rato, kuruluşun 9'uncu başkanı olacak. 
     Rato, ABD'nin yaklaşık 50 yıldır değişmeyen faiz oranlarını yükseltmeye hazırlandığı ve bunun dünya piyasalarına etkisinin tartışıldığı bir zamanda göreve başlayacak. 
     Petrol fiyatlarının yükselmesi, Çin'de ekonomik büyümenin yavaşlaması, Brezilya para birimi Realin BRL dolara karşı zayıflaması ve döviz olarak alınan borcun ödenmesinin zorlaşması, Brezilya gibi ülkelerin durumunun yakından izlenmesi gibi sorunların Rato'yu beklediği belirtiliyor. Yeni IMF Başkanı'nın, Çin'in, sabit kur rejimine son vermeye zorlanmasında IMF'nin daha büyük bir rol oynayıp oynamayacağına da karar vermesi bekleniyor. 
     
</TEXT>
</DOC>
