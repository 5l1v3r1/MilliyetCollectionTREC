<DOC>
<DOCNO> 238388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy12.html </URL>
<DATE> 2004/05/08/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Talat ABD'de Kıbrıs Türkü'nün büyük barışçı girişimi ciddi yankı buldu 
</HEADLINE>
<TEXT>

     KKTC Başbakanı Mehmet Ali Talat, Kıbrıs Türkü'nün büyük barışçı girişiminin ABD'de de ciddi bir yankı bulduğunu bildirdi. 
     Talat Kıbrıslılar Bilim, Eğitim, Sağlık ve Dayanışma Derneği KIBES tarafından Taksim Hill Otel'de düzenlenen toplantıda, ABD ziyareti hakkında bilgi verdi. 
     Kıbrıs halkının son 3 yıl içinde büyük gelişmeler yaşadığını ve barış için büyük eylemler yaptığını dile getiren Talat, ama duyması gerekenlerin bunları duymadığını söyledi. 
     Talat, Kıbrıs Türk halkının mücadelesinin seçimlerde de ortaya çıktığını ve barış yanlısı bir parlamentonun seçildiğini belirterek, referandumda da bütün uluslararası toplumun inancının tersine gelişmeler yaşandığını anlattı. 
     Uluslararası toplumun, Türkiye'nin bir yerde zorluk çıkaracağını ve barış sürecini kesintiye uğratacağını düşündüğünü söyleyen Talat, ancak bunun böyle olmadığını belirterek, ''Hedefimiz, iki 'evet' iken maalesef tek 'evet' ortaya çıktı. Türk tarafı, Kıbrıs sorununun çözülerek Kıbrıs'ın bütünleşmesine ve Birleşik Kıbrıs Cumhuriyeti'nin uluslararası topluma taşınmasına karar verdi. O güne kadar bunu savunan Rum tarafı ise 'hayır, ben durumumdan memnunum. Onun için bu anlaşmayı kabul etmiyorum' dedi'' diye konuştu. 
     Talat, bu yeni durumun, zorunluluk nedeniyle devam etmekte olan bir yapının artık anlamı kalmadığını ortaya koyduğunu da dile getirerek, bu nedenle Kıbrıs Türkü'nün uluslararası tanınmışlığı olmasa da devletine dünyada artık bir başka gözle bakıldığını ve AB'nin çok ciddi kararlar almaya başladığını hatırlattı. 
     
     ''DÜNYAYA CİDDİ BİR SİNYAL'' 
     ''ABD'de de Kıbrıs Türkü'nün büyük barışçı girişimi ciddi yankı buldu'' diyen Talat, KKTC'den bir başbakanın ilk kez ABD Dışişleri Bakanı ile görüşmek üzere ABD'ye gittiğini, ayrıca BM temsilcilerinin ilk kez, daha önce yolunu bile bilmedikleri Başbakanlığa gelerek kendisini makamında ziyaret ettiklerini söyledi. 
     Talat, ''Bütün bunlar hem Rum tarafına, hem Türk tarafına, hem de dünyaya ciddi bir sinyaldir'' dedi. 
     Kendilerinin, dünyanın, BM'nin istediği gibi çözümü istediklerini fakat Rumlar'ın bu plana hayır dediğini söyleyen Talat, ''Şimdi bu pirincin taşını ayıklamak gerekiyor. Uluslararası toplum ne yapacak BM Genel Sekreteri'nin raporu önemlidir. Kıbrıs Türkleri'nin bu tavrını onore edecek şekilde olmalıdır'' diye konuştu. 
     Talat, Kıbrıs Türkü'nün barış mücadelesinin aynı zamanda Türkiye'nin kaderini de etkileyen çok ciddi bir süreç olduğunu, Türkiye'nin önünde en ciddi engel olan Kıbrıs sorununun başka bir düzeye taşındığını kaydetti. 
     Gelecek dönemde Türkiye'nin bu yeni durum nedeniyle ciddi sıkıntıları olacağını da söyleyen Talat, Türkiye'nin bugüne kadar tanımadığı Kıbrıs Rum kesimini tanıma zorunluluğu ve kısmi olarak ilişkilerini sıcak tutma zorunluluğunun ortaya çıkacağını ifade etti. 
     
     ''YENİ GELİŞMELERDEN DERS ALINMALI'' 
     Bu yeni gelişmelerden bir ders alınması gerektiğini de anlatan Talat, şöyle devam etti 
     ''Eğer 2002'nin Aralık ayında Kopenhag Zirvesi'nden önce Kıbrıs sorununu çözmüş olsaydık, bugün ne Türkiye, ne Kıbrıs bu sıkıntıyı yaşayacaktı. O günün sorusu, 'Garanti anlaşmasını, planı ve AB'ye girişi kabul ediyor musunuz ' şeklindeydi. Rumlar o gün 'hayır' deseydi, 'AB'ye girmiyoruz' demiş olacaktı. Bir işin zamanında yapılması anlamlıdır. Zamanında yapılmazsa, geç kalınmış olabilir. Bir taraf 'hayır' derken AB'ye girer, diğer tarafı da dışında tutar, üstelik de izolasyonu sürdürmeye devam eder.'' Ama yine de Kıbrıs halkının bu mücadeleden yüz akıyla çıktığını anlatan Talat, bu avantajı, dünyayla aynı dili kullanma avantajını dünyayla bütünleşme konusunda kullanacaklarını bildirdi. 
     Talat, bir gazetecinin, ''AB'yle ilgili olarak ne gibi girişimlerde bulunacaksınız AB'den ne bekliyorsunuz '' sorusu üzerine de, ''AB'den beklediğimiz şu Bir şeyin artık iyice bilinmesi lazım. Zorunluluk ilkesinin ortadan kalkmış olması nedeniyle, artık Kıbrıslı Türkler'i Kıbrıslı Rumlar temsil edemez. Onun için, AB dahil olmak üzere tüm dünyanın işlerini bizimle yapması lazım'' dedi. 
     Bu konuda çalışmalar olduğunu da vurgulayan Talat, sözlerini şöyle tamamladı 
     ''Bize yapılacak herhangi bir yardımın ekonomimize olumlu yansıması için, önceliğin izolasyonun kaldırılması olduğunu anlatıyoruz. AB, bize 259 milyon euro veriyor, KKTC'nin kalkınması için. Türkiye bu paranın çok daha fazlasını veriyor ama Kıbrıs kalkınmamıştır. Niçin, çünkü izolasyon var. Bu izolasyon kalkmadığı sürece yapılan yardımların bir anlamı yoktur.'' 
     
</TEXT>
</DOC>
