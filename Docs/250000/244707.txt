<DOC>
<DOCNO> 244707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko19.html </URL>
<DATE> 2004/06/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Turizmdeki yatırımlar komşuya örnek oldu... 
</HEADLINE>
<TEXT>

     Rodos'ta günlük yayınlanan Gnomi Gazetesi, Türkiye'nin turizmdeki yükselişine dikkati çekerek, Yunanistan'ın da artık Türkiye'nin metotlarını izlemeye başladığını yazdı. 
     Ada'nın saygın gazeteleri arasında yer alan Gnomi'nin 24 Mayıs günü manşetten verilen haberinde, Türkiye'nin turizmde başarı kazandığı, Yunanistan'ın ise gerilemeye başladığı ifade edildi. Turizm Bakanı Erkan Mumcu ve Yunanistan Turizm Bakanı Dimitris Avramopulos'un fotoğraflarıyla verilen haberde, geçmişte turizmde önder olan Rodos'un şimdi Türkiye'yi örnek almak için metotlarını incelediği belirtildi. Rodos'un son yıllarda turizmde büyük başarısızlıklara uğradığının belirtildiği haberde, Yunanistan Turizm Bakanlığı'nda bir kadronun, Türkiye'nin gelişimini mercek altına aldığı ifade edildi. 
     Haberde Turizm Bakanı Avramopulos'un Türkiye'nin turizmini nasıl tanıttığı ve yabancı yatırımcıyı nasıl çektiğini, güçlü tur operatörleriyle ne şekilde anlaşma yaptığı, onlara ne gibi imtiyazlar tanıdığı konusunda inceleme yaptırdığı ifade edildi. 
     Gnomi gazetesinin haberinde, devam eden büyük turizm yatırımlarıyla ilgili bilgi verilirken, Türkiye'nin gelecek dönemde Tarsus, Hatay, Dalaman bölgelerini de geliştirerek, Belek bölgesindeki gibi uluslararası alanda meşhur olacak sahalar yaratacağı da anlatıldı. 
     
</TEXT>
</DOC>
