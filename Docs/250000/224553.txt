<DOC>
<DOCNO> 224553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo16.html </URL>
<DATE> 2004/03/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Trabzon'dan, G.Saray'a Gökdeniz ve Fatih için red... 
</HEADLINE>
<TEXT>

     Trabzonspor'un, gelecek yıl sözleşmesi sona eren Gökdeniz ve Fatih'in transferi konusunda Galatasaray Kulübü'ne olumsuz yanıt verdiği bildirildi. 
     Galatasaray'ın yeni yönetim kuruluna seçilen ve Trabzonlu olan Ergun Gürsoy'un, kulüp başkanı Atay Aktuğ'a Fatih ve Gökdeniz'in satılması konusunda düşüncesini sorduğu, Aktuğ'un ise olumsuz yanıt verdiği öğrenildi. 
     Kulüp başkanı Aktuğ, bugün bir gazetede Galatasaray yöneticisi Ergun Gürsoy'un bordo-mavili takımın kaptanı Fatih ile ön anlaşma yaptığı biçimindeki haberin gerçeği yansıtmadığını belirterek, ''Ergun Gürsoy benim arkadaşım. Bana Gökdeniz ve Fatih konusunda düşüncelerimizi sordu. Bizde ona bu futbolcuları bırakma niyetinde olmadığımızı söyledik ve başlamadan bu konu kapandı'' dedi. 
     Fatih ve Gökdeniz'in transferleri konusunda bir sorunlarının bulunmadığını dile getiren Aktuğ, ''Bu futbolcuların sözleşmesi gelecek yıl sonunda bitiyor. Bu hafta içinde Gökdeniz ve Fatih ile tekrar görüşebiliriz. Futbolcularda daha önce Trabzonspor'da kalmak istediklerini açıkladılar. Fatih ve Gökdeniz'i bırakmak niyetinde değiliz. Bu konuda artık daha konuşmak istemiyoruz'' diye konuştu. 

     
</TEXT>
</DOC>
