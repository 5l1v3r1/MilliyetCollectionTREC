<DOC>
<DOCNO> 243633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur10.html </URL>
<DATE> 2004/05/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
"Sigarayı bırak kazan" ödülü yedek talihlinin oldu... 
</HEADLINE>
<TEXT>

     Sağlık Bakanlığı'nca düzenlenen ''Bırak Kazan 2004'' adlı sigarayı bırakma kampanyanın 5 milyar liralık ödülünün sahibi 1. yedek talihli Selami Ercan oldu. 
     Kampanya talihlisi Serap Balkan'ın dün sigara içtiğinin tespit edilmesinin ardından, kampanyanın 1. yedek talihlisi Selami Ercan, Kayseri'den Ankara'ya davet edildi. 
     Sağlık Bakanlığı Ruh Sağlığı Daire Başkanlığı'na gelen Ercan'a, Ankara 34'üncü Noter Vekili Yavuz Altun gözetiminde, Madde Bağımlılığı Şube Müdürü Dr. Toker Ergüder tarafından idrar testi yapıldı. 
     Testte, Dünya Sağlık Örgütü tarafından gönderilen ve adayların sigara içip içmediğini tespit eden idrar çubuğunun kırmızıya negatif dönüşmemesi üzerine, kampanyaya Kayseri'den katılan Ercan, 5 milyar liralık ödülü almaya hak kazandı. 
     Noter huzurunda gerçekleştirilen testin ardından yaşındaki Ercan, AA muhabirine yaptığı açıklamada, 18 yaşından beri sigara kullandığını ve kampanyaya katıldığı ana kadar günde 1,5-2 paket sigara içtiğini söyledi. 
     Kampanyaya katılmaya karar vermesinin ardından Kayseri Sağlık İl Müdürlüğü'ne başvurduğunu ifade ede Ercan, ''Sigarayı bıraktığım ilk üç gün çok zorlandım, ancak daha sonra ciğerlerimin fevkalade rahatladığını, dinçleştiğimi hissetim'' diye konuştu. 
     Sigara içen herkesin biran önce bırakmasını tavsiye eden Ercan, ''5 milyarlık ödül, 35 senedir sigaraya harcadığım paraya kıyasla hiç bir şeydir'' dedi. 
     Ercan, 31 Mayıs Pazartesi günü, Shraton Oteli'nde düzenlenecek törenle 5 milyar liralık ödülünü alacak. 
     
</TEXT>
</DOC>
