<DOC>
<DOCNO> 225097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun20.html </URL>
<DATE> 2004/03/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
'Aznar, Blair ve Powell'la aynı cenaze törenine katılmak çok zor' 
</HEADLINE>
<TEXT>

     ''Oğlumun cenaze törenine Aznar, Blair ve Powell'ın yanıbaşında katılmak çok zor. İçim yanıyor...'' Bu sözler, Madrid'i 11 Mart'ta kana bulayan iğrenç saldırılarda 20 yaşındaki oğlunu yitiren bir anneye ait. Cadena Ser radyosunda konuşan anne, ''Oğlum evin penceresine savaş karşıtı pankart asan ilk kişi olmuştu. Oğlum, Irak'ta patlayan bombalarla toprağa düşen masumlar kadar masumdu. Cenaze törenine katılarak Aznar, Blair ve Powell'ı görmek istemiyorum'' diyerek duygularını dile getirdi. 
     Acılı anne şunları söyledi 
     ''Devlet törenine katılmak benim için ziyadesiyle zor. Zira cenazeye gidersem bizim aleyhimizdeki kararlara imza atan bu kişilerle yan yana gelmek zorunda kalacağım. İyi dost olaydı, Başbakan Jose Maria Aznar evladım uçup gittiği için mahvolup yıkıldığımı bilirdi. 20 yılımı çaldılar benden...'' Dertli kadın, radyoya demecinde, 11 Mart'ta sabahın erken saatlerindeki patlamayı duyar duymaz oğlunu aramaya başladığını, ancak 6 gün sonra oğlunun cesedinin DNA analizi yöntemiyle teşhis edilebildiğini, bu arada yaşadıklarınınsa kelimelerle anlatılamayacak kadar berbat bir felaket olduğunu anlattı. 
     Madrid saldırılarında 190 kişi ölmüştü. Madrid'de yapılacak devlet törenine, ölenlerin yakınları ve yabancı siyasiler de katılacak. 
     
</TEXT>
</DOC>
