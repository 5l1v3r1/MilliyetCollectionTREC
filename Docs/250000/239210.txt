<DOC>
<DOCNO> 239210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/ekonomi/eko06.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times YÖK tasarısı, Irak savaşından beri en büyük krizi yarattı 
</HEADLINE>
<TEXT>


Financial Times gazetesi, YÖK tasarısıyla ilgili haberinde, 'Türkiye, İslam'ın rolü konusunda periyodik sarsıntılarından birini geçiriyor' yorumunda bulundu 


İngiliz ekonomi gazetesi Financial Times, Türkiye'deki imam hatip sorununu 'Laikler Türk eğitim reformu ile mücadele ediyor' başlıklı haberinde değerlendirdi. Gazete, Türkiye'nin İslam'ın rolü konusunda periyodik sarsıntıların birinden geçtiğini öne sürdü. İmam hatiplilere daha çok hak tanıyan YÖK yasa tasarısının, hükümet için Irak savaşı arifesinden bu yana en büyük krizi yarattığını belirten gazete, hükümetin, üniversiteler ve medyada büyük eleştirilere yol açan tasarının seçim programının bir parçası olduğunu ve bir adaletsizliği düzeltmeyi amaçladığını söylediğini yazdı. 
Askerler ve kurulu düzenin ülkenin laik kalması konusunda kararlı olduğu kaydedilen haberde, üniversitelerin de tasarıyı, laik bir toplumu yetiştirmedeki rollerine yönelik bir tehdit olarak gördüklerini belirtti. Gazete, tartışmalardan etkilenen hükümetin düzenlemenin arkasında siyasi bir amaç olduğunu reddettiğini kaydetti. 

'Laik devlet geriliyor' 
Haberde, AKP Genel Başkan Yardımcısı Murat Mercan'ın "Gizli gündem yok. AB üyeliğini amaçlıyoruz. Yaptıklarımıza bakarsınız, bu tür iddiaların temelsiz olduğunu görürsünüz" sözlerine de yer verildi. TBMM tasarıyı onaylasa bile Cumhurbaşkanı'nın vetosunun kesin gibi olduğunu yazan gazete, laik devletin, 2001'de krize yol açan yanlış yönetimin ardından gerilemede göründüğünü savundu. Haberde, İslami eğilimli bir hükümetin hem iç, hem de dış konularda ondan önceki laik partilerden daha ilerici olduğunu kanıtlamasının 'ironik' bulunduğu ifade edildi. 



</TEXT>
</DOC>
