<DOC>
<DOCNO> 229171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/spo07.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoşçakal Lav 
</HEADLINE>
<TEXT>

   Konya Teknik Direktörü, Manisa'da geniş katılımlı düzenlenen tören sonrası gözyaşlarıyla toprağa verildi 
      
   Herkes oradaydı 
   MANİSA'NIN Turgutlu İlçesi yakınlarında pazar gecesi trafik kazasında yaşamını yitiren Konyaspor Teknik Direktörü Tevfik Lav, dün Manisa'da gözyaşları arasında toprağa verildi. Lav için ilk tören, 1985'te mezun olduğu Celal Bayar Üniversitesi Beden Eğitimi ve Spor Yüksekokulu'nun bahçesinde yapıldı. Törene okul yöneticilerinin yanı sıra yüzlerce öğrencisi, ailesi, milletvekilleri ve futbol camiası katıldı. 
   
   Üzüntü konuşmaları 
   LAV'IN, Denizlispor'da birlikte çalıştığı Gençlerbirliği Teknik Direktörü Ersun Yenal mikrofondan yaptığı konuşmada, "Seninle son olarak sabaha kadar konuştuk, kırgın ayrıldık. Çok üzgünüm" dedi ve gözyaşlarına boğuldu. Mustafa Denizli, Cemal Aydın, Şenol Güneş, Mehmet Köseoğlu da birer konuşma yaparak üzüntülerini dile getirdiler. Tevfik Lav'ın cenazesi daha sonra Asri mezarlıkta toprağa verildi. 
   
   Konya'ya erteleme    11 Nisan'daki Samsunspor - Konyaspor maçı ertelendi. Yeşil-Beyazlılar, Teknik Direktörü Tevfik Lav'ın trafik kazasında yaşamını yitirmesi üzerine, bu konuda Futbol Federasyonu'na başvuruda bulunmuştu. Federasyon maçı 21 Nisan Çarşamba'ya aldı. 
   
   
</TEXT>
</DOC>
