<DOC>
<DOCNO> 246825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko26.html </URL>
<DATE> 2004/06/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Unakıtan'dan Erdoğan'a düzeltme... 
</HEADLINE>
<TEXT>

     Maliye Bakanı Kemal Unakıtan, TEKEL'in sigara işletmelerinin özelleştirmesi için yapılan ihaleye katılan firmaların, son derece saygın kuruluşlar olduğunu ve dünyada da haklı bir yer edindiklerini söyledi. 
     Unakıtan, özelleştirme uygulamalarına ilişkin düzenlediği basın toplantısının ardından, gazetecilerin sorularını yanıtladı. 
     Maliye Bakanı, ''Başbakan Recep Tayyip Erdoğan'ın Tekel ihalesine katılan gruplar arasında 'danışıklı dövüş' tespit edildiğine ilişkin basında yer alan açıklamalarının hatırlatılması ve bu tür beyanların yabancı yatarımlar için çekince yaratıp yaratmayacağının' sorulması üzerine, TEKEL ihalesine giren iki firmanın da, saygın ve büyük dış yatırımcılar olduğunu belirtti. 
     İhaleyi iştirak eden firmaları böyle bir şeyden tenzih etmek istediğini belirten Unakıtan, şöyle devam etti 
     ''Böyle bir konu söz konusu olamaz. Sayın Başbakanımızın o toplantısında ben bulunmadım. Sayın Başbakanımız ile bu konu hakkında da görüşmedim. Sanıyorum başka bir şeyden bahsetmiş olabilir. Fakat Tekel ihalesine girmiş olan firmalar, saygın firmalardır, saygıdeğer firmalardır ve dış dünyada da haklı yerini bulmuş olan değerli firmalardır. O konunun ihaleye girmiş olan firmalarla herhangi bir ilgilisi yoktur. Biz, o firmalara saygı duyarız.'' 
     
     ÖZELLEŞTİRMELERDEKİ SORUN NE 

     Unakıtan, bir gazetecinin, TÜPRAŞ'ta imza öncesi ihalenin iptal olduğunu, PETKİM'de iki kere ihaleye çıkılmasına rağmen, bu ihalelerin iptal edildiğini, TEKEL sigarada yeterli fiyat bulunamadığını, Mart ayında söylenildiği gibi stratejilerin açıklanamadığını, yine daha önce açıklandığı şekilde Milli Piyango'da Mayıs ayında ihaleye çıkılamadığını hatırlatarak ''özelleştirmelerdeki sorun ne '' şeklinde sorusunu da şöyle yanıtladı 
     ''Ben gönlümdekileri size aktarıyorum, gayet samimi ve açık bir şekilde. Arzularımı ifade ediyorum. Fakat herşey benim gönlüme göre olmuyor. Ben de istiyorum bir an önce özelliştirmeyi yapalım, biran önce özelleştirmeyi tamamlayalım. Çağdaş ülkelerin yaptığı gibi özelleştirme problemini geride bırakalım.'' Unakıtan, Türkiye'nin özelleştirmeyi mutlak surette yapmak zorunda olduğunu vurgularken, yaşanan gecikmelerle ilgili şu açıklamada bulundu 
     ''Ben, Milli Piyango İdaresi'nin ihalesinin Mayıs'ta yapılması talimatını verdim. Ancak mevzuatta bir takım değişikliklerin yapılması gerekiyor. Meclis'in gündemine mecbur kalıyorsunuz. Arkadaşlarım geceli gündüzlü çalışıyor, bazen ben de katılıyorum. Milli Piyango'nun yönetmeliği bile hazırlandı. Fakat ihaleye kanun değiştikten sonra çıkılabiliyor. Burada Biz çıkalım, kanun sonra gelsin de dedik ama alacaklı açısından problem oluyor. 
     Böyle bir durum satışlarda risk primi taşıyor, daha düşük fiyat alma riski ile karşı karşıya kalıyoruz. Onun için bütün kanunları çıkaralım ki kimsenin kafasında birşey kalmasın.'' Milli Piyango İdaresi'nin yapısı ile özelleştirme modelinin ortaya koyulmasıyla herşeyin netleşmesini istediklerini dile getiren Maliye Bakanı, bunun da vakit aldığını anlattı. 
     Unakıtan, bir ay, iki ay uzasa da, daha sağlıklı bir özelleştirme için uğraşıldığını, bundan dolayı da gecikmelerin meydana geldiğini ifade etti. 
     
     ''YAKIN ZAMANDA PETKİM'DE TEKRAR BİR İHALE ÇALIŞMALARIMIZ VAR'' 

     Maliye Bakanı Kemal Unakıtan, Petkim'de yakın zamanda tekrar ihaleye çıkılmasına dönük çalışmaları olduğunu bildirdi. 
     Bakan Unakıtan, Özelleştirme İdaresi'nde düzenlediği basın toplantısında, daha sonra gazetecilerin soruları yanıtladı. 
     Tekel'in Sigara Bölümü'nün satışına yönelik stratejinin belirlenip belirlenmediği konusundaki soru üzerine Unakıtan, çalışmaların devam ettiği söyledi. 
     Bir gazetecinin ''Mart sonu demiştiniz'' hatırlatmasına karşılık Unakıtan, ''Piyasa şartlarına bağlı olarak çalışmalarımız devam ediyor'' dedi. 
     Petkim'de bu yıl, yakın zamanda tekrar bir ihaleye çıkılması çalışmaları olduğunu kaydeden Bakan Unakıtan, ancak bunun detaylarının henüz belli olmadığını belirterek, ''niyetimiz bunları özelleştirmek, satmaktır'' diye konuştu. 
     
     TÜRK TELEKOM'DA DANIŞMANLIK 

     Türk Telekom'un özelleştirilmesi için tutulacak danışman firma konusunda 'ihaleye mi çıkılacağı, yoksa davetiye usulünün mü kullanılacağı' sorusuna karşılık Unakıtan, ''davetiye'' karşılığını verdi. 
     Unakıtan, ''davetiyeler gönderildi mi '' sorusu üzerine ''bugünden itibaren gönderiliyor'' dedi. 
     ÖİB Başkanı Metin Kilci de, şimdiye kadar kendi listelerinde yer alan 20'ye yakın firmaya davetiye gönderildiğini kaydetti. 
     
     BAZI KURULUŞLARIN NEWYORK BORSASINA KOTE EDİLMESİ 

     Kendisinin, bazı önemli kuruluşların Newyork Borsası'na kote edileceği yönündeki sözlerinin hatırlatılması üzerine de Unakıtan, bu konuda çalışmaların sürdüğünü, ilgili danışmanların tutulması aşamasında bulunulduğunu açıkladı. 
     Bilhassa Erdemir'in bu konuda biraz daha ilerde olduğunu vurgulayan Bakan Unakıtan, ''Son danışman tutma aşamasına geldi, yakında herhalde danışmanını tutar. Bununla ilgili önümüzdeki günlerde, aylarda önemli gelişmeler olacak'' diye konuştu. 
     
     YARGI KARARLARI BÜROKRATİK ENGEL Mİ 

     Bir basın mensubunun, 'yargı kararlarını bürokratik bir engel olarak görüp görmediği ve yargının bürokratik bir mekanizma olup olmadığı' yönündeki sorusunu da Unakıtan, Türkiye'e kuvvetler ayrılığı prensibi olduğunu, yasama, yürütme ve yargı olduğunu kaydetti. 
     ''Herkesin birbirine saygısı olması icap eder...Anayasadan kaynaklanan bütün haklara herkes saygı duyması lazım'' diyen Unakıtan, Başbakan'ın yaptığı konuşmalar hakkında bir yorum yapmayacağını, bu hakkı kendinde görmediğini kaydetti. 
     
     ''20 YILDIR BU CİKLET ÇİĞNENİYOR'' 

     'Bazı ihaleler için yasa değişikliklerinin beklendiği yönündeki sözleri hatırlatılarak, Tüpraş ihalesinde bunun neden uygulanmadığı' sorusu üzerine de Maliye Bakanı, özelleştirme konusunda Türkiye'nin oldukça vakit kaybettiğini belirterek, ''20 yıldan beri bu ciklet çiğneniyor'' dedi. 
     Unakıtan, özelleştirmedeki kararlılık ve kaybedilmiş zamanın bir an önce alınması amacıyla, bazı özelleştirmeyle ilgili uygulamaların bir anda yürütülmeye çalışıldığını kaydetti. 
     
     ÖZELLEŞTİRMENİN YARGIYA TAKILMASI 

     Özelleştirmenin yargıya takılmaması için neler yapılacağı konusunda Unakıtan, yapılan çalışmaların gayet, açık ve şeffaf olduğunu vurgularken, ''ama tabi yapmış olduğumuz idari eylemlere karşı, her zaman birileri dava açma hakkına sahiptir. Saygı duyarız'' dedi. 
     Özelleştirmedeki yöntemlerle ilgili, özelleştirilecek firmaların durumlarına bakıldığını ve uygun yöntemin kullanıldığını anlatan Unakıtan, gerektiğinde halka arz, gerektiğinde blok satış yönteminin kullanıldığını ifade ederek, ''model illa şu olacak, illa bu olacak diye kendimizi bağlantı içinde görmüyoruz'' dedi. 
     
     TÜPRAŞ KARARI, BÜYÜK ÖZELLEŞTİRMELERİ ETKİLER Mİ 

     Tüpraş'ta 'Danıştay sürecinin ne kadar devam edeceği ve bunun büyük özelleştirmeleri olumsuz etkileyip etkilemeyeceği'' yönündeki soruya karşılık Unakıtan, kendisinin hukukçu olmadığını, ne kadar süreceğini tam olarak bilmediğini vurguladı. Unakıtan, şöyle devam etti 
     ''Ancak büyük ihaleleri etkiler mi Etkilemez mi Tabi oturup da ben işte yargı kararına saygılıyım, dava safhasında hiç bir şey şu anda söylemek istemiyorum onlar kolay, güzel şeyler ama bu etkiler. Neden etkiler Yurtdışından gelen bir çok yatırımcı var şimdi, müracaatlar ediyorlar, önemli önemli çok büyük projeler var... Daha dün akşam bana gelindi dendi ki Efendim bu Tüpraş kararından sonra acaba bizim girmemiz mümkün mü, yani gene biz böyle bir şeylerle karşılaşır mıyız, karşılaşmaz mıyız diye bana sorular soruyorlar... Onun için, samimi ve net şekilde açıklamak isterim ki etkiler.'' 
     
     ÖZELLEŞTİRME BÜROKRATLARININ ÖZELLEŞTİRİLMESİ 

     Kendisinin daha önceki bir toplantıda, başarılı olmama durumunda ÖİB bürokratlarını özelleştireceği yönündeki esprili sözlerinin hatırlatılması üzerine Unakıtan, ''Performansları iyi. Şimdilik özelleştirmeyeceğim. Onlar özelleştirmeyi tamamlayacak, ondan sonra onları özelleştireceğiz'' cevabını verdi. 
     2004 yılında ÖİB'nin 2.3 milyar dolarlık ihale yaptığını ve alıcıları tespit ettiğini hatırlatan Unakıtan, ''Bu idareye başarısız diyorsanız benim diyecek bir şeyim yok. Bu İdare, elinden geleni yapmış ama mahkeme bazı kararları iptal etmiş ne yapsın bu idare'' diye konuştu. 
     
     ÖZELLEŞTİRME BU İKTİDAR DÖNEMİNDE BİTER Mİ 

     'Özelleştirmelerin kendi dönemlerinde tamamlanıp tamalanmayacağı' konusunda da Unakıtan, elinden geleni yapmaya kararlı olduğunu, ancak ne kadarının yapılabileceğinin zaman içerisinde görüleceğini kaydetti. 
     Ancak özelleştirmenin Türkiye'nin menfaatine olduğunu kaydeden Unakıtan, ''buna karşı çıkmak da, Türkiye'nin menfaatine karşı çıkmaktır. Özelleştirme şarttır. Yargıyla ilgili de herhangi bir yorumum yoktur. Yargı kararlarına karşı saygımız sonsuzdur.'' 

     
</TEXT>
</DOC>
