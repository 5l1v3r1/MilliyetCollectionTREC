<DOC>
<DOCNO> 225899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo33.html </URL>
<DATE> 2004/03/26/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Beşiktaş Önümüzdeki sezon kesinlikle bir yıldız oyuncu transfer edeceğiz 
</HEADLINE>
<TEXT>

     Beşiktaş Kulübü Pazarlama Komitesi Başkanı Erol Obdan, gelecek sezon kesinlikle bir yıldız oyuncu transfer edeceklerini söyledi. 
     Erol Obdan, Digitürk Lig TV'de katıldığı canlı yayında, transfer çalışmaları ve kulüp olarak gerçekleştirmeyi planladıkları projeler hakkında bilgi verdi. 
     Erol Obdan, yıldız oyuncu konusunda birçok futbolcunun listelerinde bulunduğunu belirterek, ''Birçok alternatif var. Görüşmeler sonunda bu konu netliğe kavuşacak. Sezon sonunda kesinlikle Türkiye'ye bir yıldız oyuncu getireceğiz'' dedi. 
     
     İÇ TRANSFER ÇALIŞMALARI 
     Obdan, iç transfer konusunda da açıklamalarda bulunarak, bununla ilgili çalışmalarını teknik heyetin raporu doğrultusunda yaptıklarını dile getirdi. 
     Obdan, özellikle yabancı oyuncuların durumuyla ilgili spekülasyonların yapıldığını vurgulayarak, şöyle konuştu 
     ''Takımda bulunan oyuncularla sözleşme yenilenmesi konusunda bir süre yok. Bununla ilgili özellikle Zago ve Giunti'nin durumu konuşuluyor. Yönetim kurulu olarak teknik kadro ve transfer komitesinin isteklerine göre hareket ediyoruz. Şu an sözleşme yenilemediğimiz futbolcularla sezon sonunda sözleşme yapmayacağımız anlamına gelmiyor. Ortada bir sorun olduğunda birçok yorum yapılıyor. Takımın düşüşünde bu konu da nedenlerden biri olarak gösteriliyor. Bu konuda teknik heyetin talepleri doğrultusunda hareket ediyoruz. Sezon sonunda yeniden görüşmeler yaparız. Teknik kadro isterse bu oyuncularla da anlaşırız.'' Ilie'nin durumuna da değinen Obdan, devre arasında Fenerbahçe'ye transfer olan Nobre ile Rumen oyuncunun karşılaştırılmasına karşı çıkarak, ''Ilie'nin performansını gelecek sezon değerlendirmek gerekiyor. Bu oyuncunun sakatlığı nedeniyle formunda düşüş var. Ancak fizik olarak güçlendikçe verimi de artıyor. Sezon sonunda oturup transfer konusunda konuşacağımız oyuncuların arasında Ilie de bulunuyor'' diye konuştu. 
     
     ''STATTA ESKİ ATMOSFERİ YAŞATMAK İSTİYORUZ'' 
     Obdan, BJK İnönü Stadı'nın kapasitesini de artırmak istediklerini ve gelecek sezondan itibaren taraftarlarına eski atmosferi yaşatmak istediklerini dile getirdi. 
     Statta yapılan düzenlemelerle 11-12 milyon dolarlık bir gelir elde ettiklerini kaydeden Obdan, ''Bu amaçla biraz seyircimizi küstürdük. Yeni sezondan itibaren hem geliri en üst düzeye çekmek, hem de atmosferi yeniden yaşatmak için bu sezon sonundan itibaren stadı revizyona sokuyoruz. Anıtlar Yüksek Kurulu ile bu konuda görüşmelerimiz var. Sahanın zeminini 4.5 metre aşağı çekerek kapasiteyi 9 bin 800 kişi daha artıracağız. İnşallah gelecek sezondan itibaren BJK İnönü Stadı'nın atmosferi eskiden olduğu gibi güçlü bir şekle döner'' diye konuştu. 
     Beşiktaş logolu ürünlerin satıldığı BJK Store sayılarını da gelecek sezona dek 7-8'e çıkarmayı hedeflediklerini vurgulayan Obdan, korsan satışlara da karşı olduklarını belirterek, ''Korsan satış yapanlar Beşiktaş'ın 100 yıllık mazisini çalıyorlar. Ürün satışlarından kazandığımız para 4 milyon dolar civarındadır. Korsan satışlar olmasa bu miktar 8 milyon dolara kadar çıkar'' diye konuştu. 
     Şampiyonluk mücadelesine de değinen Obdan, ''Beşiktaş şampiyonluklara endeksli bir kulüp değildir. Başı dik mücadelesini yapmaktadır. Şampiyonluk mücadelesini de bırakmayacaktır'' dedi. 
     
</TEXT>
</DOC>
