<DOC>
<DOCNO> 247890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur41.html </URL>
<DATE> 2004/06/14/ </DATE>
<TIME> 19.14 </TIME>
<AUTHOR>  </AUTHOR>
<HEADLINE>
Yayıncıların reklam süresini artırma isteği... 
</HEADLINE>
<TEXT>

     Radyo ve Televizyon Üst Kurulu RTÜK Başkanı Fatih Karaca, televizyon yayıncılarının yönetmelikte öngörülen reklam sürelerinde ortalama 3'er dakika artış yapılmasını istediklerini söyledi. 
     TV Yayıncıları Derneği Başkanı Nuri Çolakoğlu başkanlığındaki televizyon yayıncıları, bugün RTÜK Başkanı Fatih Karaca'yla görüştü. 
     Karaca, görüşmenin ardından AA muhabirine yaptığı açıklamada, televizyon yayıncılarının ziyaretlerinde, reklam yayınları konusunda yasa ve yönetmelikte değişiklik yapılması konusundaki taleplerini ilettiklerini belirtti. 
     Karaca, televizyon yayıncılarının RTÜK'ten ''gizli reklam tanımlarının yumuşatılması'' ve reklamlarla ilgili ''5 dakikalık sürelerin 8 dakikaya, 8 dakikalık sürelerin 10 dakikaya çıkarılması'' taleplerinde bulunduklarını kaydetti. 
     Yasa ve yönetmelikte program içinde 5 dakika, program geçişlerinde 8 dakika reklam öngörülmesine karşın bugün reklam yayınlarının ''bir cinnet halinde'' olduğunu belirten Karaca, 60 dakikalık dizilerde 70 dakika reklam verildiğini söyledi. Karaca, ''Neredeyse reklam arasına program, reklam arasına dizi gibi tuhaf bir durumla karşı karşıyayız'' dedi. 
     Bu konuda toplumun duyarlılığını ve kamuoyunun şikayetlerini çok iyi bildiklerini ifade eden Karaca, buna karşılık kamuoyunda ''RTÜK gerekli müeyyideyi uygulamıyor'' şeklinde yanlış kanaat olduğunu anlattı. 
     Bir müeyyidenin uygulanmasında, ''önce uyarı, programa ceza, para cezası ve yayın durdurma'' gibi yasayı uygulamaktan kaynaklanan en az 1 aylık bir gecikmenin söz konusu olduğunu vurgulayan Karaca, bu arada da söz konusu yayıncıların 3-4 programı daha yayınladıklarını ve böylece ''RTÜK cezalandırmıyor'' gibi bir kanaat doğduğunu belirtti. 
     Bu nedenle üst kurulun ''reklam ihlallerinde direkt para cezası uygulanması'' konusu üzerinde durduğunu belirten Karaca, yasanın belli maddelerinin bu şekilde ıslah edilmesi gerektiğini kaydetti. 
     
     ''MÜEYYİDELERE ARA VERMEMİZ MÜMKÜN DEĞİL'' 

     Televizyon yayıncılarının istediği ortalama 3'er dakikalık artışın, Avrupa Birliği standartlarında uzun süreler olmadığını, bunların anlayışla karşılanabileceğini, ancak buna RTÜK'ün karar vereceğini söyleyen Karaca, şöyle devam etti 
     ''Kendilerine şunu söyledik Mesele bunu çözmekle olmuyor. Süreler şu an çok uzun. 60 dakikalık bir dizinin arasına 70 dakikalık bir reklam girdiğiniz zaman ne o reklamın yayınlanmasının anlamı vardır, ne kamuoyu bunu hoş karşılar, derhal bunları kaldırmanız lazım dedik. Bu konuda da müeyyide uygulamaya, cezaları devam ettirmeye kararlı olduğumuzu kendilerine söyledik. 
     Umuyorum ki arkadaşlar bu mesajları alacaklardır, gereğini yerine getireceklerdir. Zaten bizim müeyyidelere ara vermemiz gibi bir durum söz konusu değildir. Bugüne kadar olduğu gibi bizim duyarlılığımız da tamamen devam edecektir.'' Karaca, ayrıca televizyon yayıncılarına reklam ihlalleri konusunda ''178 Alo RTÜK Şikayet Hattı''na gelen şikayetler ile araştırma sonuçlarının yer aldığı ayrıntılı birer dosya da verdiklerini belirtti. 
     
     ''BİNDİKLERİ DALI KESİYORLAR'' 

     Fatih Karaca, radyo ve televizyon şirketlerinin uyguladıkları reklam tarifelerini de eleştirerek şunları kaydetti 
     ''Aslında şu anda radyo ve televizyon şirketleri kendi bindikleri dalı kesiyor. Şu an inanılmaz haksız ölçülerde rekabet içinde birbirlerinin önlerini keser bir yapının içine girdiler. Eski reklam tarifelerinin yaklaşık yüzde 60 altında bir tarife uyguluyorlar. Ama ani yakalandıklarını, dolardaki düşüş nedeniyle bir anda çok fazla talep geldiğini ve kendilerinin de bu tablodan hoşnut olmadıklarını belirtiyorlar. Reklam tarifelerinde eski sisteme geçerek, bu kadar ucuz reklamlardan vazgeçmelidirler.'' 
     
</TEXT>
</DOC>
