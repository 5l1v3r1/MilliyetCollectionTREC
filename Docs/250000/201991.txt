<DOC>
<DOCNO> 201991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun19.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de liderler oylarını kullandı 
</HEADLINE>
<TEXT>

     KKTC'de milletvekili seçiminde, Cumhuriyet Meclisi Başkanı Vehbi Zeki Serter ve siyasi partilerin liderleri oyunu kullandı. 
     Serter, eşiyle birlikte Lefkoşa Şehit Tuncer İlkokulu'na giderek, 99 numaralı sandıkta oy kullandı. 
     Vehbi Zeki Serter, oyunu kullandıktan sonraki açıklamasında, demokratik bir ortamda seçim yapıldığını belirterek, seçimlerin sükunet içerisinde geçeceğine ve dünyaya örnek olacağına inandığını söyledi. Serter ayrıca, seçim sonuçlarının halk için hayırlı olmasını diledi. 
     
     TALAT OYUNU GİRNE'DE KULLANDI 
     Cumhuriyetçi Türk Partisi-Birleşik Güçler CTP-BG Genel Başkanı Mehmet Ali Talat, Lefkoşa'dan milletvekili adayı olmasına karşın, ikamet ettiği Girne'de oyunu kullandı. 
     Oyunu, Sağlık ve Sosyal Yardım Bakanlığı Girne Sosyal Hizmet Dairesi 82 no'lu sandıkta, eşi Oya Talat ile birlikte kullanan Mehmet Ali Talat, gazetecilere yaptığı açıklamada, ''Seçimin Kıbrıs Türk halkına barış, huzur ve mutluluk getirmesini'' diledi. 
     ''Bugüne kadar biz konuştuk, düşüncelerimizi ortaya koyduk, anlattık. Bugün halkımız konuşuyor, akşama kadar tabii, ondan sonra ve her zaman. Halk ne derse o olur'' diyen Talat, önemli olanın halkın iradesinin ortaya çıkması olduğunu kaydetti. 
     Halk iradesine karşı çıkılamayacağını ifade eden Talat, halkın, kendi geleceğini kendisinin belirleyeceğini, kendisinin de bu anlayışla oyunu kullandığını söyledi. 
     Talat, seçimin ülke, bölge ve dünya için hayırlı olması temennisinde de bulundu. 
     
     AKINCI OYUNU LEFKOŞA'DA KULLANDI 
     Barış ve Demokrasi Hareketi BDH Genel Başkanı Mustafa Akıncı da oyunu, Lefkoşa'da Şehit Ertuğrul İlkokulu'ndaki 155 numaralı sandıkta kullandı. Akıncı, burada yaptığı açıklamada, ''statükonun her halükarda değişeceğini, eğer çözüm yanlıları kazanırsa tüm tarafların kazançlı çıkacağı bir değişim yaşanacağını, ancak aksi halde çok ağır bedeller ödenebileceğini'' iddia etti. 
     Akıncı, ''Annan planı zeminini yakalamanın bir daha mümkün olmayacağını'' savunarak, ''barış ve çözüm yanlılarının zafer kazanması'' dileğinde bulundu. 
     ''Seçimin sadece Kıbrıs Türk halkının değil, Kıbrıs'ın bir bütün olarak geleceğini ilgilendiren bir seçim olduğunu'' ifade eden Akıncı, ayrıca Türk-Yunan ilişkileri ve Türkiye'nin geleceği açısından seçim sonuçlarının önemini vurguladı. Akıncı, ''Bir bakıma Mart ayında gasp edilen referandum hakkımızın ele geçirilmesi seçimi olarak da nitelendirmek mümkündür'' diye konuştu. 
     
     HASİPOĞLU GAZİMAĞUSA'DA OY KULLANDI 
     Milliyetçi Barış Partisi MBP Eş başkanlarından ve milletvekili adayı Ertuğrul Hasipoğlu da oyunu, Gazimağusa'da Karakol İlkokulu'ndaki 74 no'lu sandıkta kullandı. 
     Oyunu kullandıktan sonra basına açıklama yapan Hasipoğlu, bu seçimde diğer seçimlerden farklı bir sonuç çıkacağını ifade ederek, ''Halk kaderinin şekilleneceği bir dönemde sorumluluğunun bilincindedir'' dedi. 
     ''Bu süreçte hiç kimsenin yanlış yapma gibi bir lüksü olamaz'' diyen Hasipoğlu, halkın doğru kararı vereceğine yürekten inandığını belirterek seçimlerin herkese hayırlı olması dileğinde bulundu. 
     
     GÖRGÜN DE OYUNU ŞEHİT TUNCER İLKOKULU'NDA KULLANDI 
     Milliyetçi Barış Partisi MBP Eş başkanlarından ve milletvekili adayı Ali Rıza Görgün de oyunu Lefkoşa Şehit Tuncer İlkokulu'nda 100 no'lu sandıkta kullandı. 
     Görgün, oy kullanmaya, eşi, çocukları ve minik torunuyla birlikte geldi. Görgün, oyunu kullandıktan sonra yaptığı kısa açıklamada, Türk milletinin kritik kararlarını her zaman aklı selimle verdiğini belirterek, şöyle konuştu 
     ''Türk milleti bir kritik karar vermeye zorlandığında her zaman aklı selimini kullanarak, akılcı karar vermiştir. Bugün varlık ve yokluk arasındaki çizginin fevkalade incelmiş olduğu bir durumda Kıbrıs Türkünün vereceği cevap inadına devlet, inadına egemenlik, inadına bayrak ve sonuna kadar Anavatan Türkiye olacaktır.'' 
     
     KALELİOĞLU GAZİMAĞUSA'DA OY KULLANDI 
     Kıbrıs Adalet Partisi KAP Genel Başkanı Oğuz Kalelioğlu da oyunu, Gazimağusa Namık Kemal Lisesi'ndeki 83 numaralı sandıkta kullandı. 
     Oyunu kullandıktan sonra açıklama yapan Kalelioğlu, vatandaşlık görevini yerine getirmenin mutluluğunu yaşadığını belirterek, milletin sağduyuyla hareket edeceği güzel bir seçim olacağını, çıkacak her sonuca da saygılı olacaklarını söyledi. 
     KAP olarak kısa bir süre içinde siyasi hayata başlamanın sıkıntılarını yaşadıklarını anlatan Kalelioğlu, ''Sandığa gitmemek oy kullanmamak olmaz, bu askerlik gibi kutsal bir görevdir. Bugüne kadar parti başkanları tarafından söylenenler söylendi, artık söz milletindir. Onun hür iradesiyle tecelli edecek bir sonuca memnuniyetle hazırız'' dedi. 
     
     YSK'DAN İKİ TV KANALINA UYARI VE YAYIN DURDURMA 
     Bu arada, KKTC Yüksek Seçim Kurulu YSK , seçim yasaklarına uymadıkları gerekçesiyle Bayrak Radyo Televizyon Kurumu'na BRTK uyarı yaparken, Akdeniz TV'nin yayınlarını da bugün öğleye kadar durdurdu. 
     YSK Başkanı Taner Erginel'den alınan bilgiye göre, dün akşam saat 18.00'de başlayan seçim yasaklarına aykırı yayın yaptığı gerekçesiyle BRTK'ya uyarı verildi. Erginel, BRTK'nın bu uyarıyı dikkate alarak, seçime yönelik yayınlarını durdurduğunu belirtti. 
     Erginel, seçim yasaklarına uymadığı gerekçesiyle Akdeniz TV'nin yayınlarının ise bugün saat 12.00'ye kadar durdurulduğunu söyledi. Akdeniz TV, saat 12.00'ye kadar yayın yapamadı. 
     
</TEXT>
</DOC>
