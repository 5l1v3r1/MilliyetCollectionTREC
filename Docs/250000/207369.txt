<DOC>
<DOCNO> 207369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur26.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Gaziantep il binasına ses bombası atıldı... 
</HEADLINE>
<TEXT>

     MHP Gaziantep il binasında patlama meydana geldi. Can ve mal kaybının olmadığı patlamaya, zaman ayarlı bir ses bombasının neden olduğu bildirildi. 
     Edinilen bilgiye göre, İnönü Caddesi üzerinde bulunan 3 katlı MHP il binasında patlama oldu. Çevrede heyecana yol açan patlamada, can ve mal kaybı meydana gelmedi. Terörle Mücadele Şubesi bomba uzmanı ekipleri, patlama yerinde yaptıkları incelemede, patlamaya, parti binasının birinci katında kapı önüne koyulan ses bombasının neden olduğunu belirledi. 
     MHP il binası görevlileri, patlamadan 10 dakika önce partiye geldiklerini ancak içeri girdiklerinde kapı önünde herhangi bir paket bulunmadığını ifade ettiler. Ses bombasının, parti görevlilerinden sonra bina içine giren kimliği belirsiz kişiler tarafından konulduğu sanılıyor. 
     Bu arada MHP yetkilileri de partilerine yapılan saldırıyı kınadıklarını söylediler. 
     
</TEXT>
</DOC>
