<DOC>
<DOCNO> 234159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko28.html </URL>
<DATE> 2004/04/23/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
IMF Direktörü Deppler Türkiye son 6 ayda iyi iş başardı 
</HEADLINE>
<TEXT>

     Uluslararası Para Fonu'nun IMF Avrupa Birinci Bölge Direktörü Michael Deppler, Türkiye'nin ekonomik performansı ve idaresinin özellikle son 6 ayda çok iyi gittiğini ve IMF ile programın yolunda olduğunu bildirdi. 
     Deppler, Reuters ajansına verdiği demeçte, IMF'nin Dubai'de gerçekleştirilen bir önceki toplantısında, Türkiye'de ekonomik durumun iyi gideceği yönündeki değerlendirmesinin tamamen haklı çıktığını, hatta Türkiye'nin bütün beklentileri aştığını kaydetti. 
     Michael Deppler, ''Türkiye, kuvvetle yoluna devam etti, hatta bizim beklediğimizden daha kuvvetle'' diyerek, büyümenin beklenenden fazla gerçekleştiğini, enflasyonun beklenenden hızlı düştüğünü, döviz rezervlerinin tavana doğru gittiğini ve faiz oranlarının ciddi biçimde düştüğünü belirtti. Deppler, ''Türkiye'nin son 6 ayda olağanüstü iyi iş başardığından şüphe yok'' dedi. 
     Eylül ayında yatırımcıların Türkiye'nin performansını algılamasıyla gerçekler arasında fark bulunduğunu belirten Deppler, geçen zaman içinde bu farkın giderildiğini de kaydetti ve ''Türkiye'nin IMF ile programı iyi ve yolunda'' dedi. Deppler, son niyet mektubunda hükümetin, mali yönler konusunda kararlılığını kuvvetle ortaya koyduğunu belirtti ve herkesin, parasal idarenin mükemmel olduğunu düşündüğünü ifade etti. 
     
     ABD'DE FAİZ ORANLARININ ARTMASININ ETKİSİ 

     Michael Deppler, ABD'de faiz oranlarının artırılmasının, Türkiye gibi borç oranı yüksek ülkeler için endişe teşkil edip etmeyeceği sorusu üzerine, bunun bir faktör olacağını ancak büyük bir problem olmayacağını kaydetti. Deppler, ''bu beni endişelendirmiyor. Özellikle de Türkiye konusunda. Türkiye'de iç borçlanmada faiz oranları, yüzde 30 gibi bir orandan yüzde 10-12 gibi bir orana düştü ve bu gelişmenin, Amerikan faiz oranlarıyla çok çok az ilgisi var'' dedi. 
     ABD Merkez Bankası Başkanı Alan Greenspan, kongrede yaptığı bir konuşmada, bir noktada faiz oranlarını artırmayı planladıklarını söylemişti. 
     
</TEXT>
</DOC>
