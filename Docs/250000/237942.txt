<DOC>
<DOCNO> 237942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur41.html </URL>
<DATE> 2004/05/06/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Gelirinin 3 milyon Euro olduğu Danimarka'ya dönmek istemiyor... 
</HEADLINE>
<TEXT>

     Eşinden dayak yediği gerekçesiyle 6 çocuğuyla birlikte Danimarka'dan Antalya'nın Alanya İlçesi'ne gelen ve geçici oturma izni verilen Angeline Sornsen, maddi durumunun iyi olduğunu belirterek, ''Yıllık gelirim 3 milyon Euro, ancak Danimarka'ya dönmek istemiyorum''dedi. Sornsen, dün altı çocuğuyla vize süresi dolduğu için sınır dışı edilmek üzere Antalya Emniyet Müdürlüğü Yabancılar Şube Müdürlüğü'ne getirilmiş ve daha sonra geçici oturma izni verilmişti. Alanya'ya bugün dönen Sornsen, gazetecilere yaptığı açıklamada, annesinin tatil köyü sahibi çok zengin bir kadın olduğunu belirterek, ''Tatil köyünün karından benim payıma düşen yıllık gelirim 3 milyon Euro. Ancak artık Danimarka'ya dönmek istemiyorum'' dedi. 
     Bir Türk ile tanışarak Alanya'ya geldiğini, ancak bu kişinin kendisini terk ettiğini söyleyen Sornsen, Alanya'da yaşadığı üç ay içinde Türkiye'ye aşık olduğunu söyledi. Vize süresi dolduğu için sınır dışı edilmek üzere getirildiği Antalya Yabancılar Şube Müdürlüğü'nde ve Alanya'da polislerin kendisine çok iyi davrandığını bildiren Sornsen, polislerin kendisine ve çocuklarına yiyecek, içecek aldığını kaydetti. 
     Sornsen, bir Türkle evlenerek, Alanya'da yaşamak istediğini sözlerine ekledi. 
     
</TEXT>
</DOC>
