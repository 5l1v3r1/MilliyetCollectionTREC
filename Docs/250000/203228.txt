<DOC>
<DOCNO> 203228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko34.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayva ve nar bolluğu, sert kış habercisi... 
</HEADLINE>
<TEXT>

     Ege Üniversitesi EÜ Ziraat Fakültesi Tarımsal Yapılar ve Sulama Bölüm Başkanı Prof. Dr. Mustafa Özgürel, gözlem ve deneyimlerine dayanarak, bu kışın çok çetin geçeceğini belirterek, halkın buna hazırlıklı olmasını istedi. 
     Özgürel, özellikle yaz aylarının sıcak geçmesinin, kış aylarının soğuk olacağının işaretini verdiğini bildirdi. 
     42 yıllık deneyimi ve bilgisi ile uzun vadeli hava tahmini konusunda pratik ipuçları veren Özgürel, ayva ve nar bolluğunun da kış aylarının sert geçeceğinin belirtisi olduğunu kaydetti. 
     Geç gelen yağışların ise tarımı olumsuz etkilemeyeceğini, sadece ekimlerin biraz daha geç yapılacağını ifade eden Özgürel, bu nedenle hasatların biraz gecikebileceğini bildirdi. 
     Özgürel, ''Geciken yağışlar, üzüm ve incir gibi ürünlerin kurutma işlemlerinin daha verimli yapılabilmesi, pamuğun da daha iyi koşullarda toparlanabilmesine olanak sağladı'' dedi. 
     
</TEXT>
</DOC>
