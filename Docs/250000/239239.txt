<DOC>
<DOCNO> 239239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/siyaset/siy20.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>



'Ordunun tavrı geriye doğru adım' 
AB Komisyonu Türkiye Temsilcisi Hans Jörg Krestchmer, Genelkurmay'ın YÖK Yasa Tasarısı'na ilişkin açıklamasını eleştirerek, "Ordunun bu tavrı son gelişmelere göre geriye doğru bir adım" dedi. CNBC - E'ye konuşan Krestchmer, Genelkurmay'ın YÖK Yasa Tasarısı'na ilişkin açıklamalarını doğru bulmadığını söyledi. Kretschmer, şunları kaydetti "Bu tür genel siyaset konuları ordunun görüşünü belirtmesi gereken konular değildir. AB için sivil-asker ilişkileri önemli bir kriter, bu bizim için temel bir demokrasi sorunu." 

Almanların Türkiye tartışması 
Türk - Alman Dostluk Grubu'nun, TBMM'de düzenlediği ortak basın toplantısı, Hıristiyan demokratlarla sosyal demokrat ve yeşiller partisi milletvekillerinin, Türkiye'nin AB üyeliğine ilişkin tartışmasına sahne oldu. Claudia Roth Türkiye'nin üyeliğini desteklediklerini anlatırken, Hıristiyan Demokrat Partili Villi Zylajev, Türkiye'nin AB üyeliğine karşı olduklarını, imtiyazlı ortaklıktan yana olduğunu söyledi. Sosyal Demokrat Partili Johanes Kahrs da, Alman hükümetinin Türkiye'nin üyeliğini içten desteklediğini söyledi. 

İngiliz Komiser Talat'la görüştü 
İngiltere'nin Güney Kıbrıs Yüksek Komiseri Lyn Parker, ilk kez KKTC Başbakanlığı'nı ziyaret ederek, Başbakan Mehmet Ali Talat'la görüştü. Parker, görüşmenin başında yaptığı yazılı açıklamada, "Talat'ın, toplumuna gerçek bir vizyon ve liderlik gösteren bir insan olduğunu" belirtti. Parker, Kuzey'e uygulanan izolasyona son vererek, ekonomik gelişmeyi sağlamak ve böylece Kıbrıs Türklerini AB'ye daha yakın kılmak için çalışacaklarının da altını çizdi. 

Org. Yalman KKTC'ye gidiyor 
Kara Kuvvetleri Komutanı Orgeneral Aytaç Yalman, Barış Kuvvetleri Komutanlığı'nda denetlemelerde bulunmak üzere bugün KKTC'ye gidecek. Yalman adada KKTC Cumhurbaşkanı Denktaş ile de bir araya gelecek. Annan Planı müzakere sürecini etkilememek üzere adaya gidiş programını erteleyen Yalman, 24 Nisan'da yapılan referandum ile sürecin tamamlanmasının ardından adaya gidiyor. Yalman, iki gün boyunca adada incelemelerde bulunacak. 

'Türkiye'de sessiz devrim yaşanıyor' 
AB Komisyonu Genişleme Genel Müdürlüğü Türkiye Masası Direktörü Matthias Ruete, Türkiye'de ekonomik ve siyasi anlamda sessiz bir devrim yaşandığını söyledi. Brüksel'de, European Policy Center ve Arı Grubu'nun ortaklaşa düzenlediği toplantıda konuşan Ruete, Türk hükümetinin ekonomide olumsuz unsurların üzerine gittiğini kaydetti. 

'Rumları tanımak bize dokunmaz' 
KKTC Cumhurbaşkanı Rauf Denktaş, "KKTC'yi tanıyan Türkiye, bu Cumhuriyet'in komşusu Rumları tanırsa bize dokunmaz" dedi. Denktaş, Türkiye'nin Rumları tanımasının, KKTC sınırlarına kadar yetkisi olan Kıbrıs Cumhuriyeti'ni tanıması anlamına geleceğini söyledi. Rum tarafının tanınmayı kabul edip etmeyeceğinin onların meselesi olduğunu belirten Denktaş, bu durumun hukuki ve siyasi sorunlar içerdiğini ve bunların Türkiye tarafından incelenmesi gerektiğini belirtti. 








</TEXT>
</DOC>
