<DOC>
<DOCNO> 223878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas13.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüyasında sonuncu olduğunu gördü ama birinci oldu... 
</HEADLINE>
<TEXT>

     Sivas'ta ilköğretim okulları arası Bilgi-Kültür yarışmasında, bir gün önce rüyasında sonuncu geldiğini gördüğünü söyleyen 8. sınıf öğrencisi Ömer Karamuk, tüm soruları doğru yanıtlayarak birinci oldu. 
     Sivas Halk Eğitim Merkezi'nde düzenlenen yarışmaya il merkezi ve 16 ilçenin birincileri katıldı. 
     Eleme usulü düzenlenen yarışmada son 3 öğrenci arasından tüm soruları doğru yanıtlayarak il birincisi olan Doğanşar Yumuşak Pansiyonlu İlköğretim Okulu 8. sınıf öğrencisi Ömer Karamuk, Türkiye finaline katılmaya hak kazandı. 
     Ödülünü İl Milli Eğitim Müdür Yardımcısı Murtaza Epsileli'nin elinden alan Karamuk, yarışma sonrasında AA muhabiriyle yaptığı görüşmede, yarışmanın rüyalarına girdiğini belirterek, bir gün önce, rüyasında bu yarışmada sonuncu olduğunu gördüğünü söyledi. 
     Rüyasının tersinin çıkmasının kendisini mutlu ettiğini ancak, artık daha çok çalışarak, Türkiye finalinden iyi bir derece elde etmek istediğini söyleyen 14 yaşındaki Karamuk, pansiyonlu okulda kalan bir öğrenci olarak kazanmanın da ayrı bir mutluluk olduğunu kaydetti. 
     
</TEXT>
</DOC>
