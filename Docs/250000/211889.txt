<DOC>
<DOCNO> 211889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun12.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC'de Hutton depremi .. 
</HEADLINE>
<TEXT>

     İngiltere'nin ünlü yayın kuruluşu BBC'de dün Yüksek Mahkeme Yargıcı Lord Hutton'ın Dr. David Kelly'nin ölümü konusundaki raporunu açıklamasıyla başlayan deprem sürüyor. 
     BBC Yönetim Kurulu Başkanı Gavyn Davies'in dün gece istifasını açıklamasının ardından bu sabah toplanmasına karar verilen yönetim kurulunun ayrıntılı durum değerlendirmesi yapması bekleniyor. 
     Hiyerarşik olarak Davies'in ardından gelen bazı yöneticilerin de bugün istifa edebilecekleri iddia edilirken, görevinden ayrılan yönetim kurulu başkanının buna karşı çıktığı ve ''Bu ağacın en yüksek dalı bendim, benim istifamla konu kapandı. Ben sizleri korumak için kendimi feda ettim, kimsenin istifasına gerek kalmadı'' dediği belirtiliyor. 
     İstifa mektubunda bütün sorumluluğu üzerine alan Davies'in bu ''jestine'' rağmen, BBC'de bugün de istifaların sürebileceği öne sürülüyor. 
     Bu arada BBC'nin olayların başlangıç noktasını oluşturan haberini yazan muhabiri Andrew Gillighan da görüş bildirmeyi sürdürüyor. 
     Gillighan, kamunun yararına olduğu tartışmasız olan konularda haber yazan muhabirlere belli bir hata payı tanınması gerektiğini söyledi. 
     Özellikle siyasi konularda muhabirin küçük hatalar söz konusu olsa da toplumun çıkarını göz önünde tutarak, duyumlarını toplumla paylaşması gerektiğini belirten Gillighan, kendisinin hiçbir zaman Blair hükümetini yalan söylemekle suçlamadığını, haberinde Kelly'nin kendisine söylediklerini aktarmakla yetindiğini ifade etti. 
     Gillighan, İşçi Partisi lideri Başbakan Tony Blair'in hükümetinin Irak'a saldırıyı meşru göstermek için, bugüne dek kimsenin bulamadığı, Saddam Hüseyin döneminde Bağdat'ın sahip olduğu belirtilen kitle imha silahlarına ilişkin resmi raporu abarttığını nakletmişti. 
     Gillighan'ın haberine kaynak olduğu anlaşılan Savunma Bakanlığı kitle imha silahı uzmanı Dr. David Kelly'nin, 18 Temmuz 2003'te intihar ettiği polisçe açıklanmıştı. Kelly'nin bilekleri kesilmiş ölü bedeni, Oxfordshire'daki evinin yakınında ormanda bulunmuştu. 
     Yaptığı açıklamada, bir muhabirin toplumun gözü ve kulağı olmak gibi görevi bulunduğunu vurgulayan Gillighan, Lord Hutton'dan da, yazdığı haberin ''kelimeleri'' üzerinde durmayarak, ''genel mesajını'' dikkate almasını istediğini hatırlattı. 
     
</TEXT>
</DOC>
