<DOC>
<DOCNO> 202451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun34.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını "Eşit dağılım Kıbrıs'ın birleşmesini önlüyor" 
</HEADLINE>
<TEXT>

     Kuzey Kıbrıs Türk Cumhuriyeti'nde yapılan genel seçimlerin sonuçları İspanyol basınında da yankı buldu. Ülkenin en yüksek tirajlı gazetesi El Pais, ''Seçimlerden çıkan eşit dağılım, Kıbrıs'ın birleşmesini önlüyor'' değerlendirmesinde bulundu. 
     ''Kıbrıs, AB'ye bölünmüş olarak girecek'' başlığı altında verilen haberde, KKTC'deki muhalefetin oylarını artırmasına karşın, muhalefet ve iktidarın eşit sayıda milletvekili çıkarmasının ''1 Mayıs'tan önce Kıbrıs'ın birleşme umutlarını yok ettiği'' görüşü savunuldu. 
     El Mundo gazetesi ise Pazar günü yapılan seçimlerden çıkan sonucun Kıbrıs'ın birleşemeyeceğini gösterdiğini ve KKTC'yi AB'den uzaklaştırdığını savundu. 
     ''Kıbrıs Türk halkının belirsiz bir geleceğe sürüklendiğini'' öne süren gazete, AB'nin KKTC'nin ekonomisine ayırdığı yardımın sadece adanın birleşmesi halinde verileceğini kaydetti. 
     
</TEXT>
</DOC>
