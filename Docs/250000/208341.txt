<DOC>
<DOCNO> 208341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko07.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'ta geri sayım başladı... İhale bugün sonuçlanıyor... 
</HEADLINE>
<TEXT>

     TÜPRAŞ özelleştirmesine teklif veren konsorsiyumlarla Özelleştirme İdaresi Başkanlığı arasındaki pazarlıklar bugün sonuçlanacak. İhale sonuçları bugün 16.30'da açıklanacak. 
     TÜPRAŞ'ın yüzde 65.76'sına tekabül eden A Grubu İdare hisselerinin blok satış yoluyla özelleştirilmesi için çıkılan ihalede son teklif verme süresi 24 Ekim'de sona ermişti. TÜPRAŞ için Efremov Kautschuk GmbH ve Çukurova Grubu'nun dahil olduğu Anadolu Ortak Girişim Grubu teklif verdi. Dün akşam saatlerinde ise Zorlu Grubu, Global Menkul Değerler'in aracılığıyla Efremov Kautschuk GmbH ile yüzde 50 ortak olarak ihaleye gireceğini açıkladı. Bu son dakika gelişmesinin ardından TÜPRAŞ'ın yüzde 65.76'sı için verilecek teklifin denk geleceği piyasa değerinin borsadaki cari değerin çok altında kalması durumunda ÖİB'nin tavrı merak konusu oldu. Özelleştirme İdaresi Başkanı Metin Kilci, daha önce yaptığı açıklamalarda TEKEL'de olduğu gibi TÜPRAŞ'a da düşük teklif gelmesi halinde ihaleyi iptal edebileceklerini söylemişti. 
     Tüpraş'ın şu andaki piyasa değerinin 2.3 milyar dolar civarında olduğu belirtiliyor. 
     Dün sızan haberler, Anadolu Ortak Girişim Grubu'nun 770 milyon dolar, Efremov'un ise 1.1 milyar dolar teklif verdiği yönündeydi. 
     
     EFREMOV'UN ARKASINDA TATNEFT VAR 

     Alman şirketi Efremov Kautschuk GmbH, Tataristan Özerk Cumhuriyeti'nin petrol şirketi Tatneft'in pazarlamada yetkili kıldığı bir şirket. 
     Rusya'nın altıncı büyük petrol üreticisi olan Tatneft, Türkiye'ye petrol satan tek Rus şirketi olma özelliğini de taşıyor. 
     Ortadoğu'ya büyük ilgi duyduğu bilinen Tatneft, Türkiye'ye sıçrama tahtası olarak bakıyor. Yılda ortalama 25 milyon ton petrol üreten Rus şirketi, son dönemde yaşadığı ekonomik sıkıntılarla gündeme gelmişti. 
     TÜPRAŞ'ta ihaleyi bu grubun kazanması durumunda Efremov'la kurulan şirkete Zorlu Holding yüzde 50 oranında ortak olduğundan, özelleştirilen yüzde 66'lık kısmın yüzde 33'üne sahip olacak. 
     
     ANADOLU ORTAK GİRİŞİM GRUBU 

     TÜPRAŞ'a teklif veren iki gruptan biri olan Anadolu Ortak Girişim Grubu'nun liderliğini ise Çukurova Grubu'nun iştiraklerinden Anadolu Uluslararası Taşımacılık yapıyor. Sektördeki dört şirketin bir araya gelmesiyle oluşturulan Anadolu Ortak Girişim Grubu'nda, Çukurova Grubu'nun iştiraklerinden Anadolu Uluslararası Taşımacılık hakim durumda. Şirket petrol sektöründe taşımacılık ve depolama alanında faaliyet gösteriyor. 
     
     TÜPRAŞ'IN BORSADAKİ SIRASI KAPALI 

     Basında yeralan haberlere ilişkin Özelleştirme İdaresi Başkanlığı'ndan açıklama istenmesi nedeniyle TÜPRAŞ'ın hisse sırası dün işleme kapatılmıştı. 
     TÜPRAŞ'ın sırasının ihale sonuçları kamuoyuna duyuruluncaya kadar kapalı kalacağı açıklandı. 

     
</TEXT>
</DOC>
