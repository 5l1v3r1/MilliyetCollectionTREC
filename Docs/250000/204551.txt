<DOC>
<DOCNO> 204551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun15.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te Türkiye-Almanya... İlişkiler iyi, tek sorun Metin Kaplan 
</HEADLINE>
<TEXT>

     Türkiye ile Almanya arasındaki siyasi ilişkiler, Başbakan Recep Tayyip Erdoğan'ın Eylül 2003'te Almanya ziyareti ile büyük önem kazandı. 
     Erdoğan, beraberinde Kültür ve Turizm Bakanı Erkan Mumcu ile başkent Berlin'e yaptığı 3 günlük resmi ziyaret sırasında başta Başbakan Gerhard Schröder olmak üzere, Dışişleri Bakanı Joschka Fischer, Türkiye'nin AB üyeliğine karşı çıkan Alman Hıristiyan Demokrat Birlik Partisi CDU Genel Başkanı Angela Merkel ile görüştü. 
     Schröder, Türkiye'nin AB üyeliğine sıcak baktığını ve desteklediklerini belirtirken, CDU Genel Başkanı Merkel, ısrarlı bir şekilde tam üyelik yerine imtiyazlı ortaklık verilmesinden yana olduğunu tekrarladı ve AK Parti ile diyaloglarını geliştirmeyi arzuladıklarını söyledi. 
     Erdoğan'ın ziyareti sırasında, genel başkanlığını Başbakan Schröder'in yaptığı Sosyal Demokrat Parti SPD yanlısı Friedrich Ebert Vakfı'nın Türkiye Araştırmalar Merkezi TAM ile düzenlediği bir toplantıda da Türkiye'nin AB, dış politika, insan hakları ve diğer konulardaki görüşlerini geniş bir kitleye duyurması ve konuşması büyük ilgi gördü. 
     ALMANYA'DAN AB ÜYELİĞİNE DESTEK 
     CDU'nun kardeş partisi Alman Hıristiyan Sosyal Birlik Partisi de CSU , Türkiye'nin AB üyeliğine karşı olduğunu ve Türkiye'nin AB üyeliğinin, Avrupa için iyi bir perspektif olmadığı görüşünü yinelemeyi sürdürdü. 
     Türkiye'nin AB üyeliğinin, birliğin ekonomik gücünü zorlayacağını savunan CSU yetkilileri, ''Müttefik Türkiye ile iyi bir ortaklık istiyoruz. Federal hükümet ise sonuçta hayal kırıklığı yaratacak beklentiler uyandırıyor'' dedi. 
     Türkiye'nin AB üyesi olması durumunda, Türk vatandaşlarının serbest dolaşım hakkına sahip olacaklarına işaret eden CSU yetkilileri, 10 ila 15 milyon göçmenin Almanya'ya geleceğini, bunun da ne Almanya'nın, ne de Türkiye'nin çıkarına olacağını savunuyor ve Başbakan Schröder'in, Türkiye'nin AB üyeliğinin Almanya'nın çıkarına olacağı görüşüne katılmadıklarını belirterek, ''Avrupa, Hazar Denizi'ne ya da Hindukuşlara kadar uzanmaz'' görüşünü dile getirdi. 
     Öte yandan, Başbakan Schröder, Türkiye'nin, AB üyelik müzakerelerine başlanacağına güvenebileceğini vurguladı. Schröder, Türkiye'ye kapıların, gelecek yıl AB'nin genişlemesinden sonra da açık kalacağını belirterek, ''Türkiye'nin 40 yıldan bu yana AB ile bir ortaklık anlaşması var ve o zamandan bu yana sürekli görüşmeler yapılıyor. Böyle bir süreç iç politik nedenlerden dolayı yarıda bırakılamaz. Türkiye, AB üyelik müzakerelerine başlanacağına güvenebilir'' dedi. 
     Schröder ayrıca, Türkiye'nin üyeliğinin Ortadoğu'daki güvenliğin artmasına katkı sağlayacağına dikkat çekti. 
     TÜRK KÖKENLİ SEÇMENLER 
     Haziran 2004'de yapılacak Avrupa Parlamentosu milletvekili seçimleri için, Almanya'da SPD ve Yeşiller Türk kökenli adaylar çıkarttı. 
     Başbakan Schröder'in isteğiyle SPD Genel Sekreteri Olaf Scholz'un AP milletvekilliği teklifini uzun süre düşündükten sonra kabul eden Türk kökenli işadamı Vural Öger'in, Bochum kentinde yapılan parti kurultayında SPD'nin 10. sırasındaki adaylığı onaylandı. 
     AP milletvekili Ozan Ceyhun ise 28. sıradan yeniden aday gösterildi ve kabul edildi. 
     Birlik 90 Yeşiller partisi ise daha önce federal meclis milletvekili olan Cem Özdemir'i 6. sıradan aday seçti. 
     İKİLİ İLİŞKİLER 
     Türkiye ile Almanya arasındaki ikili ilişkiler üst düzey yetkililerinin karşılıklı ziyaretleriyle de geliştirildi. 
     Federal İçişleri Bakanı Otto Schily, Ankara'ya giderek, İçişleri Bakanı Abdülkadir Aksu ile ikili görüşmelerde bulundu. İki bakan arasındaki görüşmede, Almanya'da yasaklanan İslami Cemiyet ve Cemaatleri Birliği ICCB yöneticisi Metin Kaplan'ın Türkiye'ye iadesi ele alındı. 
     Milli Eğitim Bakanı Hüseyin Çelik, Adalet Bakanı Cemil Çiçek, Güldal Akşit Turizm Bakanı olarak Almanya'ya resmi ziyaretlerde bulundu. Ekonomiden sorumlu Devlet Bakanı Ali Babacan da Berlin'deki finans toplantısına katıldı. 
     AK Parti milletvekili heyetleri, Alman Hıristiyan Demokrat Birlik Partisi CDU milletvekilleri ile ikili ilişkileri geliştirmek amacıyla çeşitli kentlerde temaslarda bulundu. 
     Türkiye-Almanya arasındaki ticari ilişkileri geliştirmek amacıyla Türk-Alman Ticaret Odası kuruldu. Ayrıca TÜSİAD, Almanya'nın başkenti Berlin'de temsilcilik açtı. Tarihi Adlon otelinde verilen açılış kokteyline, Başbakan Erdoğan ile Almanya Başbakanı Schröder adına İçişleri Bakanı Otto Schily katıldı. 
     Almanya Başbakanı Schröder, Türk işadamları ile Adlon otelinde biraraya geldi. Schröder, Türkiye'nin AB üyeliğini desteklediklerini tekrarladı. 
     SORUNLAR 
     Türkiye, ''Kara ses'' Cemaleddin Kaplan'ın oğlu Metin Kaplan'ın iadesini isterken, Alman mahkemeleri, Türkiye'de işkence görebileceği gerekçesiyle hem iadeye hem de sınırdışı edilmesine karşı çıktı. İçişleri Bakanı Otto Schily ise mahkemelerin kararını yersiz bularak, Kaplan'ın bir an önce sınırdışı edilmesini istedi. 
     Irak savaşının başlamasıyla AWACS tipi erken uyarı uçaklarındaki Alman askerlerinin Türkiye hava sahasında görev yapıp yapamayacağı tartışması, Almanya'nın başlıca gündem maddesi haline geldi. Hükümet, Türkiye'nin Irak savaşına katılması halinde bu uçaklardaki askerlerini geri çekeceği uyarısında bulundu. Ancak diğer üye ülkelerden ve Almanya'daki muhalefet partilerinden tepki gelmesi üzerine, müttefik ülke Türkiye'nin savunulması için bu tutumundan vazgeçmek zorunda kaldı. 
     SPOR 
     Ağır sıklette Avrupa Boks Şampiyonu olan Sinan Şamil Sam, Berlin'deki Estrel Convention Center'de İngiliz rakibi Danny Williams'a karşı maçı nakavtla kazanarak, unvanını korudu. 
     ''Rüzgar Kız'' Süreyya Ayhan, Berlin'de ISTAF Altın Lig yarışmasında 1500 metrede rakiplerine büyük fark atarak, 3.59.58'lik derecesiyle birinci oldu. 
     Galatasaray ve Beşiktaş, UEFA'nın kararı üzerine, Avrupa Şampiyonlar Ligi karşılaşmalarını Almanya'nın Dortmund ve Gelsenkirchen kentlerinde oynadı. 
     Galatasaray, Dortmund kentindeki Westfalen Stadında 60 bin seyirci önünde Juventus'u 2-0 yenerek, yurtdışındaki Türk vatandaşlarına büyük sevinç yaşatırken, Beşiktaş Gelsenkirchen'deki Arena Auf Schalke stadında İngiliz takımı Chelsa'ya 2-0 yenilerek hayal kırıklığı yarattı. 
     
</TEXT>
</DOC>
