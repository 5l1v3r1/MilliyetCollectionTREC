<DOC>
<DOCNO> 202035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sonspo10.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de gözler Türkiye Kupası'na çevrildi... 
</HEADLINE>
<TEXT>

     Denizlispor galibiyetiyle Birinci Süper Lig'de 16. haftayı 3 puanla kapatan Fenerbahçe'de gözler Türkiye Kupası'na çevrildi. 
     Sarı-lacivertliler, 18 Aralık Perşembe günü Gaziantep Büyükşehir Belediyesi ile yapacakları 3. tur maçının hazırlıklarına ara vermeden başladı. 
     Samamdıra Tesisleri'nde gerçekleştirilen antrenman, teknik direktör Christoph Daum'un futbolcularla yaptığı toplantı nedeniyle bir süre geç başladı. Alman çalıştırıcının dün akşamki maçla ilgili değerlendirmeler yaptığı öğrenildi. 
     Hafif sakatlık sorunu bulunan Serhat ve tedavisi süren Kemal takımdan ayrı koşu yaparken, Servet ve Rebrov salonda ağırlık çalışması yaptı. Orta kulak iltihabı nedeniyle rahatsızlığı süren Fatih çalışmada yer almadı. Denizlispor maçında forma giyen oyuncuların dinlenmeye yönelik çalışmalar yaptıkları antrenmanda, diğer futbolculara normal çalışma programı uygulandı. 
     Yarın izin yapacak sarı-lacivertliler, Türkiye Kupası maçının hazırlıklarını, 16 Aralık Salı günü Fenerbahçe Şükrü Saracoğlu Stadı'nda gerçekletireceği çalışmayla sürdürecek. 
     
</TEXT>
</DOC>
