<DOC>
<DOCNO> 200139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/siyaset/siy20.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Danimarka, Türk imam istemiyor    DANİMARKA hükümeti, Türkiye'den gelen imamlara, "göçmenleri radikal ve kökten dinci akımlara yönlendirdikleri" gerekçesiyle yasak getirdi. Türk imamlarının Danimarka'da görev yapmasıyla ilgili olarak 1986'dan beri yürürlükte olan anlaşma da, 1 Ağustos 2003'ten itibaren tek taraflı feshedildi. İmamlara tanınan otomatik ikamet vizesi hakkı kaldırılırken, Danimarka'da üç aydan fazla ikamet eden imam ve ailelerine "ülkenin sivil kayıt sistemine "kayıt şartı" getirildi. TBMM Yurtdışındaki Yurttaşların Sorunlarını Araştırma Komisyonu'nun hazırladığı taslak raporun "tespitler ve değerlendirmeler" başlıklı bölümünde önemli saptamalar yapıldı. 
   
   Gül'ün Dışişleri kermesinde şarap satılacak    Dışişleri Mensupları Eşleri Dayanışma Derneği'nin DMEDD geleneksel kermesi, Dışişleri Bakanı Abdullah Gül'ün eşi Hayrünisa Gül'ün ev sahipliğinde bugün Devlet Konukevi'nde yapılacak. Gül, derneğin onursal başkanlığını yürütüyor. Dışişleri Bakanlığı personelinden maddi durumu iyi olmayanların başarılı çocuklarıyla, Bingöllü sekiz öğrencinin eğitimi için düzenlenecek kermeste, yabancı büyükelçilikler kendi ülkelerinin geleneksel yiyeceklerini ve şaraplarını satarak katkıda bulunacak. Dışişleri Bakanlığı'nın resmi açıklamasıyla duyurulan kermeste biletler 2 milyon liraya satılacak. Dernek 200 milyar lira gelir elde etmeyi umuyor. Kermeste Türk diplomatların eşleri Türkiye'nin yurtdışındaki temsilciliklerinin gönderdiği aksesuvar, kıyafet ve yiyecekleri 25 ülke büyükelçiliği de kendi ülkelerinin ürünlerini satacak. 
   
   Türk belediyelerin birliği Sezer'in onayına kaldı    Pendik Belediye Başkanı Erol Kaya'nın girişimiyle kurulması gündeme gelen Türk Dünyası Belediyeler Birliği'nin hayata geçmesi, Cumhurbaşkanı Sezer'in onayına kaldı. Kaya'nın 2001'de Azerbaycan'daki bir konferansta gündeme getirdiği Türk Dünyası Belediyeler Birliği girişimi, Türki devletlerden ve hükümetten destek gördü. Girişime, Pendik'in yanı sıra Kartal, Bayrampaşa, Zeytinburnu, Adalar, Hendek, Çavuşbaşı, Hayrat, İznik ve Düzce belediyeleri destek verdi. İçişleri ve Dışişleri'nin de onayından sonra hükümet, birliğin kurulması kararnamesini imzaladı ve Köşk'e gönderdi. Kaya, Sezer'in onayını beklerken dün Çırağan Sarayı'nda, Kazakistan, KKTC, Kırgızistan, Türkmenistan, Azerbaycan ve Özbekistan'ın İstanbul başkonsoloslarıyla bir araya gelerek birliği konuştu. 
   
   Orgeneral Özkök'e Bulancaklı gelin    Genelkurmay Başkanı Orgeneral Hilmi Özkök'ün oğlu Çağlar Özkök'le bugün Ankara'da dünya evine girecek bankacı Berrak Aydın'ın baba ocağı Giresun'un Bulancak ilçesinde büyük sevinç yaşanıyor. İlçede yayımlanan haftalık yerel "Gazete Bulancak", haberi 3 Aralık'ta okuyucularına duyurdu. Haberde Fatma ve Dursun Aydın çiftinin kızı olan Aydın'la Özkök'ün 4 Ekim'de Ankara Hilton Oteli'nde yapılan nişanında çekilen fotoğrafları da yayımlandı. 
   
   Aksu Örgütün ismini koymadık    İçişleri Bakanı Abdülkadir Aksu, İstanbul'da yaşanan bombalı saldırıları gerçekleştiren gruba isim konulmadığını söyledi. Aksu, "Eylemlerin İmamlar Birliği ve Hizbullah ile alakası yok. Daha ayrı bir organizasyon, henüz ismini koymadık" dedi. 
   CNN Türk'te Taha Akyol'un "Eğrisi Doğrusu" programına konuk olan Aksu, bombalı eylemlerde istihbarat zafiyeti görmediğini belirterek, "Dünyanın en iyi istihbarat örgütleri yüzde 100 başarı göstermiyor. Karşımızda militan var. Ölümü göze almış insanlar. Başarı oranını yüzde 100'e yaklaştırmaya çalışacağız. Olayları çok çabuk çözdüler, halka moral verdiler" dedi. 
   İstihbarat birimleri arasında koordinasyon eksikliği olabileceğini kaydeden Aksu, "MİT, Emniyet ve jandarma, Ankara'da olaylarla ilgili sık sık bir araya geliyor. Bütün gruplar kontrol altında. 'Güvenlik birimleri hazırlıklı değil' hükmüne katılmıyorum" diye konuştu. Aksu eylemlerin El Kaide'yle paralellik gösterdiğini vurgulayarak şurları söyledi "Biz iç irtibatları çözdük. Dışarıdan takip ettiğimiz adamlar var, tespit ettik. Ülkelere bildirdik, 'izleyin' dedik. İlk saptanan isim Azad Ekinci. Daha önce kayıtlar var ama Hizbullah'la ilgisi yok. Kısa süre sonra Suriye'ye gittiğini belirledik." 
   
   Erdoğan'dan AB'ye terör sitemi    Başbakan Recep Tayyip Erdoğan, İstanbul'daki saldırılarla ilgili olarak AB ülkelerinin Ankara elçilerine sitemde bulundu. Başbakanlık'taki yemekte konuşan Erdoğan, Suriye'nin saldırılarla bağlantılı bir grubu Türkiye'ye iade ettiğini, ancak hakkında kesinleşmiş mahkeme kararı bulunan teröristlerin yıllardır Avrupa'da serbestçe dolaştığını vurguladı. Erdoğan, "Bu çelişki hazindir. Avrupa bir yandan Türkiye'nin laik, demokratik kimliğini överken, diğer yandan bu kimliğini koruma çabasında yalnız bırakırsa samimi davranmış olur mu " dedi. Seyahat uyarıları nedeniyle Türkiye'ye yılbaşı için yapılan rezervasyonların 80'inin iptal edildiğini belirten Erdoğan, UEFA'nın Galatasaray ve Beşiktaş'a ilişkin kararın da dostça olmadığını vurguladı. Erdoğan, "Spor dostluktur, barıştır. Eğer bu katalizörü ortadan kaldırırsanız, teröristler zil takıp oynarlar" diye konuştu. 
   
   Topuz'a 100 milyarlık dava 
   Başbakan, "Erdoğan, İBDA-C'nin ilk yöneticilerinden biridir" diyen CHP Grup Başkan Vekili Ali Topuz hakkında da dün 100 milyar liralık manevi tazminat davası açtı. Dava dilekçesinde, Topuz'un asılsız iddialarla Erdoğan'ın kişilik haklarına ağır saldırıda bulunduğu kaydedildi. 
   
   
   
   
   
</TEXT>
</DOC>
