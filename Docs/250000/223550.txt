<DOC>
<DOCNO> 223550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sontur20.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'deki olaylar protesto edildi 
</HEADLINE>
<TEXT>

     Bir grup kadın, Suriye'nin Kamışlı kentinde geçen hafta meydana gelen olayları protesto etti. 
     Yüksel Caddesi'ndeki İnsan Hakları Anıtı önünde öğle saatlerinde toplanan ''Barış İçin Sürekli Kadın Platformu'' üyeleri adına basın açıklaması yapan İlkay Kara, Suriye'nin Kamışlı kentinde geçen hafta meydana gelen olaylarda 50'nin üzerinde kişinin öldüğünü kaydetti. 
     Olaylarda yüzlerce kişinin de yaralandığını söyleyen Kara, Ortadoğu'da son bir yıldır süren savaş ortamının bedelini bölge kadınının ödediğini ifade etti. Kara, ''Hemen yanı başımızda süren çatışmalardan yükselen çan seslerini, barut kokusunu, buradan, Mardin'den, Nusaybin'den, Cizre'den duyan Türkiyeli kadınlar, savaş istemiyor'' dedi. 
     Kara, ''ABD'nin Irak'a saldırmasının'' üzerinden bir yıl geçtiğini, çatışmaların devam ettiğini ifade etti. 
     Grup, açıklamanın ardından dağıldı. 
     
</TEXT>
</DOC>
