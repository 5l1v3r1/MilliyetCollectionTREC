<DOC>
<DOCNO> 236021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonyas05.html </URL>
<DATE> 2004/04/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Efsane boksör ''Rocky Balboa'' ringlere geri dönüyor... 
</HEADLINE>
<TEXT>

     Beyazperdenin ''efsane boksörü'' Rocky Balboa, altıncı kez ringlere dönüyor. Ünlü aktör Sylvester Stallone, filmin senaryosu üzerinde çalıştığını ve seyirciyle buluşmaya kararlı olduğunu açıkladı. 
     Internetteki ''dailymirror'' sitesinin haberine göre, ''Rocky'' filmlerinin oyuncusu Stallone, filmin altıncısının senaryosunu tamamladı. 
     Filmi çekmeleri için Metro Goldwyn Mayer film şirketinin yetkilileriyle görüşen 58 yaşındaki aktör, ''Rocky'' serisini çok özlediğini belirtti. 
     İnsanların hayatı sürekli yokuş yukarı çıkılan ve her an savaşılan bir arena olarak gördüğünü ifade eden Stallone, ''Böyle olduğu sürece insanlar hiç yaşlanmaz. Yeni filmim 'Rocky 6', 50'sine gelen ve hayata 'ben değil, sen yaşlandın. Çekil önümden' diyenlerin filmi olacak'' dedi. 
     Kendisinin hayata ''Ya yanımda olursun ya da önümden çekilirsin. Ben bu savaştan vazgeçmiyorum'' dediğini belirten ünlü aktör, filmin sonunda da izleyici için özel bir mesaj vereceğini kaydetti. 
     İlk Rocky filmini 1976 yılında 30 yaşındayken çeviren Sylvester Stallone, daha sonra sırasıyla 1979'da ''Rocky 2'', 1982'de ''Rocky 3'', 1999'da ''Rocky 4'' ve son olarak da 1990 yılında ''Rocky 5'' için kamera karşısına geçmişti. 
     Uzun süredir kamera karşısına geçmeyen Stallone, şu günlerde televizyon için ''The Contender'' adlı bir boks şovu hazırlıyor. 
     
</TEXT>
</DOC>
