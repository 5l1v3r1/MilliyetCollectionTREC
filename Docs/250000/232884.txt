<DOC>
<DOCNO> 232884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo25.html </URL>
<DATE> 2004/04/19/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Doğan Önümüzdeki 4 final maçını en iyi şekilde bitirmek istiyoruz 
</HEADLINE>
<TEXT>

     Trabzonspor Teknik Direktörü Ziya Doğan, önlerinde final niteliğinde 4 önemli maç olduğunu belirterek, bunları en iyi şekilde bitirmek istediklerini söyledi. 
     Avusturya'dan İstanbul'a gelen Doğan, Atatürk Havalimanı'nda yaptığı açıklamada, oyuncuların bir günlük izin yaptığını, kendisinin de bu süre içinde yurtdışına çıkarak bazı takımları izlediğini söyledi. 
     Avrupa'daki liglerin Türkiye'deki ile hemen hemen aynı zamanda sona ereceğini kaydeden Doğan, ''Lig sonrası sıkıntı yaşamamak ve alternatif takım oluşturabilme amacındayız. Oyuncu bazında bakmıyoruz, sadece fikir sahibi olmak için izliyoruz'' dedi. 
     Doğan, ligde de iyi bir çıkış yakaladıklarını anlatarak, yaptıkları 13 maçtan 12'sini kazandıklarını, bir karşılaşmanın da berabere bittiğini hatırlatarak, şunları söyledi 
     ''Çıkışın devam etmesi her zaman önemli. Geçen hafta çok zor geçti. Bizim için puan cetvelinden çok önümüzdeki maç önemli. Diyarbakırspor önemli bir rakip. Önümüzde 4 final maçı var, bunları en iyi şekilde bitirmek istiyoruz. Bizim için alacağımız sonuçlar önemli. Rakiplerimizin aldığı sonuçlarla iddialı duruma geldik. Biz alacağımız puanlara bakacağız.'' Basında, Trabzonspor'un talip olduğu bazı yabancı futbolcuların isimlerinin geçtiğini hatırlatan Doğan, ''Futbolcu ismi vermem. Basında yer alan isimler için gitmedik. Onlar ilgilendiğimiz oyuncular değil'' diye konuştu. 
     
</TEXT>
</DOC>
