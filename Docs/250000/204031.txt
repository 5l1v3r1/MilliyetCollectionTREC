<DOC>
<DOCNO> 204031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur38.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İskansız binalara geçici elektrik ve su... 
</HEADLINE>
<TEXT>

     İskan izni olmayan yapılara da en az bir altyapı hizmetinin götürülmüş olması halinde geçici olarak elektrik ve su bağlanabilecek. 
     TBMM Genel Kurulu'nda, 2004 Mali Yılı Bütçe Tasarısı üzerinde AK Parti ve CHP'lilerin verdiği aynı yöndeki iki önerge kabul edildi. 
     Buna göre, elektrik veya su bağlanması için, kullanma izni verilmeyen ve alınmayan yapılara yol, su, kanalizasyon, doğalgaz gibi altyapı hizmetlerinin birinin ya da birkaçının götürülmüş olması koşulu aranacak. Bu yapılarda yönetmelikler doğrultusunda fenni gereklerin yerine getirilmiş olması ve bütçe kanununun yayımı tarihinden itibaren başvurulması üzerine, kullanma izni alınıncaya kadar geçici olarak elektrik veya su bağlanabilecek. Ancak, bu kapsamda elektrik veya su bağlanması kazanılmış bir hak sayılmayacak. 
     Ayrıca, belediye sınırları içinde kullanma izni verilmeyen ve alınmayan yapıların her türlü atıklarının çevre sağlığını tehdit eder boyutlara ulaşması halinde bu gibi yerlere belediyelerce kanalizasyon ve temizlik hizmetleri verilebilecek. 
     Bu arada, bütçe kanunu tasarısında, özürlü ve hükümlü çalıştırmayan işyerlerine verilen para cezasından kamu kurum ve kuruluşlarını 2004 yılında muaf tutan hüküm de yumuşatıldı. AK Parti'nin görme özürlü İstanbul Milletvekili Lokman Ayva ve arkadaşlarınca verilen önergenin kabulü ile bir yıllık süre 6 aya indirildi. Kamu kurumlarının ceza ödemeden muaf tutulması süresinin sonu 30 Haziran 2004 olarak belirlendi. 
     
</TEXT>
</DOC>
