<DOC>
<DOCNO> 249626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko05.html </URL>
<DATE> 2004/06/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sigara zammı önerisine serbest piyasa reddi 
</HEADLINE>
<TEXT>

     AKP Milletvekili İstanbul Gürsoy Erol, 10-12 yaşlara kadar kullanımı yaygınlaşan sigaranın caydırıcı olması için zam yapılması önerisinde bulunurken, Devlet Bakanı Abdüllatif Şener, zam konusunun üreticilerin elinde olduğunu belirterek, öneriyi reddetti. 
     AKP'li Milletvekili Gürsoy Erol, sigaraya zam ısrarını bir soru önergesi ile Meclis gündemine taşımıştı. 
     İstatistiklere göre Türkiye'de 20 milyona yakın kişinin sigara içicisi durumunda bulunduğuna dikkat çeken Erol, ayrıca sigaranın neden olduğu hastalıklar sonucunda yıllık 2 milyar Dolar sağlık harcaması yapıldığına işaret etti. 
     Sigara kullanımının azaltılması için sigaranın fiyatlarının arttırılmasını isteyen Erol, böylece Hükümetin de gelirlerini artıracağını belirtti. 
     
     SERBEST PİYASA REDDİ 
     Türkiye'de sigara fiyatlarının Batıdan 4-5 misli ucuz olduğunu ifade eden Erol'un zam isteği ise Devlet Bakanı Abdullatif Şener tarafından reddedildi. Şener, yazılı yanıtında "Sigara fiyatlarının belirlenmesinde, hammadde, işçilik, işletme ve pazarlama giderleri vb. unsurlar gözönüne alınmakta, vergi oranlarındaki değişimler üreticiler tarafından gerekli görüldüğünde fiyatlara yansıtılmaktadır" karşılığını verdi. 
     Şener, yıllık üretim kapasitesi tek vardiyada sigara için 2 milyar adetten az olmayan üretim tesisine sahip üreticilerin, ürettikleri tütüm mamüllerini serbestçe satabildiğine, fiyatlandırabildiğine ve dağıttığına dikkat çekti. 
     
     TEKEL'İN ÖZELLEŞTİRİLMESİ 
     Bakan Şener, Gürsoy Erol'un TEKEL'in özelleştirilmesi kapsamında, fiyat artışı ve vergilendirme oranlarının belirlenmesi yetkisinin Devletin elinde kalması önerisinin de mümkün olmadığını belirtti. 
     Şener, gerek alıcıların gerekse de satıcıların fiyatları etkilemediği bir piyasa türü olan tam rekabetçi piyasalardaki oyuncuların arz, talep ve fiyat dengelerini dışarıdan herhangi bir müdahale olmaksızın belirlediğini kaydederek, "Bu itibarla, TEKEL'in özelleştirme sonrasındaki fiyat artışı oranlarının belirlenmesi yetkisinin Devlet uhdesinde bırakılması durumunda TEKEL özelleştirilmesinin gerçekleşmesi mümkün görülmemektedir" dedi. Şener, vergi oranlarının ekonomik ve sosyal politikalar çerçevesinde Maliye Bakanlığı'nın önerisi ile Bakanlar Kurulu tarafından belirlendiğini anımsattı. 
     
</TEXT>
</DOC>
