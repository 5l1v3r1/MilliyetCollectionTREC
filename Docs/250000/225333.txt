<DOC>
<DOCNO> 225333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/guncel/agun.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay, seçim öncesi bedelliye karşı 
</HEADLINE>
<TEXT>

   Bedelli askerliğe 'sosyal adalet yara alıyor' gerekçesiyle karşı çıkan Genelkurmay, askerliğin ekonomik kaynak olarak görülmesinin yanlışlığına dikkat çekiyor 
      BARKIN ŞIK Ankara 
   
   Genelkurmay Başkanlığı, Başbakan Recep Tayyip Erdoğan ve Milli Savunma Bakanı Vecdi Gönül'ün seçim arifesinde yaptığı çıkışlarla alevlenen bedelli askerlik uygulamasına "toplumdaki sosyal adalet duygusunu yaraladığı" gerekçesiyle sıcak bakmıyor. Genelkurmay, askerlik süresinin kısaltılmasına yönelik çalışma da yürütmüyor. 
   Gönül'ün seçim gezilerinde yaptığı "Bedelli askerlik isteyen gençler, askerler şubelerine dilekçe versin" açıklamasının ardından başlayan tartışmalara Başbakan Erdoğan da Posta gazetesine verdiği demeçle "Bedelliye tam destek veriyorum" diyerek katıldı. Genelkurmay kaynakları, bedelli askerlik beklentisinin TSK'nın asker alma politikasını olumsuz etkilediğini ve kaçakların sayısında artış yaşandığını belirtti. Kaynaklar, uygulamayla ilgili kararg hta herhangi bir hazırlık yürütülmediğini de net bir şekilde vurguladı. 
   Erdoğan, tartışmalarla ilgili olarak dün, "Biz bir talebi dile getirdik. Yurtdışında bulunan ve yaşlı olmasından ötürü askerlik yapamayacaklar var. Zaten konuyla ilgili Milli Savunma Bakanımız daha önce açıklama yapmıştı" diye konuştu. 
   
   Hazırlığımız yok 
   Bedelli askerliğin sosyal adalet duygusuna da zarar verdiğini ve "parası olanlar ve olmayanlar" diye ikilik yarattığını belirten kaynaklar, vatani görevin ekonomik kaynak olarak görülmesinin yanlışlığına dikkat çekti. Kaynaklar, TSK'nın, tam profesyonel askerliğe geçişine dek bu tür uygulamaları hayata geçirmeyi planlamadığını belirtti. Genelkurmay, askerlik sürelerinin kısaltılmasına ilişkin bir çalışma da yürütmüyor. 
   CHP Grup Başkanvekili Ali Topuz, Erdoğan'ın açıklamasının siyasi etiğe uygun olmadığını söyledi. Erdoğan'ın bedelli askerliği çıkarmak istiyormuş gibi görünüp kamuoyuna "yaptırmıyorlar" mesajı vermeyi amaçladığını kaydeden Topuz, "Bunlar, askeri sevimsiz göstermek için atılan adımlar olabilir" diye konuştu. 
   
   Gönül Müracaat ihtiyaçtan daha az    Milli Savunma Bakanı Vecdi Gönül, "İhtiyaçtan fazla müracaat olursa kanun gereği bedelli askerlik gündeme gelebilir. Ancak, şu anda böyle bir durum yok" dedi. AKP Bilecik İl Teşkilatı'nı ziyaret eden Milli Savunma Bakanı Gönül, bedelli askerlikle ilgili bir soruyu cevaplandırırken, gündemde böyle bir konunun olmadığını söyledi. Gönül, Askerlik Kanunu'nun 11. Maddesi'ne göre, bedelli askerliğin gündeme gelebilmesi için müracaatların asker ihtiyacından daha fazla olması gerektiğini ifade ederek, "İhtiyaçtan fazla müracaat olursa, kanunun gereği, bedelli askerlik gündeme gelebilir. Ancak şu anda böyle bir durum yok. Bugün için müracaat ihtiyaçtan fazla olmadığından, hatta daha az olduğundan bedelli askerlik gündeme gelemiyor" diye konuştu. 
   
   
   
</TEXT>
</DOC>
