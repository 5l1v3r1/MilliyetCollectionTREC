<DOC>
<DOCNO> 235051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonyas06.html </URL>
<DATE> 2004/04/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İnternetten müzik indirme yüzde 14 azaldı 
</HEADLINE>
<TEXT>

     ABD'de telif haklarına ilişkin çok sayıda davanın açılmasından sonra, internetten müzik indirmede yüzde 14 oranında azalma olduğu belirlendi. 
     Pew Internet ve Amerikan Yaşam Projesi tarafından yapılan araştırma bu sonucu verirken, azalma eğiliminin Kasım ayından bu yana daha belirgin olduğu kaydedildi. 
     Araştırmaya göre, daha önce internetten müzik indirip de bundan şimdi vazgeçenlerin üçte birine tekabül eden 6 milyon kişi, sırf açılan telif davalarından dolayı buna son verdiğini ifade etti. 
     Yasadışı müzik indirmeye devam edenlerin yüzde 38'i ise açılan davalar yüzünden bu işi artık daha seyrek yaptıklarını belirttiler. 
     Müzik firmaları tarafından geçen yaz aylarından bu yana bine yakın internet kullanıcısı aleyhine açılan davalar kamuoyunda geniş yankı bulmuştu. Müzik şirketlerinin telif hakları ihlal edilmek suretiyle kopyalanan her şarkı için 150 bin dolar isteme gibi yasal hakları olduğu ifade ediliyor. 
     
</TEXT>
</DOC>
