<DOC>
<DOCNO> 222735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun44.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna ve Japonya Irak'tan çekilmiyor... 
</HEADLINE>
<TEXT>

     İspanya'nın Irak'tan askerlerini geri çekme açıklamasının ardından, Ukrayna, endişelerine rağmen bu ülkedeki askerlerini çekmeyeceğini duyurdu. 
     Ukrayna Başbakanı Viktor Yanukoviç, milletvekillerine hitaben, Irak'taki Ukrayna askerleriyle ilgili endişelerini açıklarken, ''Ukraynalı gençlerin şu anda Irak'ta bulunmasından mutlu olduğumu söylersem, geçeği söylemiş olmam'' dedi. 
     Dışişleri Bakanlığı sözcüsü Markiyan Lubkivsky de, hükümetin Irak'taki askerlerinin faaliyetlerinden memnun olduğunu söyledi. 
     Irak'taki konumlarının değişmediğinin altını çizen Lubkivsky, Irak'ta şu anda asker çekme ya da asker sayısını azaltma konusunun gündemlerinde olmadığını belirtti. 
     Bu arada ABD'nin müttefiki Japonya'nın Başbakanı Junichiro Koizumi, İspanya'nın birliklerini çekmesi halinde bile Japon askerlerini Irak'ta tutma sözü verdi. 
     Koizumi, parlamento komisyonunda, ''Şu anda İspanya'da yeni hükümetin Irak'ın yeniden yapılandırılmasına yardım hakkında benimseyeceği siyasete dair hiçbir bilgim yok. Ancak Japonya'nın, Irak'ın istikrarına ve yeniden yapılandırılmasına yardım etmek üzerine temellenmiş temel pozisyonu, İspanyol seçimlerinin sonuçlarına göre değiştirilmeyecektir'' diye konuştu. 
     
     POLONYA'DAN YENİ ASKER YOK 
     Polonya Cumhurbaşkanı Aleksander Kwasniewski, İspanya'nın askerlerini çekme kararını uygulaması halinde, Polonya'nın Irak'a gönderecek fazladan askeri olmadığını açıkladı. 
     Kwasniewski, ulusal radyoya yaptığı açıklamada, ''Bir plana göre çalışıyoruz. Planları bir anda değiştirip asker gönderemeyiz'' dedi. 
     Aleksander Kwasniewski, İspanya'nın Irak'ta Polonya komutasında bulunan askerlerini çekmesi halinde oluşacak duruma hazırlıklı olmaları gerektiğini de ifade etti. 
     Polonya muhalefet lideri Jaroslaw Kalinowski ise haziranda Irak'taki askerlerin geri çekilmesi çağrısında bulundu. 
     
</TEXT>
</DOC>
