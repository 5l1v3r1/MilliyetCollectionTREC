<DOC>
<DOCNO> 227690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur03.html </URL>
<DATE> 2004/04/01/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Çorlu'da deri fabrikasında patlama 1 ölü, 11 yaralı 
</HEADLINE>
<TEXT>

     Tekirdağ'ın Çorlu ilçesinde faaliyet gösteren Gürle Suni Deri Fabrikası'nın bobinaj bölümünde meydana gelen patlamada 1 işçi öldü, 11 işçi yaralandı. 
     AA muhabirinin İlçe Kaymakamı Mehmet Ali Ulutaş'tan aldığı bilgiye göre, Marmaracık beldesi yakınlarındaki Gürle Suni Deri Fabrikası'nın bobinaj trafosunda saat 22.40 civarında patlama meydana geldi. 
     Ulutaş, Varol Beton Fabrikası işçilerinin müdahalesi ile patlamanın meydana geldiği işyerinden kurtarılan 35 çalışandan, yaralanan 9 işçinin Çorlu Devlet Hastanesi'nde, 2 işçinin de ilçedeki özel hastanelerde tedavi altına alındığını belirterek, şunları kaydetti 
     ''Yaralı işçilerden 3'ünün durumu ağır. Çorlu Belediyesi İtfaiye ekipleri, havaalanı, çevre belde ve ilçelerden gelen itfaiye ekiplerinin müdahalesiyle yangın kontrol altına alındı. Yangının kontrol altına alınmasından sonra patlamanın olduğu bölümde işçilerden Zamidin Güler'in yanarak öldüğü belirlendi. İtfaiye ekipleri soğutma çalışmalarını sürdürüyor.'' Gürle Suni Deri Fabrikası'nda yangın söndürme çalışmalarının başında bulunan Ulutaş ve İlçe Belediye Başkanı Altan Ersin de ilgililerden bilgi alarak, yangının çıkış nedenini araştırıyor. 
     
</TEXT>
</DOC>
