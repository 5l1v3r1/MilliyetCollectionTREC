<DOC>
<DOCNO> 235728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas25.html </URL>
<DATE> 2004/04/28/ </DATE>
<TIME> 21.41 </TIME>
<AUTHOR>  </AUTHOR>
<HEADLINE>
Yurtta asayiş... Cam silerken 6.kattan düştü 
</HEADLINE>
<TEXT>

     Kırıkkale'de cam silerken dengesini kaybederek 6. kattan düşen genç kız, şans eseri ölümden döndü. 
     Gürler Mahallesi Fahrettin Altay Caddesi'nde Arzu Şahin 19 , ailesinin evde olmadığı bir sırada temizlik yapmaya başladı. 6. kattaki evinin camını silmek için pencereye çıkan Şahin, dengesini kaybederek düştü. 
     Apartmanın yanında bulunan diğer evin balkon korkuluğuna çarparak yere düşen genç kız, çevredekiler tarafından Kırıkkale SSK Hastanesi'ne kaldırıldı. 
     Kaburgalarında kırıklar olduğu öğrenilen genç kızın sağlık durumunun iyi olduğu öğrenildi. 
     
     KOLUNU MAKİNEYE KAPTIRAN İŞÇİ ÖLDÜ 
     Balıkesir'de, kolunu makineye kaptıran işçi öldü. 
     Ağır Sanayi Bölgesi'ndeki bir demir imalat atölyesinde çalışan İsmail Dalboy 36 , demir çekerken kolunu makineye kaptırdı. Kurtulmak isterken vücudunun bir bölümünü de makineye kaptıran Dalboy, olay yerinde hayatını kaybetti. 
     Dalboy'un cesedi, otopsi için Adli Tıp Kurumu morguna gönderildi. 
     
     ÇANAKÇI'DA DEREYE DÜŞEN ÇOCUK BOĞULDU 
     Giresun'un Çanakçı İlçesi'nde dereye düşen çocuk boğuldu. 
     İlçenin Kuş Köyü'nde Çanakçı Deresi kenarında arkadaşlarıyla oynayan 7 yaşındaki Nurcan Çakır, dereye düşerek boğuldu. 
     Olayla ilgili soruşturma başlatıldı. 
     
     BABA-OĞUL TREN GARINDA BAYGIN HALDE BULUNDU 
     Konya'dan İzmir'e trenle geldiği öğrenilen baba-oğul, Basmane Garı'nda baygın halde bulundu. 
     Basmane Tren Garı'nda peron görevlisi olarak çalışan Kenan Işık, Muharrem Akgöz 61 ile oğlu Lütfullah Akgöz'ü 20 bankta baygın halde buldu. Üzerlerindeki bileti inceleyen görevliler, baba-oğulun trenle bugün Konya'dan İzmir'e geldiklerini tespit etti. 
     Alsancak Devlet Hastanesi'ne kaldırılan ve henüz kendilerine gelemedikleri için ifadeleri alınamayan Muharrem ve Lütfullah Akgöz'ün, ilaçlı içecekle uyutulduktan sonra paralarının alınmış olabileceği bildirildi. 
     
     GÜVENLİK KAMERASINA YAKALANDILAR 
     Konya'da bir işyerinden cep telefonu çalarken güvenlik kamerasının tespit ettiği 2 kişi, tutuklandı. 
     Merkez Selçuklu İlçesi'ndeki bir cep telefonu bayiine gelen Metin Yıldız 33 ve Şah İsmail Ilgın 42 , müşteri gibi davranarak, tezgahtarlara fark ettirmeden bir adet cep telefonu çalarak dükkandan çıktı. 
     Cep telefonunun çalındığını sonradan fark eden işyeri sahipleri, güvenlik kamerası kayıtlarından, cep telefonunu çalan kişileri tespit ederek durumu polise bildirdi. 
     Görüntüleri inceleyen polis, yapılan çalışma sonucu şüphelileri kısa süre içinde yakaladı. 
     İfadeleri alınan Yıldız ve Ilgın, çıkarıldıkları nöbetçi mahkemece tutuklandı. 
     
     AYAKKABI HIRSIZLARI TUTUKLANDI 
     Denizli'de, bir apartmandan ayakkabı çalan 2 kişi tutuklandı. 
     Polis ekipleri, İstiklal Mahallesi Zübeyde Hanım Caddesi'nde bir apartmana girerek Suat Barış Ayaş'a ait ayakkabıları çalan Hasan Gümüş 19 ve Mustafa Pınarbaşı'yı 19 , yakaladı. 
     Zanlılar, çıkarıldıkları mahkemece tutuklandı. 
     
     ESKİŞEHİR ADLİYESİ'NDEKİ KAVGA... 
     Eskişehir Adliyesi'nde, polise direnen ve kendini yaralayan alkollü kişi tutuklandı Sivrihisar Caddesi'ndeki düğünde çıkan kavgada bıçakla öldürülen Şevki Oymak'ın asker kardeşi Oktay Oymak, adliye girişindeki kontrol cihazından geçmek istemeyince polisler tarafından uyarıldı. 
     Polise darp girişiminde bulunan Oktay Oymak, etkisiz hale getirilmek istenirken üzerinde bulunan bıçakla kendini yaraladı. 
     Asker olduğu için Merkez Komutanlığı İnzibat ekiplerine teslim edilen Oktay Oymak, ifadesinin ardından çıkarıldığı mahkemece tutuklandı. 
     
     AYDIN'DA SİLAHLI YARALAMA... 
     Aydın'ın Söke İlçesi'nde bir kişi, silahla yaralandı. 
     Sarıkemer Beldesi'nde Ali K. ile Ramazan Ateş arasında bilinmeyen bir nedenle tartışma çıktı. Kısa sürede kavgaya dönüşen olayda Ali K, ruhsatsız av tüfeğiyle Ateş'i yaraladı. 
     Ateş, Söke Devlet Hastanesi'ne kaldırıldı. Ali K, jandarma ekiplerince gözaltına alındı. 
     
     KARDEŞİNİ KURTARMAK İÇİN GÖLETE GİREN ÇOCUK ÖLDÜ 
     Şanlıurfa'nın Siverek İlçesi'nde kardeşini kurtarmak için gölete giren çocuk boğuldu. 
     AA muhabirinin aldığı bilgiye göre Ayvanet Mahallesi'ndeki teyzelerine ziyarete giden Levent ailesinin çocukları Mehmet ve Hivdal oynamak için dışarı çıktı. 
     Evin yakınında hayvanların su içtiği göletin çevresinde oynayan kardeşlerden Mehmet suya düşünce, Hivdal kardeşini kurtarmak için gölete girdi. 
     Hivdal Levent 8 suda boğulurken, Mehmet Levent çevredekiler tarafından kurtarılarak Siverek Devlet Hastanesi'ne kaldırıldı. 
     Çocukların ailesi sinir krizleri geçirirken, Mehmet Levent'in sağlık durumunun ciddi olduğu bildirildi. 
     
</TEXT>
</DOC>
