<DOC>
<DOCNO> 207713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun19.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutları taşıyan tekne alabora oldu 21 ölü 
</HEADLINE>
<TEXT>

     İtalya'ya yasadışı yoldan gitmeye çalışan Arnavutların bulunduğu sürat teknesinin alabora olması sonucu 21 kişi hayatını kaybetti. 
     NATO'nun Arnavutluk'ta görev yapan sözcüsü Yarbay Antonio Passora, teknede bulunan 3'ü kadın 21 kişinin öldüğünü, 11 kişinin kurtarıldığını, bu kişilerin Arnavut yetkililere teslim edildiğini söyledi. 
     Arnavutluk polisi, dün akşam radarda, Tiran'ın 140 kilometre güneybatısında bulunan Vlora yakınındaki Karaburun yarımadasından ayrılarak İtalya'ya ulaşmaya çalışan tekneyi tespit ettiklerini açıkladı. 
     Arnavutluk yetkililerinin fırtına nedeniyle ulaşamadıkları tekne için İtalya ve NATO'dan yardım istedikleri, tekneye bu sabah ulaşıldığı bildirildi. 
     Arnavutluk'tan yasadışı yollardan Avrupa ülkelerine gitmeye çalışanlar, sıklıkla sürat teknelerini kullanıyor. 
     
</TEXT>
</DOC>
