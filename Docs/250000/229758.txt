<DOC>
<DOCNO> 229758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/ekonomi/eko02.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Birden fazla kartı olana limit artırımı sağlıklı değil 
</HEADLINE>
<TEXT>

   Bankalar Birliği Başkanı Özince, kredi kartlarını aşırı borçlanma ve yersiz kullanımı özendirecek şekilde pazarlamanın yanlış olduğunu söyledi 
      EKONOMİ SERVİSİ 
   
   Kanal D'de yayınlanan Abbas Güçlü'nün sunduğu Genç Bakış programında gençlerin sorularını yanıtlayan Bankalar Birliği Yönetim Kurulu Başkanı Ersin Özince, birden fazla kredi kartı olan banka müşterilerinin kullanım limitlerinin artırılmasının sağlıklı olmadığını söyledi. Birden fazla kredi kartı kullanılması ve bu durumla ilgili bir yasaklamanın olup olmadığına ilişkin bir soruyu yanıtlayan Özince, böyle bir yasaklamanın söz konusu olmadığını söyledi. 
   Bankacılık sisteminde bu bilgilerin, bir bilgi bankasında biriktirildiğini belirten Özince, "Birden fazla bankadan kredi kartı olduğu belirlenen tüketicinin kredi kartı limitinin yükseltilmesi sağlıklı değil. Ayrıca tüm kredi kaynakları tüm toplumun yararlanacağı şekilde dağıtılmalı. Yani az sayıda kişi belli miktarda banka kredisini kullandığı zaman daha yaygın kesimler kullanamayacaktır. Burada biraz sıkıntılar söz konusu" şeklinde açıklama yaptı. 
   
   Öğrenciye kefilsiz kredi 
   Özince öğrencilere verilen kredi kartlarında kefil istenmemesi ile ilgili olarak İş Bankası'nın verdiği kredilerde güvenden ötürü problem yaşamadığını söyledi. Deprem bölgesinde verilen borçların büyük ölçüde geri döndüğünü anlatan Özince, yakınlarını kaybeden kişilerin bile borçlarını ödediklerini belirtti. Özince, bankanın kredi kartında sektör lideri olmadığını ancak sorunlu kredi oranlarının da birçok rakibinden daha az olduğunu belirtti. 
   
   'Annem babam kredi kartına ısınamadı'    İş Bankası Genel Müdürü Ersin Özince, kredi kartlarının geri ödemesini yapamayacak kişilere bile verilmesi sonucu iki tür sıkıntı yaşandığını belirtti. 
   Bu sıkıntılardan ilkini toplumun bir kısmında kredi kartına olan aşırı talep, ikincisi de özellikle orta yaşın üzerindeki kesimdeki kaçınma ve yararlanmama durumu olarak ortaya koyan Özince, "En azından benim annem babamda bu sıkıntı var. Ben tavsiye ediyorum kendilerine fakat bir türlü ısınamıyorlar. Halbuki kredi kartları son derece pratik ve kayıtlı ekonomi açısından çeşitli yararları var" dedi. Özince, kredi kartlarının aşırı borçlanma ya da yersiz tüketimi özendirecek şekilde pazarlanmasının olumsuz olduğunu belirtti. 
   
   
</TEXT>
</DOC>
