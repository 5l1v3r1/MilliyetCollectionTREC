<DOC>
<DOCNO> 202436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun19.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Kıbrıs sorununda son söz Ankara'nın.." 
</HEADLINE>
<TEXT>

     KKTC seçimlerinin analizini yapan Belçika basını, Kıbrıs sorununun çözümüne ilişkin kararların Ankara'da alınacağını yazdı. 
     ''Son söz Ankara'nın'' başlığını kullanan ''Le Soir'' gazetesi, ''Avrupa yandaşlarının'' seçimlerden çok küçük farkla galip çıktıklarını, ancak gerçekte ''Türkiye yandaşı'' rejimin ve ''hareketsiz lider'' Rauf Denktaş'ın ''işin içinden ustalıkla sıyrıldıklarını'' anlattı. 
     Koltukların eşit paylaşımının kısa vadede hükümet kurulmasını engelleyeceğini, partilerin iki ay içinde bir uzlaşma arayacaklarını belirten gazete, Denktaş'ı devre dışı bırakma hedefine ulaşılamadığını anlattıktan sonra, ''Eğer sorun 6 ay içinde çözülmezse AB ciddi bir baş ağrısını miras alacak. Üyelerinden birinin toprakları, aday bir ülke tarafından askeri işgal altında olacak'' ifadesini kullandı. 
     AB Komisyonu'nun raporunda, Kıbrıs sorununda çözümsüzlüğün Ankara önünde bir engel olabileceğinin belirtildiğini hatırlatan ''Le Soir'', Ankara'nın son AB zirvesinde, tehdit içerikli bu ifadeleri değiştirtmeyi başardığını kaydetti. 
     Denktaş'ın müzakere masasına dönmeye hazır olduğunu söylediğini ve tarafların önceden hedef belirlemelerini istediğini anlatan gazete, Türkiye'nin, müzakerelerin tekrar başlaması için yeni öneriler hazırladığını, bunun da sorunun çözümünde kararların Ankara'da alındığını gösterdiğini yazdı. 
     ''Seçimler çıkmaza götürüyor'' başlığı kullanan muhafazakar ''La Libre Belgique'' gazetesi, milliyetçi hükümetin seçimleri kaybettiğini, muhalefetin seçimleri kazanamadığını yazdı. 
     Gazete, ''Avrupa'daki bölünmüş son başkent'' olarak nitelendirdiği Lefkoşa'nın her iki kesiminde sessizliğin hakim olduğunu, Rum tarafında tüm süratli birleşme umudunun yitirildiğini, Türk tarafında siyasi çıkmazdan nasıl kurtulunacağının bilinemediğini anlattı. 
     Denktaş'ın oyuna hakim kaldığını, hiç kimsenin bu senaryoyu beklemediğini anlatan ''La Libre Belgique'', KKTC Cumhurbaşkanı'nın, ''Seçim sonuçları Kıbrıslı Türklerin çözüm ve AB'ye üyelik istediklerini gösteriyor'' dediğini, ancak AB'ye katılımdan önce çözüm istediğini yazdı. 
     Gazete, koalisyon oluşturma zorluklarına değindikten sonra, AB ve ABD tarafından desteklenen ''Kadife Devrim'' seçeneğinden söz etti ve ''Teorik olarak söz hakkı sokakta, ama adadaki 30 bin Türk askerinin varlığı nedeniyle bu kolay olmayacak'' ifadesini kullandı. 
     
</TEXT>
</DOC>
