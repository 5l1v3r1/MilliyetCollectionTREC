<DOC>
<DOCNO> 229603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko11.html </URL>
<DATE> 2004/04/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Nisan ayında gelen don, afet etkisi yarattı... 
</HEADLINE>
<TEXT>

     Manisa'da geçen Pazar ve Pazartesi geceleri yaşanan don olayının bağ ve bahçelerde büyük zarara neden olduğu bildirildi. 
     Manisa Tarım İl Müdürü Osman Çelik, yaşanan don olayının özellikle bağlarda önemli oranda zarara neden olduğunu kaydetti. Manisa ve bağlı ilçelerindeki filizlenme döneminde olan üzüm bağlarıyla kiraz ve erik ağaçlarının olumsuz etkilendiğini ifade eden Çelik, şunları söyledi 
     ''Biz üç gün öncesinden çiftçileri uyardık. Bazı üreticiler bağlarda saman yakarak, yağmur sulama yaparak önlem almaya çalıştı. Ancak bazıları havaların iyi gitmesi nedeniyle don olacağına inanmadı. Eksi 3 dereceyi bulan hava sıcaklığı, Poyraz rüzgarıyla birleşince etkisi büyüdü. Manisa'da 680 bin dekar olan bağların yarıdan fazlası dondan etkilendi. Tarlalarda yüzde 15'den 90'a varan etkinlenme var. Bu, yüzde 30-35'lik bir üretim kaybına neden olabilir. Kaba bir tahminle 50 milyon dolarlık kayıp var.'' 
     
     ''İYİ ÇİFTÇİLER'' 

     Çelik, don olayının özellikle ''iyi çiftçileri'' etkilediğini, erken sürülen ve budama yapılan tarlalarda zararın daha yüksek olduğuna dikkat çekerek, ''İyi çiftçilerin bağları daha çok zarar gördü'' dedi. 
     Geçen yıl da don olayının yaşandığını ve 200 bin ton civarında olması gereken rekoltenin 150 bin ton civarına düştüğünü kaydeden Çelik, ''Dolu ve sel gibi başka aksaklıklar olmazsa geçen yılın rekoltesini yakalayabiliriz'' diye konuştu. 
     Manisa Ziraat Odası Başkanı Nuri Sorman ise yaşanan don olayının bölgede afet etkisi yarattığını öne sürerek ''Zarar çok büyük. Geçmişte bir kaç kez daha bu aylarda don olmuştu. Ancak bu kadar geniş alanı kapsayan ve etkili don olayı görülmemişti'' dedi. 
     Hasar tespit ekiplerinin çalışmalara başladığını ve kesin raporun bir hafta sonra ortaya çıkabileceğini kaydeden Sorman, şunları kaydetti 
     ''Mevcut Afet Yasası, yasadan yararlanabilmek için çiftçinin mal varlığının yüzde 40'ını kaybetmesi gerektiğini ifade ediyor. Ancak tarla değeri baz alındığından çiftçinin tüm ürünü yok olsa da yasadan yararlanamıyor. Hasar tespiti sonrası bölgenin afet bölgesi ilan edilmesi için talepte bulunacağız. Çiftçi borçlarının ertelenmesi gibi önlemler de isteyeceğiz.'' 
     
     SOĞUK, ELMA AĞAÇLARINI VURDU 

     Hafta sonu yaşanan don olayı nedeniyle Karaman'da elma ağaçlarının ciddi oranda zarar gördüğü bildirildi. 
     Karaman Ziraat Odası Başkanı Ercüment Yılmaz, elma ağaçlarının, çiçek açmaya hazırlandığı dönemde aşırı soğuktan olumsuz etkilendiğini söyledi. 
     Özellikle geçen hafta sonu gece sıcaklığın eksi 11 dereceye kadar düştüğünü ifade eden Yılmaz, Karaman'daki meyve ağaçlarının Nisan ayında karşılaştığı bu sıcaklığa hiç alışık olmadığını anlattı. 
     Karaman genelinde etkili olan don nedeniyle özellikle elma ağaçlarının yüzde 80'ine yakınının zarar gördüğünü vurgulayan Yılmaz, ''Bu durum hasat döneminde verimin önemli oranlarda düşeceğine işaret ediyor. Elmayla birlikte diğer meyve ağaçlarında da fazlaca görülen üşüme, verim kaybı nedeniyle zaten zor günler geçiren çiftçiyi kötü etkileyecek'' dedi. 
     Yılmaz, meyve ağaçlarının yanı sıra hububatın da soğuktan etkilendiğini dile getirerek, ''Şu anda tespit çalışmalarımız sürüyor. İlk belirlemelere göre ekmeklik buğdaylarda ciddi zarar görünüyor. Ekmeklik buğdayda da kalite düşebilir. Nisan ayındaki aşırı soğuk çiftçiyi vurdu'' diye konuştu. 
     
</TEXT>
</DOC>
