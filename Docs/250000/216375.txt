<DOC>
<DOCNO> 216375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/guncel/gun02.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de helikopter düştü 5 şehit 
</HEADLINE>
<TEXT>

   Hasta olan 2 eri Bingöl'e götürmek üzere havalanan Sikorsky tipi askeri helikopter, Adaklı ilçesi yakınlarında belirlenemeyen bir nedenden dolayı düştü 
   
   Bingöl'ün Yedisu ilçesi Kabayel Jandarma Karakolu'ndan hasta olan 2 eri alarak Bingöl'e götürmek üzere havalanan askeri helikopter Adaklı yakınlarında düştü. Bir pilot yüzbaşı, bir pilot teğmen, bir teknisyen astsubayla 2 er şehit oldu. Tunceli Bölge Komutanlığı'na bağlı Sikorsky tipi askeri helikopter, Bingöl'ün Yedisu ilçesi Kabayel Jandarma Karakolu'nda hasta erler Edip Onay ile İrfan Yılmaz'ı alarak Bingöl'e götürmek üzere havalandı. Ancak helikopter, Bingöl'ün Adaklı ilçesi Hasbağlar mevkiinde belirlenemeyen bir nedenle düştü. Helikopterdeki kıdemli pilot yüzbaşı Hakan Tan, kıdemli pilot teğmen Caner Çelik, teknisyen kıdemli üstçavuş Ercan Demirel, jandarma er Edip Onay ve İrfan Yılmaz şehit oldu. Tunceli Bölge Komutanlığı'na ait başka bir helikopter, şehit askerlerin cenazelerini Elazığ'a götürdü. 
   Genelkurmay Başkanlığı'ndan yapılan açıklamada da, helikopterin düştüğü yerin Adaklı'nın 7 kilometre kuzeybatısındaki Yeldeğirmeni köyü civarı olduğu, araştırma ve inceleme faaliyetlerinin sürdüğü belirtildi. 
   
   
   
</TEXT>
</DOC>
