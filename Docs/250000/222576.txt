<DOC>
<DOCNO> 222576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur31.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas'ta üniversite öğrencileri esnaftan şikayetçi... 
</HEADLINE>
<TEXT>

     Sivas'ta, Cumhuriyet Üniversitesi CÜ tarafından yapılan araştırmada, her 3 üniversite öğrencisinden 2'sinin kentteki esnaftan şikayetçi olduğu belirlendi. 
     CÜ Kültür Merkezi Konferans Salonu'nda ''Üniversite Öğrencilerinin Sivas Esnafına Bakış Açıları, Sorunlar ve Çözüm Yolları'' konulu konferans düzenlendi. 
     Konferansta konuşan CÜ İktisadi ve İdari Bilimler Fakültesi Öğretim Üyesi Yrd. Doç. Dr. Mustafa Gülmez, 287 üniversite öğrencisi üzerinde yaptıkları araştırmada, her 3 öğrenciden, 2'sinin kentteki esnaftan memnun olmadığını tespit ettiklerini söyledi. 
     Yaptıkları araştırmanın sonuçlarını değerlendiren Gülmez, esnaftan memnun olmayan öğrencilerin büyük çoğunluğunun esnaf personelinin olumsuz davranışlarından, ikinci sırada ise mal ve hizmet fiyatlarının yüksekliğinden şikayetçi olduğunu kaydetti. 
     En iyi reklamın verilecek hizmet olduğunu dile getiren Gülmez, ''Esnafın müşteri memnuniyetini gözardı etmemesi gereklidir. Memnun ayrılan müşteri, 8 müşteriyi de beraberinde getirir. Memnun olmayan müşteri de, beraberinde 13 müşteriyi kaybettirir'' diye konuştu. 
     Esnafın öğrencilere ve herkese karşı saygılı, güler yüzlü, sabırlı, olması gerektiğine dikkat çeken Gülmez, ''Çalıştırılan personel de mutlaka güzel giyimli, güler yüzlü, ılımlı, arzulu ve eğitimli olmalıdır. Sattığı ürün hakkında detaylı bilgilere sahip olmalıdır. Bunun yanında personel, işveren tarafından, ücret ve diğer konularda tatmin edilmelidir'' dedi. 
     Üniversite öğrencilerinin esnaf için önemine de değinen Gülmez, sözlerini şöyle tamamladı 
     ''Üniversitemizde 17 bin öğrenci bulunuyor. Bunların ortalama günde 1 milyon lira harcama yaptığını düşünürseniz, günlük 17 milyar, aylık 510 milyar lira Sivas için gelir getiriyor demektir. Bu öğrencilerimizi memnun bırakırsak, iyi hizmet verirsek, Sivas'ın en iyi şekilde reklamı yapılmış olur. Esnafımız üniversite öğrencilerine has indirimler yapar, kaliteli ürünler sunarsa, Sivas'ı o kadar gelişmiş bir il haline getirebiliriz.'' 
     
</TEXT>
</DOC>
