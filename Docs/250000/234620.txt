<DOC>
<DOCNO> 234620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun21.html </URL>
<DATE> 2004/04/25/ </DATE>
<TIME> 13.25 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Erdoğan Yeni bir referandum olmaz, Yunanistan'dan destek bekliyoruz 
</HEADLINE>
<TEXT>

     Başbakan Recep Tayyip Erdoğan, Kıbrıs'ta yeni bir referanduma gidilebileceğine inanmadığını söyledi. 
     Erdoğan, Atina'da yayımlanan Elefterotipiya gazetesine, ''Referandum sonuçları, Kıbrıs'ta sorunun çözülmesi yönündeki çabalar ve Türk-Yunan ilişkileri'' konulu demeç verdi. 
     ''Annan planının Kıbrıs'ta soruna çözüm getirilmesi için son şans anlamı taşıyıp-taşımadığı ve BM'nin bundan sonraki girişiminin ne olacağına'' ilişkin soru üzerine Erdoğan, ''Türkiye, Kıbrıs sorununun BM çerçevesinde çözülebileceğine daima inandı. BM Genel Sekreteri Kofi Annan'ın sunduğu plan, gerek Rum gerekse Türk tarafını tam olarak tatmin etmiyor, ancak Genel Sekreter'in de ifade ettiği gibi, 'kaçınılmaz uzlaşma' anlamı taşıdığı gibi, iki tarafın isteklerinin dengelenmesi için çaba içeren unsurlardan oluşuyor'' diye konuştu. 
     Erdoğan, ''Uluslararası toplumun da ekseriyetle buna inandığını'' vurguladı ve ''Uzun zaman için yeni bir girişimde bulunulacağına inanmak zor. Genel Sekreter, referandumlardan 'hayır' çıkması halinde planın 'geçersiz' sayılacağını söylemişti. Bu koşullar altında yeni bir referanduma gidilebileceğine inanmıyorum'' dedi. 
     Başbakan Erdoğan, ''Kıbrıs Rum Kesimi'nin 1 Mayıs'ta AB'ye girmesi ve bunun adada çözüm çabalarını ne yönde etkileyebileceğine'' ilişkin olarak, ''Rum Kesimi'nin, tatmin edici bir anlaşmaya varılmadan, 'Kıbrıs' adı altında tek taraflı olarak AB'ye girmesinin, Kıbrıs'ta kabul edilebilir bir çözüm bulunması çabalarına yardımcı olmayacağını, uluslararası toplum ve özellikle AB'ye her fırsatta vurguladık'' diye konuştu. Erdoğan, ''Öte yandan unutmayalım ki, Rum kesiminin tek taraflı adaylığı 1959 ile 1960 anlaşmalarını çiğnemektedir. Bu anlaşmalara Yunanistan da imzasını koymuştur'' dedi. 
     Kıbrıs sorununun çözülememiş olması ve bunun Türkiye'nin AB sürecine etkisine ilişkin soruyu da yanıtlayan Erdoğan, Kıbrıs sorunuyla Türkiye'nin AB sürecinin temelde birbiriyle bağlantısız konular olduğunu söyledi. Erdoğan, ''Öte yandan, Kıbrıs'ta adil ve kalıcı bir çözüm bizim arzumuzdur. Bunun içindir ki, Türkiye sene başında müzakerelerin yeniden başlaması için girişimde bulundu'' dedi. 
     
     TÜRK-YUNAN İLİŞKİLERİ 
     Erdoğan, Yunanistan'ın Türkiye'nin AB sürecine ilişkin tutumuna ilişkin soru üzerine de ''Türkiye'nin, aralık ayında Yunanistan'dan kesin bir evet demesini beklediğini'' söyledi. Erdoğan, ''Yunanistan ile Türkiye, AB çerçevesinde sıkı işbirliğindedirler. Yunanistan çeşitli vesilelerle Türkiye'nin AB sürecini desteklediğini resmi olarak açıklamıştır. Yunanistan Başbakanı Sayın Karamanlis de 21 Nisan'da Saraybosna'da görüşmemizde bunu bir kez daha tekrar etti'' diye konuştu. 
     Mayıs ayında Atina'yı ziyaret edeceğini de belirten Erdoğan, ''Hükümetlerimiz, karşılıklı ilişkilerin ve varolan işbirliğinin geliştirilmesi sorumluluğunu aldılar. İki ülke arasında, askıda kalmış konularda karşılıklı kabul görecek adil ve kalıcı çözümün bulunabileceğine inanıyoruz'' dedi. 
     Erdoğan, şunları kaydetti 
     ''Türkiye ile Yunanistan arasındaki diyalog ve işbirliği 1999'dan bu yana devamlı gelişme içindedir. Hükümetim, ilişkilerimizin daha da iyileştirilmesi ve işbirliğinin olabilecek her türlü alana taşınması için sorumluluk almıştır. Yunanistan'daki yeni hükmetin de aynı düşünceyi paylaşması bizi mutlu etmektedir. 
     Türk-Yunan ilişkilerinin geliştirilmesi yönünde var olan ortamın aynı kalacağından şüphem yoktur.'' Kıbrıs'taki referandum sonuçlarının Türk-Yunan ilişkilerini ne şekilde etkileyebileceğine ilişkin soru üzerine de Erdoğan, şunları söyledi 
     ''Türk tarafı Kıbrıs'ta adil ve kalıcı anlaşmaya varılması için elinden geleni yaptı. Rum tarafı soruna çözüm getirilmemesini avantaj kabul ederek, 'hayır' yanlısı oldu. 
     Türkiye ile Yunanistan arasında 1999'dan bu yana gelişmekte olan diyalog ve işbirliği var. Bu dönem sayesinde, karşılıklı güvensizlik ve gerilim yaşanan uzun bir süreci arkamızda bıraktık. Bugün ülkelerimiz arasında varolan ilişkilerimizi geliştirme ve derinleştirme konusundaki düşünce birliği ortamına, Rum kesiminin verdiği olumsuz kararın gölge düşürmeyeceğinden şüphem yok. Yunanistan'ın, Rum kesiminin Annan planını onaylamama kararına rağmen, Kıbrıs Türk halkının yalnız bırakılmışlıktan çıkma çabalarına katkıda bulunacağını ümit ediyorum.'' 
     
</TEXT>
</DOC>
