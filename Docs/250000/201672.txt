<DOC>
<DOCNO> 201672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo31.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Akif Prim görevinden alındı 
</HEADLINE>
<TEXT>

     Grekoromen Güreş Milli Takımı Teknik Direktörü Mehmet Akif Pirim görevinden alındı. 
     Gençlik ve Spor Genel Müdürü Mehmet Atalay'ın imzasıyla Mehmet Akif Pirim'e bugün gönderilen yazıda, ''Bugüne kadar yapmış olduğunuz çalışmalardan dolayı teşekkür ederiz. Grekoromen Güreş Milli Takımı'nda bundan sonra bir başka teknik direktöre görev verilecektir'' denildi. 
     Milli takımda bazı sporcuların kendisini istemediğini ve bu nedenle görevinden alındığını savunan Mehmet Akif Pirim, ''Artık maalesef güreşte milli takım antrenörlerini sporcular seçiyor. Herhalde yerime getirecekleri antrenörü de belirlemişlerdir. Herşeye rağmen milli takımlarda görev yapan antrenör arkadaşlarıma başarılar diliyorum'' diye konuştu. 
     Bu arada Grekoromen Güreş Milli Takımı için yabancı antrenör arayışlarının sürdüğü öğrenildi. 
     Federasyon başkanı Osman Şansal'ın görüştüğü yabancı antrenörlerden biriyle anlaşma sağlanamaması durumunda ise halen milli takımda antrenör olarak görev yapan Yüzbaşı Seçkin Saruhan'ın teknik direktörlüğe getirilebileceği ya da bu göreve Bilal Tabur, Salih Bora ve Haluk Koç'tan birinin atanabileceği bildirildi. 
     
     AVRUPA ŞAMPİYONASI ANKARA'DA 
     Öte yandan 2004 Avrupa Serbest Güreş Şampiyonası İstanbul'dan Ankara'ya alındı. 
     Güreş Federasyonu yetkilileri, FILA ile gerekli görüşmelerin yapıldığını ve 23-25 Nisan 2004 tarihleri arasındaki Avrupa Şampiyonası'nın Ankara'da düzenleneceği bildirdiler. 
     
</TEXT>
</DOC>
