<DOC>
<DOCNO> 241931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun39.html </URL>
<DATE> 2004/05/22/ </DATE>
<TIME> 19.37 </TIME>
<AUTHOR>  </AUTHOR>
<HEADLINE>
KKTC'ye geçişlerde Rum ve AB vatandaşlarına pasaport zorunluluğu kalktı 
</HEADLINE>
<TEXT>

     Güney Kıbrıs'tan KKTC'ye geçişlerde pasaport uygulaması, Rumlar dahil Avrupa Birliği AB vatandaşları için kaldırıldı. Konuyla ilgili düzenlemeleri içeren emirname uyarınca, AB vatandaşları dışındakilere pasaport uygulaması ise devam edecek. 
     KKTC Bakanlar Kurulu'nun dün akşam onaylamasıyla yürürlüğe giren emirname, özellikle turlarla ilgili ayrıntılı düzenlemeler içeriyor. 
     Dışişleri Bakanlığı ve Başbakan Yardımcılığı tarafından yayımlanan emirname uyarınca, Rumlar dahil AB vatandaşları, her tür geçişte kimlik kartı veya pasaport kontrolünün ardından vize işlemi yapacaklar, sadece AB dışındaki ülke vatandaşları ise pasaportla geçebilecekler. 
     Acentelerin organizasyonuyla yapılan turların geçişlerine, ülkeye giriş çıkışlarına saat sınırlaması getirilmezken, bireysel geçişler 06.00-24.00 saatleri arasında yapılabilecek. Emirname uyarınca, KKTC Turizm Bakanlığı tarafından yetki verilen ve Polis Genel Müdürlüğü'ne bildirilen seyahat acenteleri, Güney Kıbrıs'tan KKTC'ye tur düzenleyebilecek. Turların KKTC'ye geçişleri ve otellerde konaklamaları dahil, turlarla ilgili tüm sorumluluk bu acenteler tarafından üstlenilecek. Ayrıca bakanlık tarafından belge verilen rehberlerin turlara refakati zorunlu olacak. 
     
     ÖNCEDEN LİSTE VERİLMESİ YETERLİ OLACAK 
     Yetkili seyahat acenteleri, tur tarihinden önce KKTC'ye geçecek turistlerle ilgili listeleri Turizm Bakanlığı'na verecek. Turistlerin adı-soyadı, doğum tarihi ve yeri, uyruğu, kimlik numarası, KKTC'de kalış süreleri gibi ayrıntılı bilgiler içerecek bu listelerle birlikte, seyahat acenteleri turun sorumluluğunu üstlendiğine ilişkin bir de taahhütname imzalayacak. 
     Turizm Bakanlığı, seyahat acentesinin sunduğu listeyi kontrol ettikten sonra Polis Genel Müdürlüğü'ne bildirecek ve saatlerde sınırlama olmadan turun KKTC'ye giriş-çıkışına izin verilecek. Bu liste, ilgili tur rehberi tarafından giriş sırasında polis muhaceret görevlisine verilecek ve listenin onayı vize yerine geçecek. 
     Geçiş sırasında listeler esas alınarak otobüs içinde kimlik veya pasaport kontrolü yapılacak, yani turistlerin otobüsten inmesine gerek kalmayacak. 
     Onaylı listede ismi bulunmayanlar ise, kafileden ayrı olarak kimlik pasaport kontrolünün ardından vize işlemiyle KKTC'ye geçiş yapabilecek. 
     Kararname uyarınca, turların KKTC'ye giriş-çıkışlarında saat kısıtlaması olmayacak. Ancak münferit geçişlerde Rumlar ve turistler 06.00- 24.00 saatleri arasında KKTC'ye geçebilecek. 
     Emirnamede, yaya geçişlerinde Lefkoşa'daki Ledra Palace, araçlı geçişlerde ise Lefkoşa'da Metehan, Gazimağusa yakınlarındaki Beyarmudu ve Akyar sınır kapılarının kullanılabileceği hatırlatıldı. 
     Emirnamede, sınır geçişlerinde ticari araçlara, KKTC yasalarına göre sigorta yaptırılmasının zorunlu olduğu da kaydedildi. 
     
     SINIRLARDA BUGÜN DE PASAPORT İBRAZ EDİLİYOR 
     Bu arada, Güney Kıbrıs'tan KKTC'ye geçişlerde pasaport uygulamasının bugün de devam ettiği öğrenildi. 
     Metehan Sınır Kapısı'ndaki görevlilerden alınan bilgiye göre, pasaport uygulamasının kaldırılmasına ilişkin dün akşam Bakanlar Kurulu tarafından yayımlanan emirnameyle ilgili olarak henüz sınır kapılarına talimat verilmedi. 
     Hafta sonu olmasının da etkisiyle pasaportla geçiş uygulamasının birkaç gün daha devam edebileceği kaydedildi. 
     KKTC Bakanlar Kurulu'nun aldığı karar uyarınca, KKTC ile Kıbrıs Rum kesimi arasındaki geçişler, belli kurallara bağlı olarak 23 Nisan 2003'te serbest bırakılmıştı. 
     
</TEXT>
</DOC>
