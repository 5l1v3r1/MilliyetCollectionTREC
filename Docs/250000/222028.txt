<DOC>
<DOCNO> 222028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy13.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan Türkiye'nin öncelikli sorunu işsizliktir... 
</HEADLINE>
<TEXT>

     SP Genel Başkan Vekili Recai Kutan, ''Türkiye'nin öncelikli sorunu işsizliktir'' dedi. 
     Kutan, eski SP Genel Başkanı Necmettin Erbakan ile partisinin il teşkilatınca Samsat Kapı Meydanı'nda düzenlenen mitinge katıldı. 
     Türkiye'de, 15 milyon işsiz bulunduğunu ve bunlara her yıl 1 milyon yeni işsizin eklendiğini anlatan Kutan, işsizliğin çözümü için Türkiye'nin yatırıma ihtiyacı olduğunu, ancak AK Parti iktidarının yatırımla ilgisi olmadığını öne sürdü. 
     Kutan, şöyle konuştu 
     ''AK Parti hükümeti ülkemizi ekonomi başta olmak üzere, iç ve dış politika gibi pek çok konuda sıkıntıya düşürdü. İktidara geldikleri 15 ayda 72 milyar dolar borç yaptılar. Bu parayı yatırım yapmak yerine, faizcilerin borcunu ödemede kullandılar. Türkiye'nin öncelikli sorunu işsizliktir. Hükümetin 2004 yılı bütçesine baktığımızda 160 katrilyon liranın açık, 66 katrilyon liranın faiz borçlarının ödenmesinde kullanıldığını görüyoruz. Bunların işi gücü borç almaktır. Bunlar enflasyonu da düşürmemiştir.'' 
     
     ''KIBRIS'I VERMEK TÜRKİYE'Yİ VERMEK DEMEKTİR'' 
     SP eski Genel Başkanı Prof Dr. Necmettin Erbakan da konuşmasında hükümetin dış politikasının yanlışlıklarla dolu olduğunu savundu. 
     Hükümetin Kıbrıs politikasında KKTC Cumhurbaşkanı Rauf Denktaş'ı yalnız bıraktığını öne süren Erbakan, şöyle konuştu 
     ''AB, Türkiye'yi üye yapacağız dediği için, Denktaş'a Kıbrıs'ı ver diyorlar. Kıbrıs'ı siz mi aldınız ki veresiniz. Kıbrıs'ı vermek Türkiye'yi vermek demektir. Dolayısıyla yarın öbürgün Trabzon'u Pontus, Güneydoğu'yu da İsrail'e verirsiniz. Kendinize gelin. Üzerinizdeki büyüden kurtulun. IMF'den kurtulun. Milli Görüş gömleğini yeniden giyerek, tövbekar olun.'' Kutan ve Erbakan, daha sonra Karakoyun Parkı ve Şanlıurfa Belediyesi'ne ait Su Arıtma Tesisi'nin açılışını yaptı. 
     
</TEXT>
</DOC>
