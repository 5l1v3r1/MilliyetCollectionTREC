<DOC>
<DOCNO> 238912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonyas19.html </URL>
<DATE> 2004/05/10/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Çanakkale Üniversitesi, Neat kuyruklu yıldızını gözlemledi 
</HEADLINE>
<TEXT>

     Çanakkale Onsekiz Mart Üniversitesi Astrofizik Araştırma Merkezi Müdürü Prof. Dr. Osman Demircan, Neat kuyruklu yıldızını, uzun uğraş sonunda gözlemlemeyi başardıklarını söyledi. 
     Prof. Dr. Demircan, ÇOMÜ Rektörlüğü'nde düzenlediği basın toplantısında, ÇOMÜ Astrofizik Araştırma Merkezi Ulupınar Gözlemevi'nin Türkiye'de bir ilke imza atarak, 7 gözlemevi arasında ilk kez ''Neat Kuyruklu Yıldızı''nı görüntülemeyi başardığını belirtti. 
     Daha önce keşfedilen Neat kuyruklu yıldızının hava muhalefeti nedeniyle, yıldızı takip eden bir çok Avrupa ülkesinde halen gözlemlenemediğini hatırlatan Prof. Dr. Demircan, şunları kaydetti 
     ''Üniversitemizin gözlemevinin bulunduğu bölge bu tür gözlemlerin yapılabileceği en ideal yer. Yaptığımız uzun çalışmalar sonucunda, Neat kuyruklu yıldızını önceki gün en gelişmiş teknolojiye sahip teleskoplarımızla görüntülemeyi başardık ve fotoğraflarını çektik. Kuyruklu yıldız güneş etrafında çok hızlı hareket ediyor ve hızı saatte 40 bin kilometreyi buluyor. Yıldızlar arasında da rahatlıkla hareket edebiliyor. Kuyruklu yıldızın 3 bölgesinde buharlaşma o kadar fazla ki, bu buharlaşma ile kuyruk oluşuyor. Yıldızın arkasında gaz ve toz kuyruğu var. Yani kuyruklu yıldız kartopu gibi buz, kar, taş ve topraktan oluşuyor. Güneşin ısısı sebebiyle büyük bir hızla buharlaşıyor. Öyle büyük bir hızla buharlaşıyor ki, sıcak su dolu bir çaydanlığın ağzından çıkan buhar gibi etrafa yayılıyor.'' Prof. Dr. Demircan, Türkiye'de bulunan 7 gözlemevi içinde ilk kez kendilerinin Neat kuyruklu yıldızını gözlemlemenin mutluluğunu yaşadıklarını sözlerine ekledi. 
     
</TEXT>
</DOC>
