<DOC>
<DOCNO> 211685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun28.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Erdoğan ile cesaretlendirici bir görüşme yaptım" 
</HEADLINE>
<TEXT>

     BM Genel Sekreteri Kofi Annan, Başbakan Recep Tayyip Erdoğan ile yaptığı son görüşmenin ''cesaretlendirici'' olduğunu bildirdi. 
     Brüksel'de AB Komisyonu üyeleri ile görüşmesinden sonra Komisyon Başkanı Romano Prodi ile ortak basın toplantısı düzenleyen Annan, ''Davos'ta, Başbakan Erdoğan ile çok cesaretlendirici bir görüşme yaptım. Erdoğan bana ülkesinin müzakerelere hazır olduğunu belirtti. Bu iyi bir karar. Bana bazı öneriler getirdi, bunları ciddi bir şekilde inceliyorum'' dedi. 
     Annan, özetle şunları söyledi 
     ''Bugün Rum kesimi lideri Tassos Papadopulos ile görüşeceğim. Yunan yöneticilerle de temaslarım olacak. Elbette KKTC Cumhurbaşkanı Rauf Denktaş'ı ve Kıbrıs Türk tarafını da dinlemeliyim. Bütün bu temaslardan sonra müzakerelere tekrar başlama zamanı gelip gelmediğini kararlaştıracağım. Benim koşullarım açık taraflar hazırlanmalı ve bu sorunu çözme iradesi göstermeli. Herkes, bu sürecin 1 Mayıs'a kadar tamamlanması gerektiğini anlamalıdır. Dört taraf var. Kıbrıs Türk ve Kıbrıs Rumları ile iki devlet... Bu iki devlet de devrede olmalı. Eğer bu soruna 1 Mayıs'tan önce çözüm bulunması gerçekten isteniyorsa fazla zaman kalmadı. Öngörülen takvim çerçevesinde, müzakere ve plan değişiklikleri için zaman gerekecek. Bazı alanlarda uzlaşma olmazsa ben çözüm bulma sorumluluğunu üstlenmeyi deneyeceğim. Mart sonunda bir uzlaşma ideal olur, iki tarafta da aynı anda referandum düzenlenerek 1 Mayıs tarihine ulaşılabilir.'' Romano Prodi, basın toplantısında, BM Genel Sekreteri'nin çabalarını desteklediklerini belirterek, Başbakan Erdoğan ile Türkiye'de görüştüğünü, Kıbrıs sorununun çözümünün Türkiye'nin AB'ye katılım süreci açısından öneminin altını çizdiğini, 1 Mayıs'tan önce Annan Planı çerçevesinde bir uzlaşmaya varılabileceğine inandığını anlattı. 
     Prodi, tüm tarafların iyi niyet göstermesi gerektiğini söyleyerek, AB'nin taraflara teknik ve mali destek için hazır olduğunu ifade etti. 
     Prodi, AB'nin BM'yi uluslararası toplumun eylem ve tepkilerinin merkezi olarak gördüğünü, BM sistemini güçlendirmek yönünde bir politika izlediklerini de belirtti. 
     Annan, Irak'ta seçimler yapılması konusunda incelemelerde bulunmak üzere bir heyet görevlendirdiğini ve formül arayışlarına katıldıklarını da tekrar etti. 
     
</TEXT>
</DOC>
