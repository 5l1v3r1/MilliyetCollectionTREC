<DOC>
<DOCNO> 200743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/magazin/amag.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Son Samuray' kara yakalandı 
</HEADLINE>
<TEXT>

   Tom Cruise'un son filmi Amerika'daki yoğun kar nedeniyle ilk üç günde beklenen hasılatı yapamadı ama yapımcılar umutlu.. 
      DIŞ HABERLER SERVİSİ 
   
   Her filmiyle gişe rekorları kırmaya alışmış olan Tom Cruise'un yeni filmi "Son Samuray", ABD'de gösterime girdiği ilk 3 günde liste başı oldu. 
   5-7 Aralık arasında 24.4 milyon dolarlık yaklaşık 36.5 trilyon hasılat elde eden film, ülkenin kuzeydoğusundaki kar yağışı yüzünden büyük oranda izleyici kaybetti. 
   Cruise'un Japon ordusunu eğitmekle görevlendirilmiş eski bir ABD askerini canlandırdığı filmin dağıtım şirketi Warner Bros Pictures'tan Dan Fellman, filmin ilk 3 günde 29 milyon dolar hasılat elde edeceğini düşündüklerini söyleyerek, "Yine de doğu kıyısında olanları düşününce oldukça memnunuz, hava bu kadar kötü olmasaydı daha fazla izleyiciye ulaşacağımızdan eminim" diye konuştu. 
   
   İkinci kötü başlayış 
   ABD'yi vuran kar yağışları yüzünden beklenen oranda izleyici çekmeyen "Son Samuray", Tom Cruise'un eski eşi Nicole Kidman'la başrolünü paylaştığı, ilk 3 günde 21 milyon dolar hasılat getiren "Gözü Tamamen Kapalı" filminden sonraki en kötü açılış hasılatı yakalayan filmi oldu. Cruise'un bir önceki filmi "Azınlık Raporu" ise 35.7 milyon dolarlık gişe hasılatı elde etmişti. 
   
   
</TEXT>
</DOC>
