<DOC>
<DOCNO> 245897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/yasam/axyas01.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çemberlitaş'ta tüfek çatmak 
</HEADLINE>
<TEXT>


Sokak AHMET TULGAR 

Eskiden, bizim çocukluğumuzda daha fazlaydılar. Hemen her gün gelirlerdi mahallemize. Mermi niyetine dibinde renkli tüyler olan iğneler atan tüfekleri ve hedef tahtalarıyla. 
Yazları, sahilde, deniz kenarlarında hedef tahtalarının yerini ipe astıkları renkli balonlar alırdı. 
Şimdi daha çok geleneksel, eski semtlerinde şehrin, rastlıyoruz onlara. Bir de, alt ve orta sınıflara bırakılmış, kalmış sahillerinde İstanbul'un Seyyar poligon mu desek artık, yoksa gezici talimg h mı 
Çocuklara, gençlere iki kuruş karşılığı atış yaptıran, ekmeğini bu yolla kazanan bu adamların da çoğu Kürt yurttaşlarımız Ne yapalım ülkenin sosyolojisi bu işte. 
Geçen çarşamba akşamı gazeteden bir grup arkadaş Sultanahmet'ten Beyazıt'a yürüyoruz. 
Çemberlitaş'ta, tam Taş'ın olduğu meydanlıkta, iki adam çömelmiş oturuyor, basit düzenekli tüfekleri bacaklarının arasında. 
Kent şımarıklığı, taşkınlığı işte Arkadaşlarıma, "Bakın, gerillalar inmiş" diye seslendim. 
Aslında çok da yakınlarında değildik henüz. Ama adamlar duydular ve artık yakın tarihin onlara içselleştirdiği hangi korku, umut ya da beklentidense, ikisi birden ayağa fırladılar. 
O kadar gerilmişti ki o bir saniye önceki sakin çehreleri, hemen telaşla ellerini sıkıp yanaklarından öptüm ikisinin de. Ercan Arslan da kaçırmayıp enstantaneyi bastı tabii art arda deklanşöre. 
Yürümeye devam ettik sonra arkadaşlarımla. 
Önümüzde de üç genç adam. Biri de ahk m kesiyor "Bunlara izin veriyorlar böyle, ondan sonra da turistler memleketlerine dönünce eşlerine dostlarına 'Türkiye'ye gittik. İstanbul'da ana caddelerde milisler ellerinde tüfeklerle, Kalaşnikoflarla dolaşıyor, nöbet tutuyorlardı' diye anlatıyorlar." 
Korkularımız, umutlarımız ve beklentilerimizle sokaklardayız hepimiz. 

Sultanahmet'te zengin evi 

Dünya Gazeteler Birliği'nin WAN bu yıl Milliyet tarafından İstanbul'da organize edilen kongresinin İstanbul Üniversitesi'ndeki kapanış galasından sonra Sultanahmet'e gittik. Amaç bu güzel geceyi biraz daha uzatmaktı. Beraberimizde Isabelle adında bir Alman, Said adında da bir Faslı meslektaşımız, Milliyet İzmir Temsilcisi Bülent Zarif'in kaldığı Seven Hill Otel'in terasındayız. 
Isabelle ve Said daha oturmadan kendi eksenleri etrafında dönerek İstanbul'u seyretmeye başladıklarında daha o anda içim gururla doluyor. 
Sonra oturuyoruz. Hani evlerini gezdirmeye bayılan zenginler olur ya, aynı öyle, başlıyorum anlatmaya Ayasofya'nın ve Sultanahmet Camii'nin tarihçelerini ve mimari özelliklerini. 
Masadaki konumum nedeniyle Ayasofya arkamda yükseliyor, sırtım değdi değecek. Öyle bir güç geliyor, akıyor ki bana arkamdan iyiyim, çok iyi. Önümde ise Sultanahmet Camii bütün ihtişamıyla. Ondan yansıyan ışıkla yüzümdeki kendinden memnun ifadeyi net olarak görmüştür Isabelle ve Said. 
Asırlar önce bu yapılara, bu sanat şahaserlerine emek vermiş herkese derin bir şükran duyuyorum. "Süleymaniye'yi görmelisiniz bir de" diye ayağa kalkıp anlatıyorum artık. 
Bu gece Ayasofya ve Sultanahmet'in arasında öyle özgüvenli, öyle mutluyum ki Üstelik bir kere onları sahiplendim ya artık herkes beni dinliyor masada. Sözümü dinliyor. 
Yüzlerce yıldır insanlığın ortak serveti olan bu iki yapı bana, misafirlerine evini gezdirip sonra da başarılarından söz eden zenginlerinkinin çok ötesinde, çok daha kıymetli ama sanki biraz benzeş bir gönenç hissi, bir memnuniyet, bir gurur, hatta bir kibir armağan ediyor. 

Bu haziran trafikte 

Bu ayın sonunda yapılacak Nato Zirvesi, İstanbulluları sadece siyasi değil, gündelik nedenlerle de kızdırıyor. Beyoğlu, Şişli ve Beşiktaş ilçeleri, üst düzey komutanların denetimine hazırlanan garnizon halini aldı. Her yerde yasak savma, ambalajlama babından onarımlar, restorasyonlar. Trafik işkenceye dönüştü. Akışa yapılan müdahaleler sonucu, Taksim'den Şişli'ye ancak 45 dakikada gitmek mümkün oluyor. Talimhane korku tüneli gibi, girdin mi de çıkamıyorsun. Dolmabahçe'den Karaköy'e giden hattaki metro inşaatına bir de zirve kazması değince, tek şeritte takılıp kaldı araçlar. Bu sefer hücum Tarlabaşı'ndan Unkapanı'na. Bu yol da iptal böylece. 
Bu haziranımızı da NATO teslim aldı yani. 


</TEXT>
</DOC>
