<DOC>
<DOCNO> 226970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur03.html </URL>
<DATE> 2004/03/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Define hayali boş çıktı 
</HEADLINE>
<TEXT>

     Kayseri'de jandarma ve müze müdürlüğü denetiminde yapılan define kazısında birşey bulunamadı. Kazının yapıldığı köyde ''400 kilo altın bulunmuş'' dedikodusu yayıldı. 
     AA muhabirinin aldığı bilgiye göre, sanayide kaporta-boya atölyesi bulunan Yaşar Kevser, bir arkadaşının kendisini yönlendirmesiyle merkeze bağlı Tavlusun Köyü'nde ''Çalgan'' bölgesinde kazı yapmak için Kayseri Arkeoloji Müzesi Müdürlüğü'ne başvurdu. 
     Müze yetkilileri ve jandarma denetiminde dozer kiralayarak bölgede 4 gün boyunca kazı yapan Yaşar Kevser, define yerine çakıl taşları buldu. 
     Kevser, AA muhabirine yaptığı açıklamada, kendisini bir arkadaşının yanıltıldığını ve harcadığı 3 milyar liranın boşa gittiğini belirterek, şunları söyledi 
     ''Aldığımız istihbarat yanlış çıktı. Aslında bölgede altın olduğu yıllardan beri biliniyor, ama nokta olarak tam yerini bulamadık. Yanlış istihbaratın kurbanı olduk. Kazı için harcadığım 3 milyar boşa gitti.'' Öte yandan kazının yapıldığı Tavlusun Köyü'nde define bulunduğu ve yeraltından 400 kilo altın çıkartıldığı dedikodusu yayıldı. 
     Kayseri Arkeoloji Müzesi Müdürü Hamdi Biçer de define kazısını değerlendirerek, ''Her yıl bazı kişiler bize başvurup kazı için izin isterler. 30 yıllık meslek hayatımda izin alarak kazı yapan birinin kayda değer birşey bulduğunu görmedim'' diye konuştu. 
     

     
</TEXT>
</DOC>
