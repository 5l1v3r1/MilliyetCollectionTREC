<DOC>
<DOCNO> 224307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonyas08.html </URL>
<DATE> 2004/03/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Temiz su kaynakları hızla azalıyor... 
</HEADLINE>
<TEXT>

     Dünya Su Günü, 1 milyardan fazla insanın güvenli içmesuyu, 2.5 milyar insanın ise güvenli arıtma hizmetlerinden yoksun olduğu tabloda kutlanıyor. 
     Dünya Su Günü nedeniyle yazılı bir açıklama yapan Çevre Mühendisleri Odası Başkanı Cihan Dündar, yüzyılın en önemli sorunlarından birinin, temiz su kaynaklarının hızla azalması, suya erişimin zorlaşması ve su yoksulluğunun giderek artması olduğunu belirtti. Dündar, Birleşmiş Milletler Çevre Programının 2002 yılında yayınladığı 3. Küresel Çevre Raporuna göre, başta Afrika ve Asya kıtalarında yaşayanlar olmak üzere, dünyada 1,1 milyar insanın güvenli içmesuyu, 2,5 milyar insanın ise güvenli arıtma hizmetlerinden yoksun olduğuna dikkat çekti. Dündar, su kaynaklarının yönetimi konusundaki kötü politikaları eleştirirken, "İnsan ve canlı yaşamının devamlılığı adına, su konusunda da sağlıklı, adil ve sürdürülebilir çözümler üretilebilmesi için, sağlıklı bir çevrede yaşama hakkının bir insan hakkı olarak ve kamusal bir anlayışla ele alınması gerekmektedir" dedi. 

ANKA 
     
</TEXT>
</DOC>
