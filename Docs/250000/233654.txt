<DOC>
<DOCNO> 233654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/ekonomi/eko03.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fırsatlar arttı, yatırıma geldik' 
</HEADLINE>
<TEXT>

   Türkiye'de yatırım fırsatlarının arttığını belirten Danimarka Prensi Joachim, ekonomik bağları güçlendirmek için potansiyel bulunduğunu söyledi 
      EKONOMİ SERVİSİ 
   
   Danimarka Prensi Joachim, Türkiye'de yatırım ve ticarete olan ilgilerinin giderek artmakta olduğunu belirterek, "Enerji ve çevre sektörünün modernizasyonu ve liberalleştirilmesi, Türkiye'de yatırım fırsatlarını artıracaktır" dedi. 
   Danimarka - Türk İş Forum'una onur konuğu olarak katılan Prens Joachim, yaptığı konuşmada Danimarka şirketlerinin Türkiye'deki fırsatların farkına vardığını ancak ekonomik bağları güçlendirmek için h l büyük bir potansiyel bulunduğunu söyledi. 1999 yılından beri iki ülke arasındaki karşılıklı ticaretin ikiye katlandığını dile getiren Prens, "Danimarka kamu ve özel sektörü ülkenizdeki aktivitelerini artırıyor. Karşılıklı ilişkilerimiz ilerliyor ve genişliyor. Bu forum da pozitif gelişmeye katkıda bulunacaktır" dedi. 
   Forumda konuşan Danimarka Sanayileri Konfederasyonu Başkanı Johan Schroder, Danimarka'nın Türkiye'ye yaptığı doğrudan yatırımların 1994 - 2001 yılları arasında yüzde 400 arttığını belirterek, "Türkiye gibi 70 milyonluk bir pazara iyi davranmak ve büyük ilgi göstermek gerekiyor" dedi. Avrupa'nın Türkiye'deki yatırımlarının Rusya ile aynı seviyede olduğunu kaydeden Schroder, "Türkiye işe geri döndü. Türkiye yüksek büyümeyle geri döndü, düşük faiz oranları ve düşük enflasyonla geri döndü" dedi. 
   
   Mavi boncuk 
   İş Forumu'nun açılışına katıldıktan sonra İstanbul'un tarihi ve turistik yerlerini gezen Danimarka Prensi Joachim, öğle saatlerinde döndüğü Çırağan Sarayı'nda, şirket temsilcileri ile tekrar bir araya geldi. 
   Bu arada Yaşar Holding Yönetim Kurulu Başkanı Feyhan Kalpaklıoğlu da Prens'e Türkiye'nin tarihi ve turistik yerlerinin yer aldığı bir kitap ile mavi boncuk verdi. Prens de Kalpaklıoğlu'na mavi bir vazo hediye etti. 
   
   
</TEXT>
</DOC>
