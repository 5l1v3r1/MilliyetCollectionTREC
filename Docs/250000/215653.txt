<DOC>
<DOCNO> 215653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/yazar/guclu.html </URL>
<DATE> 2004/02/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Antakya'da mahsur kaldık 
</HEADLINE>
<TEXT>

   
   İstanbul'un karı kışı sadece İstanbul'u etkilemiyor. Gelmek isteyen gelemiyor. Gitmek isteyen gidemiyor. Yarın yeni bir soğuk dalgası geliyormuş. Eyvah ki eyvah... 
   Rotary kulüplerinin gençlere düzenlediği liderlik semineri için perşembe günü birliğine Antakya'ya gittik. Cumartesi gecesi zor döndük. Uçaklarda yer bulamayıp pazartesiye kalanlar da vardı. Anlayacağınız şu günlerde yola çıkarken seyahat çantanızı daha kabarık hazırlamanızda yarar var. Dönüş tarihine de çok önemli randevular koymayın. 
   Bir arkadaşımız, son bir ayda nik hını iki kez ertelemek zorunda kaldı. Üçüncüsü yarın. Kar yağmasın, trafik kilitlenmesin diye hep birlikte dua ediyoruz... 
   
   Antakya'nın güzellikleri    Binlerce yıllık geçmişi ile Antakya, çok özel kentlerimizden birisi. Dinlerin, medeniyetlerin, kültürlerin buluştuğu bir nokta. Her şeyi ile farklı bir kent. Her şeyin en iyisini de, en vasatını da bir arada görebilir. Bir arada yaşayabilirsiniz. 
   Bırakın Türkiye'yi dünyanın en güzel mozaik müzesi bu kentimizde. Hıristiyanlık bu kentimizden dünyaya yayılmış. Ezan, çan, hazan sesi, üçü bir arada. Ama bu gidişimde beni en çok etkileyen beyin özürlü yetişkinler için yapılan Yaşamköy oldu. 
   Çok farklı bir noktadan yola çıkmışlar. Her ne kadar sayıları çok kısıtlı da olsa özürlülere yönelik okullar var. Ama bunlar, belli bir yaşa geldiklerinde öğrencilerini kapının önüne koyuyorlar. İşte Yaşamköy onlar için yani yetişkinler için kurulmuş. Hem de yatılı. Ama 18 yaş altındakiler de ihmal edilmemiş, onları da gündüzlü olarak eğitim sürecinin içine katacaklarmış. 
   Yatılı kalacaklar için hazırlanan yaşam mek nları, en güzel öğrenci yurtlarından daha donanımlı. Sorunlarından uzaklaşıp üretken hale gelebilmeleri için hemen her şey düşünülmüş. Atölyeler, ağıllar, seralar ve daha neler neler. 
   Hazineden 49 yıllığına kiralanan 32 dönümlük arazi üzerine kurulmuş. Organik tarımın yanı sıra, su ürünlerine yönelik bir göletin yapımı da gündemde. Alman Rotary kulüplerinden de destek görüyorlar. 
   Yaşamköy'ün işletmeciliğini ise yine gönüllü bir kuruluş olan Zihinsel Özürlüler Vakfı gerçekleştiriyor. 
   Model proje olan Yaşamköy, zihinsel özürlülere yönelik olarak maddi, manevi her türlü desteğe açık. Sahip oldukları deneyimi de herkesle paylaşmaya hazırlar. 
   
   300 çeşit yemek    Türk mutfağının dünyada yeri var. Detaylara inildiğinde de Adana'nın kebabı, Gaziantep'in tatlıları, Ege'nin otları, Karadeniz'in balıkları, Ankara'nın döneri, Şanlıurfa'nın çiğköftesi, Kayseri'nin mantısı akla geliyor. En zengin mutfak nerenin sorusunun cevabı ise kişiden kişiye değişiyor. Antakyalılar bu konuda çok iddialılar. Akdeniz, Ortadoğu, Anadolu ve Fransız mutfağının hem çok içindeler, hem de çok uzağında. 
   Kendini Antakya mutfağının detaylarına adayan mühendis Süheyl Budak, bizim mutfağımızın 4 bin yıllık bir geçmişi var diyor. Gerçekten de sadece mideye değil göze de hitap ediyor. Kırmızı et, balık, sebze, bakliyat hepsi bir arada. Mezelerinin üstüne yok. İşte bazıları Cevizli biber, cevizli havaan köftesi, şakşuka, kısır, yumurta öcesi, humus, içliköfte... 
   Özetin özeti Antakya her yönü ile görülmeye değer bir kentimiz. Bir bahane yaratın ve gidin görün mutlu döneceğinizden emin olabilirsiniz. 
   
      
   
   
</TEXT>
</DOC>
