<DOC>
<DOCNO> 242320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun28.html </URL>
<DATE> 2004/05/24/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Terminatör Savaş korkunç bir şey ama artık trenden atlayamam 
</HEADLINE>
<TEXT>

     ABD'nin California eyaleti valisi, ünlü sinema oyuncusu Arnold Schwarzenegger, ''savaşın korkunç bir şey olduğunu, ancak Amerikan yönetiminin Irak politikasını desteklediğini ve artık bundan vazgeçemeyeceğini'' söyledi. 
     Schwarzenegger, Alman Focus dergisine yaptığı açıklamada, ''Savaş korkunç bir şey. California eyaletinde Irak'ta ölen askerlerin cenaze törenine katıldım. Ayrıca Washington ve Almanya'da yaralı Amerikan askerlerini ziyaret ettim. Ancak bu politikayı destekledim, artık trenden atlayamam'' dedi. 
     ''Sadece Iraklıların bir an önce demokratik bir hükümete kavuşmalarını ve kendi geleceklerini belirlemelerini ümit ettiğini'' belirten Schwarzenegger, ''Ülkenin yeniden imarında kendilerine yardımcı olacağımızı bilmeliler. Askerlerimizin bir an önce ülkelerine dönmelerini diliyorum'' diye konuştu. 
     Irak'taki işkence olaylarıyla ilgili olarak da Schwarzenegger, ''Bu tür olaylarla ilgili fotoğrafları gazetelerin baş sayfalarında gördüğümde, sizden farklı duygular hissetmiyorum. Bu tür olayların meydana gelmiş olabilmesine inanamıyorum. Bunun nasıl olabildiğini bilmiyorum'' ifadesini kullandı. 
     ABD Başkanı George Bush'u desteklediğini ifade eden Schwarzenegger, kendisinin başkan olmak isteyip istemediği sorusuna, ''Bu benim gündemimde değil. Bu sıralar tartışma konusu bile değil. Ancak bu konuda şunu söyleyebilirim 20 yıldan bu yana Amerikan vatandaşı olan herkesin bu en yüksek mevki için mücadele etmeye hakkı vardır'' karşılığını verdi. 
     
</TEXT>
</DOC>
