<DOC>
<DOCNO> 216319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur03.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım "Ankara-İstanbul arası 3 saate inecek" 
</HEADLINE>
<TEXT>

     Ulaştırma Bakanı Binali Yıldırım, demiryoluyla ulaşım ve bu konudaki yatırımlara büyük önem verdiklerini belirterek, ''Ankara-İstanbul arası 2005 yılında 3 saate inecek'' dedi. 
     Bakan Yıldırım, bu gece Ankara Garı'na gelerek incelemelerde bulundu. 
     Ankara-İstanbul seferi için kalkış hazırlığı yapan Fatih Ekspresi'nin yolcularıyla sohbet eden Bakan Yıldırım, asker uğurlamasına da katıldı. 
     Asker uğurlaması için toplanan kalabalığa karışan Yıldırım, İstanbul'a hareket eden trendeki yolculara el salladı. 
     Yıldırım burada yaptığı açıklamada, ani ziyaretlerle ulaşımdaki sorunları yerinde tespit etmeye çalıştığını söyledi. 
     Genel olarak yolcuların memnuniyetiyle karşılaştığını ifade eden Yıldırım, demiryollarının çok ihmal edildiğine dikkati çekti. 
     Ankara-İstanbul Arası Hızlı Tren Projesi'nin 2005 yılında tamamlanmasının planlandığını anlatan Yıldırım, ''Proje tamamlandığında Ankara-İstanbul arası 2005'de 3 saate inecek'' diye konuştu. 
     Bakan Yıldırım, bir yolcunun sorusu üzerine, Konya-Ankara tren seferinin bazı otobüs firmalarınca engellenmeye çalışıldığı iddialarının doğru olmadığını söyledi. 
     
</TEXT>
</DOC>
