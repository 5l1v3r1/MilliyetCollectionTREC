<DOC>
<DOCNO> 203406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur02.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Türkiye 10 yıl içinde AB'ye girer" 
</HEADLINE>
<TEXT>

     9. Cumhurbaşkanı Süleyman Demirel, Türkiye'nin 40 yıldır Avrupa Birliği AB üyeliğinin peşinde olduğunu belirterek, bunun 10 sene içerisinde gerçekleşeceğine inandığını söyledi. 
     Demirel, Başkent ve Koru Rotaract kulüplerinin düzenlediği akşam yemeğinde, Türkiye'nin AB üyeliği sürecine ilişkin değerlendirmelerde bulundu. 
     Türkiye'nin 1963 yılında Ortak Pazar anlaşmasını imzalamasıyla başlayan ve günümüze kadar gelen süreci anlatan Demirel, Türkiye Cumhuriyeti'nin bir Avrupa Projesi olduğunu kaydetti. 
     Avrupa'da ''AB'nin bir Hıristiyan kulübü'' olduğunu düşünen pek çok kişi bulunduğuna dikkati çeken Demirel, Türkiye'nin kendisini Avrupa vatandaşlarına anlatmasının zor olduğunu, bunun yerine oradaki hükümetlere anlatması, hükümetlerin de kendi vatandaşlarını ikna etmesi gerektiğini söyledi. 
     Türkiye'nin AB üyeliği sürecinde Kıbrıs koşulunun sonradan öne sürüldüğünü ifade eden Demirel, Türkiye'nin büyük bir haksızlığa uğradığını ve uğramaya da devam ettiğini belirtti. 
     Türkiye'nin eksiklerini tamamlayarak istikrar içinde büyümesi gerektiğini kaydeden Demirel, ''Eğer bizi almazlarsa... Almazlarsa, kendimizi denize mi atalım Alacaklardır. Bunun kavgası yapılacaktır. Olmazsa, olmaz... Olmazsa Türkiye ölür mü Yok...'' diye konuştu. 
     Türkiye'nin 40 yıldır AB üyeliği için çaba harcadığını, ancak ''yalvar yakar değil, başının dik olduğunu'' ifade eden Demirel, ''Türkiye'nin geleceği parlaktır. Buna bu ülkenin insanlarının inanması lazımdır. Bizden ne köy olur ne kasaba derseniz, sizden ne köy olur ne kasaba...'' dedi. 
     Soruları da yanıtlayan Demirel, Brüksel Zirvesi'ndeki Güneydoğu'ya yönelik değerlendirmeye ilişkin bir soru üzerine, GAP'ın henüz tam anlamıyla bitirilemediğini, son iki yıldan beri de ekonomik kriz nedeniyle bölgeye yatırım yapılamadığını anlattı. Demirel, Güneydoğu ile ilgili değerlendirmeyi bu anlamda ele alarak başka bir anlam yüklenilmemesi gerektiğini belirtti. 
     Bir başka soruyu yanıtlarken, hür ve serbest bir seçimin önemine dikkati çeken Demirel, böyle bir seçimle gelen iktidarı herkesin kabul etmesi gerektiğini söyledi. 
     Demirel, ''Ülkeyi yönetenlerin hür ve serbest bir seçimle gelip, aynı şekilde gitmesi gerekir. İktidarı beğenmezsen mücadele edeceksiniz, ta ki beğendiğinizi getirinceye kadar. 40 senelik siyasi mücadelemin en parlak neticesi, bana göre hür ve serbest bir seçimle gelenin aynı şekilde gitmesidir. Bunun zedelendiği yerde ben yine sokağa çıkarım'' diye konuştu. 
     Türkiye'nin AB üyeliği hedefine ne zaman ulaşabileceğinin sorulması üzerine de Demirel, ''10 yıl içerisinde bunun gerçekleşeceğine inandığını'' kaydetti. 
     
     KKTC'DEKİ SEÇİMLER 
     Demirel, KKTC'deki seçimin sonuçlarına ilişkin bir soruyu yanıtlarken de ''Kıbrıs'ta bir grup 'şimdi, hemen, ne olursa olsun Avrupa' diyor. Bunların arkasında siyasi partiler var. CTP, vesaire... Seçime Rum tarafı girdi CTP ile beraber, Yunanistan, Verheugen girdi. Bir yanda yedi düvel, öbür tarafta Rauf Denktaş. Rauf Denktaş bir kahramandır'' dedi. 
     Seçimin sonunda ''yedi düvelin mağlup olduğunu'' belirten Demirel, ''Bir deyim vardır 'pata olmak' diye. Pata olmuştur. Seçim iktidar çıkarmamıştır'' diye konuştu. 
     Demirel, sürecin nasıl sonuçlanacağıyla ilgili bir değerlendirme yapmak için erken olduğunu da kaydetti. 
     
</TEXT>
</DOC>
