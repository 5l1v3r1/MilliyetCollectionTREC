<DOC>
<DOCNO> 231347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy27.html </URL>
<DATE> 2004/04/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Denktaş'ı Ankara'da yarın kim dinleyecek, kim dinlemeyecek... 
</HEADLINE>
<TEXT>

     24 Nisan'daki referandum öncesinde görüşlerini TBMM'de açıklamak isteyen KKTC Cumhurbaşkanı Denktaş, yarın saat 15 00'te Genel Kurul'a hitap edecek. Denktaş'ın "hayır" temalı bu konuşmasını hükümet kanadından kimlerin dinleyeceği ise kafalarda soru işaretleri doğurdu. 
     Başbakan Erdoğan ile KKTC Cumhurbaşkanı Denktaş arasında geçtiğimiz günlerde Japonya - Türkiye hattında sarfedilen sert sözlerin yarın ki toplatıya ne ölçüde yansıyacağı Ankara kulislerinde merak ediliyor. 
     
     BAŞBAKAN "OTURUMDA BULUNAMAYACAĞIM" 

     Japonya'dan bu gece dönmesi beklenen Başbakan Recep Tayyip Erdoğan, Rauf Denktaş'ın konuşma yaptığı saatlerde, Cumhurbaşkanı Ahmet Necdet Sezer ile haftalık olağan görüşmesinin bulunduğunu belirterek oturuma katılmayacağını açıklamıştı. 
     
     AK PARTİLİ VEKİLLER KATILACAK MI 

     KKTC Cumhurbaşkanı Rauf Denktaş'ın konuşmasını, referandumdan "evet" çıkmalı görüşünü benimseyen AK Parti Grubu'ndan kaç kişinin dinleyeceği henüz bilinmiyor ancak AK Partili milletvekillerinin bir bölümünün Antalya toplantısı nedeniyle Genel Kurul'a katılmayacağı yönünde iddialar konuşuluyor. 
     Gazetecilerin bu yöndeki soruları üzerine TBMM Başkanı Arınç "O tarihte kimin hastası var, kimin çocuğu doğum yapıyor, kimin işi var, kimin işi yok, ben bunları hesaplayacak durumda değilim" dedi. 
     
     MALİYE BAKANI İZMİRDEYİM 

     Toplantıya katılamayacağını açıklayan bir başka isim de Maliye Bakanı Kemal Unakıtan oldu. Unakıtan gazetecilerin sorusu üzerine yarın İzmir'de bulunacağından Genel Kurul'a katılamayacağını söyledi. 
     
     ADALET BAKANI ÇİÇEK DİNLEYECEĞİM 

     Hükümet olarak, Annan Planı'na "Evet" denilmesinden yana olduklarını belirten Adalet Bakanı Cemil Çiçek ise KKTC Cumhurbaşkanı'nın konuşmasını Meclis'teki yerinden dinleyeceğini açıkladı. 
     
     ECEVİT DE DİNLEYECEK 

     Kıbrıs ile ayrı bir bağa sahip olan DSP Genel Başkanı Bülen Ecevit, eşi Rahşan Ecevit ve DSP'li eski bakan ve milletvekilleri de Denktaş'ın konuşmasını dinleyecek. 
     
     CHP'DEN YÜKSEK KATILIM BEKLENİYOR 

     Hükümet'in Kıbrıs politikasını sert şekilde eleştiren ve Denktaş'a destek veren Ana Muhalefet Partisi CHP'nin bu tarihi konuşmaya yoğun ilgi göstermesi bekleniyor. 
     
</TEXT>
</DOC>
