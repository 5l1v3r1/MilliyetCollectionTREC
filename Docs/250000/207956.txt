<DOC>
<DOCNO> 207956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur18.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul-Bandırma deniz otobüsü seferleri iptal edildi... 
</HEADLINE>
<TEXT>

     İstanbul Denizcilik İşletmeleri'nin İDO Balıkesir'in Bandırma ve Bursa'nın Mudanya İlçesi ile İstanbul arasındaki deniz otobüsü ve hızlı feribot seferleri, Marmara Denizi'ndeki fırtına nedeniyle iptal edildi. 
     İDO yetkililerinden alınan bilgiye göre, Marmara Denizi'ndeki fırtına yüzünden, bugün yapılması gereken saat 15.30'daki Bandırma-Yenikapı, saat 18.30'daki Yenikapı-Bandırma ile saat 17.15'te karşılıklı olarak yapılacak Mudanya-Armutlu-Yenikapı-Bostancı deniz otobüsü seferleri iptal edildi. 
     Bandırma-Yenikapı arasındaki 19.30 hızlı feribot seferi de elverişsiz hava koşulları nedeniyle iptal edildi. 
     Hava koşullarının düzelmesiyle birlikte, seferlerin yeniden başlayacağı bildirildi. 
     
     GELİBOLU-LAPSEKİ SEFERLERİ YENİDEN BAŞLADI 

     Çanakkale Boğazı'nda hızı saatte 70 kilometreye ulaşan poyraz nedeniyle, bu sabahtan itibaren geçici olarak durdurulan Gelibolu-Lapseki araba vapuru seferleri ise yeniden başladı. 
     Türkiye Denizcilik İşletmeleri yetkililerinden aldığı bilgiye göre, zaman zaman hızı saatte 70 kilometreye ulaşan fırtına nedeniyle yapılamayan, Gelibolu-Lapseki arasındaki araba vapuru seferleri, saat 14.00'ten itibaren fırtınanın etkisini yitirmesi nedeniyle yeniden başladı. 
     Yetkililer, Çanakkale-Eceabat arasındaki seferlerin normal olarak sürdürüldüğünü, Çanakkale-Gökçeada ve Kabatepe-Gökçeada seferlerinin ise Ege Denizi'ndeki fırtına nedeniyle yapılamadığını kaydettiler. 
     
</TEXT>
</DOC>
