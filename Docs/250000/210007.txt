<DOC>
<DOCNO> 210007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/ekonomi/eko06.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'ta dağıtım şerhi 
</HEADLINE>
<TEXT>

   Rekabet Kurumu, Tüpraş'ı alacak şirketin dağıtım şirketi kurmasının Rekabet Kanunu'na aykırı olacağı ve bazı şartlar getirilebileceği görüşünde 
      ANKARA Reuters 
   
   Rekabet Kurumu yetkilileri, Tüpraş'ı alacak şirketin Petrol Piyasası Kanunu'nda izin verildiği gibi dağıtım şirketi kurmasının Rekabet Kanunu açısından sakıncalı olduğunu ama şirketin özelleştirilmesinde Rekabet Kanunu açısından olumsuz durum olmadığını söyledi. 
   Özelleştirme işlemleri birleşme ve devralma olduğu için Rekabet Kurulu'nun onay vermesi gerekiyor. Tüpraş ihalesinde Rus petrol şirketi Tatneft'in acentası olarak ihaleye giren Efremov Kautschuk GmbH ve Zorlu Grubu'ndan oluşan konsorsiyumun 1.3 milyar dolarlık teklifi Rekabet Kurumu'nun onayına sunulmuştu. Buradaki onaydan sonra teklif Özelleştirme Yüksek Kurulu'nda görüşülecek. 
   
   Gecikme ihtimali 
   Petrol Piyasası Kanunu'ndaki düzenlemenin bir opsiyon şeklinde yazıldığını vurgulanırken, bu durumda Rekabet Kurulu'nun belirleyeceği kriterlerin uygulanması gerektiği belirtiliyor. Bir yetkili, "Bu noktalar Rekabet Kurulu'nda değerlendirilir ve ona göre bazı şartlar çerçevesinde de olsa bu birleşme ve devralma işlemine izin verilebilir" şeklinde konuştu. 
   Özelleştirme İdaresi'nden ÖİB Tüpraş için ek belge istendiği için Rekabet Kurumu kararının, yasal 15 günlük süreyi aşacağı belirtildi. ÖİB, Kurum'a 15 Ocak'ta başvurmuştu. 
   
   Tatneft Tüpraş'ta kararlıyız    Efremov Kautschuk'un kendilerini temsil ettiğini resmen açıklayan Tatneft yönetimi, Tüpraş'ta kararlı olduklarını söyleyerek Çek UniPetrol ihalesinden çekilebileceklerinin sinyallerini verdi. Tatneft'ten yapılan açıklamada, Tüpraş özelleştirmesinin k rlı bir yatırım olarak görüldüğü ve şirketin büyümesinde potansiyel bir yatırım olarak değerlendirildiği, Tüpraş'ın güçlü yönetim ve kalifiye personelinin de önem taşıdığı belirtildi. 
   
   
</TEXT>
</DOC>
