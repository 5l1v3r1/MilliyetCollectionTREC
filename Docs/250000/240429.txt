<DOC>
<DOCNO> 240429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/spor/ymese.html </URL>
<DATE> 2004/05/16/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Horon zamanı 
</HEADLINE>
<TEXT>



Beşiktaş bildiğiniz gibi Önce Adana, sonra Sebat, dün de Rizespor... Forma aynı, futbolcular aynı... Bir gerçek var ki, hedef kaybolduğu zaman kafaların ayaklara hükmetmesi mümkün değildir. Diğer bir deyişle Beşiktaş 'Ununu elemiş, eleğini asmış, adeta içi boşalmış.' Bu tablodaki bir ekipten sezonun son maçında galibiyet beklemek lüksten başka birşey değildi 
Akçaabat Sebat yenilgisiyle kendini ateşe atan Rizespor, Beşiktaş karşısında sıkıntılı bir maç oynadı. Savunma güvenliğini tamamen ortadan kaldıran ve tüm hatlarıyla riske giren Rizespor üç puan alırken, adeta öldü öldü, dirildi. Kaan Dobra'nın ilk yarıda kaçırdığı gol bize göre inanılmazdı. Bu pozisyondan sonra aklı başına gelen Rizespor çok adamla Beşiktaş kalesine yüklendi. Ne var ki, özellikle ilk yarıda kaleci Ramazan birçok pozisyona izin vermezken, penaltı golünde yapacağı birşey yoktu. Kaan'ın, Fahri'yi indirmesi bizce tartışılırdı. Hatta, penaltı değildi. Pozisyona yakın olan Mustafa Çulcu'nun bu kararına Beşiktaşlı futbolcuların itirazı durumu değiştirmedi. 
Penaltı golünden sonra savunma güvenliğini ön plana çıkaran Rizespor hem top çevirdi, hem de zamana oynadı. Çulcu'nun bitiş düdüğüyle birlikte şeref tribününde Rize yönetimi ve işadamlarının horon tepmeleri ilginçti. 
Sezonu mağlubiyetle noktalayan Beşiktaş'ın yeni sezonda müthiş bir revizyona ihtiyacı var. Bunun kaç kişiyi kapsayacağını bilemiyoruz, ama bir gerçek var ki Kartal'da köklü bir değişim şart. 


</TEXT>
</DOC>
