<DOC>
<DOCNO> 233817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko12.html </URL>
<DATE> 2004/04/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Mahfi Eğilmez IMF'den çıkmanın anlamı yok, Türkiye zorlanır 
</HEADLINE>
<TEXT>

     Hazine eski Müsteşarlarından Mahfi Eğilmez, IMF ile yeni bir anlaşma yapılmaması halinde Türkiye'nin çok zorlanacağını savunurken, ''IMF'den çıkmanın bir anlamı yok'' dedi. 
     Eğilmez, Ekonomi Muhabirleri Derneği'nin yayın organı Ekonom'a, Türkiye-IMF ilişkilerinin geleceği konusunda değerlendirmelerde bulundu. 
     Süresi 3 Şubat 2005'de sona erecek Stand-by'ın ardından da, IMF ile bağların koparılmaması gerektiğini vurgulayan Eğilmez, Türkiye'nin bugün kabaca IMF'ye 25-26 milyar dolar borcu bulunduğuna dikkati çekti. Bunun 75-76 milyar dolarlık toplam kamu borcunun üçte birini oluşturduğuna işaret eden Eğilmez, şöyle devam etti 
     ''Daha önemlisi kısa dönemli borçlar, IMF'ye olan borçlar. O halde bizim en kısa vadeli borç sorununu çözmemiz lazım. Yani yıllara yaymamız lazım. Yıllara yayabilmenin tek yolu da IMF'den geçiyor. Kendimizi zorlayarak 2-3 sene içinde borçlarımızı ödeyeceğiz demek yerine 25 milyar doları daha rahat ödeyebilmek için IMF ile yeni bir düzenleme yapmak lazım. Bunun Stand-by olması şart değil. Mevcut borçlar, yeni bir düzenleme içine sokularak, yeni bir anlaşma ya da yeniden borç verilmiş gibi yapılabilir. Kısacası, süre uzatmak için böyle bir Stand-by yapılabilir. 
     IMF ile konuşup 3-4 yıl daha Stand-by gibi anlaşma yapıp, borçları da katarak, böyle bir erteleme yapılabilir. IMF, böyle bir beceriye sahip.'' 
     
     ZORLANMANIN ANLAMI YOK 
     IMF ile yeni bir anlaşma yapılmaması halinde, Türkiye'nin çok zorlanacağını, oysa böyle bir zorlanmanın hiç anlamı olmadığını ifade eden Mahfi Eğilmez, ''IMF'den kurtulmayı niye istiyoruz Popülizm mi yapacağız'' diye sordu. 
     IMF ile bağları kopararak prestij sağlanabileceğini, ancak siyasal iktidarın böyle bir ilave prestije ihtiyacı olmadığını belirten Eğilmez, '' İkincisi IMF'den çıkacağız, maaş zamlarını istediğimizi gibi yapacağız denir. Bu da ekonomiyi batırır. Bunun için IMF'den çıkmanın bir anlamı yok'' açıklamasında bulundu. 
     AB ile müzakere sürecinde ilerleyen bir Türkiye'nin IMF ile ilişkilerini bitirmesinin, bu açıdan da yanlış olacağını öne süren Eğilmez, daha sonra şu görüşleri savundu 
     ''Bu, etrafımıza hava atmak için yapacağımız birşey olur. Dünya bize niye bakıyor IMF ile birlikte yaptılar, çok da iyi yaptılar deniyor. IMF, Türkiye'yi denetliyor ve İyi gidiyor diyor, dünyaya mesaj veriyor. Hava atacağız diye çıkarsak, mesaj verecek kimse kalmıyor. Oradaki çıpayı kaybederiz ve hiç bir anlamı olmaz. Hatta bugünden IMF ile bir anlaşma zemini arandığını belirtip, konuşmak lazım.'' 
     
</TEXT>
</DOC>
