<DOC>
<DOCNO> 246998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/ekonomi/eko03.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gönlüme göre olmadı' 
</HEADLINE>
<TEXT>


Özelleştirme kendisine bağlandığında "Babalar gibi satarım" diyen Maliye Bakanı, hayal kırıklığını "Herşey gönlüme göre olmuyor" sözleriyle açıkladı 

ANKARA Milliyet 

Özelleştirme anlayışını "Babalar gibi satarım" sözleriyle ifade eden Maliye Bakanı Kemal Unakıtan, Petkim, Tekel Sigara, Tüpraş gibi ihalelerdeki başarısızlığı ve Milli Piyango'daki gecikmeyi, "Ben gönlümdekileri, arzularımı size aktarıyorum. Fakat herşey gönlüme göre olmuyor" diye açıkladı. 
Özelleştirmelerde gelinen noktayı anlatmak için yaptığı basın toplantısında soruları yanıtlayan Unakıtan, Başbakan Tayyip Erdoğan'ın Tekel ihalesine katılan gruplar arasında 'danışıklı dövüş' tespit edildiğine ilişkin açıklamasını şöyle değerlendirdi 
"Başbakanımızın o toplantısında ben bulunmadım. Başbakanımızla bu konuyu da görüşmedim. Sanıyorum başka bir şeyden bahsetmiş olabilir. Fakat Tekel ihalesine giren firmalar dış dünyada da haklı yerini bulmuş olan değerli firmalardır. O konunun ihaleye girmiş olan firmalarla herhangi bir ilgisi yoktur. Biz, o firmalara saygı duyarız." 
Unakıtan, "Başbakan, Tüpraş ihalesinin iptaliyle ilgili yargı kararı sonrasında bürokrasinin hükümeti engellediği yönünde sözler sarfetti. Siz de yargıyı bürokratik bir mekanizma gibi mi görüyorsunuz" sorusuna, "Türkiye'de kuvvetler ayrılığı prensibi vardır. Anayasa'dan kaynaklanan bütün haklara herkesin saygı duyması lazım. Başbakan'ın konuşmaları hakkında bir yorum yapmam. Bu hakkı da kendimde görmem" yanıtını verdi 

Yargı kararının etkisi 
Tüpraş'ta "Danıştay sürecinin ne kadar süreceği ve bunun büyük özelleştirmeleri olumsuz etkileyip etkilemeyeceği" yönündeki soruya karşılık Unakıtan, yargı kararlarına saygısının sonsuz olduğunu belirterek sözlerine şöyle devam etti 
"Yurtdışından gelen birçok yatırımcı 'Efendim bu Tüpraş kararından sonra acaba girmemiz mümkün mü, yani yine biz böyle bir şeylerle karşılaşır mıyız, karşılaşmaz mıyız' diye soruyorlar. Onun için, samimi ve net şekilde açıklamak isterim ki, etkiler." 
Unakıtan, Milli Piyango'da önce kanun değişikliği yapmadan ihaleye çıkmayı düşündüklerini, sonradan bu kararın alacaklı açısından "risk primi" yaratacağı gerçeğinden hareketle vazgeçtiklerini ve bu yüzden ihalenin mayısta gerçekleşmediğini söyledi. 

'Performansları iyi' 
Unakıtan, bürokratların performanslarını iyi bulduğunu ifade ederken "Onlar özelleştirmeyi tamamlayacak, ondan sonra onları özelleştireceğiz" dedi. Yargının Tüpraş'la ilgili iptal kararının gerekçeleri arasında "idari hata yapıldığı" tespitinin de bulunduğunun hatırlatılması üzerine Unakıtan şöyle konuştu 
"Özelleştirme İdaresi ÖİB , Tüpraş dahil 2004'te 2.3 milyar dolarlık ihale yaptı ve alıcıları belirledi. Bu idareye 'başarısız' diyorsanız benim diyecek bir şeyim yok." 

Erdemir, New York'a hazırlanıyor Maliye Bakanı Kemal Unakıtan, bazı önemli kuruşların New York Borsası'na kote edilmesi için çalışmaların devam ettiğini ve bu kuruluşlar arasında yer alan Erdemir'in danışman tutma aşamasına geldiğini belirtti. Unakıtan, Erdemir'le ilgili olarak, "Önümüzdeki günlerde, aylarda önemli gelişmeler olacak" dedi. 

Kasaya 468 milyon dolar girdi Özelleştirme işlemlerinden 2004 yılı içinde toplam 711 milyon dolarlık gelir elde edildiğini belirten Maliye Bakanı Unakıtan bu bedelin 468 milyon dolarının kasaya girdiğini söyledi. Elektrik dağıtım ihalelerinin gelecek yıldan itibaren başlamasının planlandığına işaret eden Bakan Unakıtan, Petkim'i de ikinci bir takvim süreci sonunda satacaklarını kaydetti. 

Telekom'a 20 danışman adayı Bakan Unakıtan Türk Telekom'un özelleştirilmesine yönelik bilgilendirme süreci başlatıldığını ve 21 Mayıs 2004 itibariyle 11 firmanın, doğrudan veya danışmanlarınca bilgi beyanında bulunduğunu söyledi. Unakıtan, danışman firmaların seçiminde davetiye usulünün kullanılacağını dile getirdi. ÖİB Başkanı Metin Kilci de listelerinde yer alan 20'ye yakın firmaya davetiye gönderildiğini söyledi. 


</TEXT>
</DOC>
