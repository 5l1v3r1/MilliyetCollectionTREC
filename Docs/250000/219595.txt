<DOC>
<DOCNO> 219595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur30.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP adayı Ateş Gökçek'in yaptığı işlerin hesabını kimse bilmiyor 
</HEADLINE>
<TEXT>

     CHP Ankara Büyükşehir Belediye Başkan Adayı Yılmaz Ateş, ''Gökçek'in, yaptığı işlerin hesabını kimse bilmiyor. 1'e yapılacak işi 4-5'e yapıyor. Biz yapılan işlerin karşısında değiliz, ama yapılanların hesabı verilmelidir'' dedi. 
     Ateş, CHP Ankara Milletvekili Yakup Kepenek ve Sincan Belediye Başkan Adayı Feyzi Ünal ile birlikte, Sincan'da çeşitli dernek ve sivil toplum örgütlerini ziyaret etti. 
     İlk olarak Sincan Kamyoncular, Minibüsçüler, Otomobilciler Esnafı ve Şoförler Odasını ziyaret eden Ateş, CHP'nin, Türkiye'nin yarınlarının partisi olduğunu belirterek, yerel seçimlerin bunun için iyi bir fırsat olduğunu söyledi. 
     Ankara'da ve Sincan'da yanlışlar yapıldığını savunan Ateş, CHP kadrolarının bu yanlışları düzeltmek ve halka daha iyi hizmet vermek için halkın karşısına aday olarak çıktıklarını kaydetti. 
     Konuşmasında sık sık Ankara Büyükşehir Belediye Başkanı Melih Gökçek'i eleştiren Yılmaz Ateş, ''Yaptığı işlerin hesabını kimse bilmiyor. 1'e yapılacak işi 4-5'e yapıyor. Biz yapılan işlerin karşısında değiliz, ama yapılanların hesabı verilmelidir'' dedi. 
     Ateş, esnafa büyük önem verdiklerini de belirterek, Ankara Büyükşehir Belediye Başkanı olduğu takdirde, şehir merkezinde büyük alış veriş merkezlerinin kurulmasına izin vermeyeceklerini söyledi. 
     Sincan Kamyoncular, Minibüsçüler, Otomobilciler Esnafı ve Şoförler Odası Başkanı Mehmet Gündüz de, şoför esnafının sorunları hakkında bilgi vererek, sivil toplum örgütlerinin bir siyasi kimliğinin olamayacağını kaydetti. 
     Daha sonra Sincan-Etimesgut-Yenikent Sanayicileri ve İşadamları Derneği'ni SİSİAD ziyaret eden Ateş, Ankara'nın en büyük sorununun yoksulluk olduğunu söyledi. Ateş, bu sorunun ortadan kaldırılması için yerli ve yabancı yatırımcı kuruluşlarla görüşerek, bölgeye yatırım yapmalarını sağlayacağını ve yoksul ailelerin evlerinde en az 1 kişiyi iş sahibi yapacağını söyledi. 
     Ateş, SİSİAD Başkanı'nın, AK Parti'den Yenikent Belediye Başkan adayı olmasına rağmen kendisini samimi bir şekilde karşılamasına da teşekkür etti. 
     SİSİAD Başkanı ve AK Parti Yenikent Belediye Başkan adayı Emin Özer de, demokrasinin en güzel örneğinin farklı partilere mensup kişilerin biraraya gelmesi olduğunu söyledi. 
     Yılmaz Ateş'in, Ankara'nın sorunlarını yakından takip ettiğini belirten Özer, Ateş'e, SİSİAD'ın sorunlarını içeren bir dosya sundu. 
     
</TEXT>
</DOC>
