<DOC>
<DOCNO> 243492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun17.html </URL>
<DATE> 2004/05/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Talat Verilen taahhütler tutulmalı 
</HEADLINE>
<TEXT>

     KKTC Başbakanı Mehmet Ali Talat, Kıbrıs Türklerinin maruz kaldığı tecrit politikalarının kaldırılması gerektiğini belirterek, ''Bize bugüne kadar verilen, 'kimin yapıcı olduğuna bakarak politika belirleyeceğiz' taahhütlerinin tutulması gerekiyor'' dedi. 
     Başbakan Talat, Kıbrıs Türkünün referandumda büyük bir cesaret örneği göstererek, nüfusunun 3'te 1'inin yer değiştireceğini bile bile, dünya ile bütünleşme ve çağdaş bir toplum olma yolunda adım attığını söyledi. 
     Başbakan Talat, Türkiye Bilişim Derneği'nin Girne'deki Acapolco Tatil Köyü'nde düzenlediği ''Kamu Bilişim Platformu VI'' etkinliğinde yaptığı konuşmada, yer değiştirecek 3'te 1 nüfusun da referandumda olumlu yönde oy kullandığına işaret ederek, ''Bu beyinlerde çok önemli bir devrimdir. Kıbrıs Türkü bu değişimi yaşadı'' dedi. 
     Talat, referandumdan önce Kıbrıslı Türklerin ''hayır'', Rumların ''evet'' diyeceği düşüncesinde olan uluslararası toplumun referandumdan sonra büyük şaşkınlık yaşadığını ve hazırladığı taslakların altüst olduğunu anlattı. Talat, Avrupa Birliği ve ABD'nin bu şaşkınlığının halen devam ettiğini ifade etti. 
     Kıbrıslı Türklerin dünyadan tecrit edildiğini, dünya ile telefon bağlantısının bile Türkiye üzerinden yapıldığına işaret eden Talat, ''Böylesine sıkıntılı, böylesine çağdaş olmayan bir yaşam sürmek zorunda kalıyoruz'' diye konuştu. 
     Başbakan Talat, çağdaş olmayan bu yaşamı Kıbrıs Türküne reva görenlerin, referandumdan sonra tutumlarını değiştirmeye başladığını kaydetti. Kıbrıs Türkünün daha önce çözüm istemeyen taraf ve Türkiye'nin de onun destekçisi olarak algılandığını belirten Başbakan Talat, referandumdan sonra bunun böyle olmadığının görüldüğünü söyledi. Başbakan Talat, Kıbrıs Rum liderliğinin aslında çözüm istemediği, dünyada imaj peşinde olduğunun ortaya çıktığını kaydetti. 
     Kıbrıslı Türklerin, Kıbrıs sorununun çözümünü ve Kıbrıs'ın yeniden birleşmesini istediğini referandum sonucuyla ortaya koyduğunu belirten Talat, ''Şimdi geldiğimiz noktada bu gerçekleri pekiştirmek gibi bir yükümlülükle karşı karşıyayız'' diye konuştu. 
     Geçmişte otaya konulan çözüm önerilerine Rumların, Türk tarafının ''hayır'' diyeceğini anladığı için ''evet'' dediğine işaret eden Talat, bugün durumun farklı olduğunu, Kıbrıs Türk halkının taktik olarak değil, stratejik olarak çözüm istediğini ve hükümetin de bunu desteklediğini anlattı. 
     
     AB'YE BÜYÜK GÖREV DÜŞÜYOR 
     Başbakan Talat, şöyle devam etti 
     ''Hükümetimiz, Kıbrıs sorununun çözümünü, Kıbrıs'ın yeniden birleşmesini vizyon olarak ortaya koymuştur. Ancak Rum tarafının 'hayır', Türk tarafının 'evet' demesiyle birlikte de Türk toplumunun bir başka toplum tarafından tecrit edilmeye devam edilmesini kabul edemeyeceğini vurgulamıştı. 
     Bir aile, demokratik yoldan yapacağı bir oylamayla ancak kendi kümesindeki tavuğu kesmeye karar verebilir. Komşunun kümesindeki tavuğu kesmeye karar veremez. Şu anda Rumların ortaya koyduğu tutum aynen buna benziyor. Kendi içlerindeki demokratik bir oylamayla Kıbrıs Türklerini tecrit etmeye devam etme kararı alıyorlar. Böyle bir şey olamaz. 
     Bunu dünyanın kabul etmesi, AB'nin kabul etmesi düşünülemez. Bu mantık dışı olayın bir şekilde düzeltilmesi gerekir. Bundan dolayıdır ki, Kıbrıslı Türklerin bugüne kadar maruz kaldığı tecrit politikasının ortadan kaldırılması gerekiyor. Tecridin bitirilebilmesi için uluslararası topluma ve tabii ki AB'ye, teorik olarak üyesi olduğumuz AB'ye büyük görev düşmektedir. Bize bugüne kadar verilen, 'kimin yapıcı olduğuna bakarak politika belirleyeceğiz' taahhütlerinin tutulması gerekiyor.'' 
     
</TEXT>
</DOC>
