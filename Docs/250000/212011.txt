<DOC>
<DOCNO> 212011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur05.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tır şoförü faciayı önledi... 
</HEADLINE>
<TEXT>

     Aydın-İzmir otobanında seyir halinde iken, aniden alev alan boş kasa yüklü TIR'ın şoförü, diğer otomobillere zarar vermemek için, aracı kenara çekip, yanan motor kısmıyla kasasını ayırarak büyük bir faciayı önledi. 
     AA muhabirinin aldığı bilgiye göre, İzmir'den Aydın'a seyir halinde olan Hüseyin Altıntaş yönetimindeki 14 AS 520 plakalı TIR, Abdurrahmanlar Köyü yakınlarında motor kısmında meydana gelen arızadan dolayı alev aldı. 
     İçinde çok sayıda boş meyve-sebze kasası bulunan TIR'ın şoförü, diğer otomobillere zarar vermemek için TIR'ı yol kenarına çekti. Karayollarına ve itfaiyeye yangını ihbar eden TIR şoförü, yangının büyümesi üzerine kendi olanaklarıyla yanan kısımla TIR'ın kasasını ayırarak büyük bir faciayı önledi. 
     İtfaiyenin güçlükle söndürdüğü yangın sonrası TIR'da yaklaşık 60 milyar lira zarar olduğu bildirildi. 
     Altıntaş, yangının kasayı sıçraması halinde dolu olan mazot bidonlarının alev alabileceğini düşündüğü için soğukkanlı davranıp olaya müdahale ettiğini belirtti. 
     Bu arada yangın nedeniyle Aydın-İzmir otoban yolu bir süre trafiğe kapatıldı. 
     
</TEXT>
</DOC>
