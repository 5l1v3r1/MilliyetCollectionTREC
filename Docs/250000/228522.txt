<DOC>
<DOCNO> 228522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/siyaset/siy03.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker, Denktaş'ı soracak 
</HEADLINE>
<TEXT>

   Komutanlar, bugünkü MGK toplantısında, hükümetin Rauf Denktaş'la ipleri koparmasından duyulan rahatsızlığı ve derogasyonları gündeme getirecek 
      BARKIN ŞIK Ankara 

   
   Milli Güvenlik Kurulu'nun MGK bugün yapılacak toplantısı öncesi bir araya gelen TSK komuta kademesi, Annan Planı'nda KKTC lehine yer alan derogasyonların AB hukuku açısından garanti altına alınmadığı değerlendirmesini yaptı. Anlaşmanın bu haliyle kabul edilmesinin "Buz üstüne yazı yazmak" olduğu görüşünü MGK'ya taşıyacak olan asker kanadı, hükümetle KKTC Cumhurbaşkanı Rauf Denktaş arasındaki ilişkilerin bozulmasını da gündeme getirecek. 
   Genelkurmay Başkanı Orgeneral Hilmi Özkök ve kuvvet komutanları dün Genelkurmay kararg hında yaptıkları değerlendirme toplantısında, plandaki nüfus, yerleşim ve mülkiyet açısından getirilen derogasyonları tartıştı. AB Komisyonu'nun verdiği "Uyum Senedi" garantisinin AB mevzuatı açısından ikincil hukuk olduğunu kaydeden askerler, derogasyonların kalıcı olması gerektiği yönünde görüş birliğine vardı. Toplantıda KKTC lehine hükümleri Rumların delmemesi için anlaşmanın AB ülkelerinin ulusal parlamentolarından geçirilmesi gerektiğini belirtecek olan askerler, Yunanistan'ın İsviçre'deki görüşmelerde bu konuda yazılı garanti vermekten kaçındığını da anımsatacak. 
   
   'Hudut düz olmalı' 
   Annan Planı'ndaki hudut çizgisinin "anormal" olduğu görüşüne varan askerler, sınırın düz bir hatta çizilmesinin Türk tarafının "olmazsa olmazları" arasında bulunduğunu anımsatacak. Askerler, yerlerinden olacak 57 bin KKTC vatandaşının rehabilitasyonu konusundaki eksiklikleri de masaya taşıyacak. Kıbrıs konusundaki gelişmeler bu hafta TBMM'nin gündemine de gelecek. Dışişleri Bakanı Abdullah Gül, yarın Genel Kurul'a konuyla ilgili bilgi verecek. 
   
   
   
</TEXT>
</DOC>
