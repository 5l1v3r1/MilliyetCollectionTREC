<DOC>
<DOCNO> 233934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur18.html </URL>
<DATE> 2004/04/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sivas'ta Güzel Sanatlar Fakültesi için kadın model bulunamıyor... 
</HEADLINE>
<TEXT>

     Cumhuriyet Üniversitesi CÜ Güzel Sanatlar Fakültesi'nde eğitim amaçlı yapılan resim ve heykellerde model olacak kadın bulunamadığı için sıkıntı yaşanıyor. 
     Güzel Sanatlar Fakültesi Heykel Ana Sanat Dalı Başkanı Nihat Sabahat, AA muhabirine yaptığı açıklamada, resim ve heykel bölümlerinde modelden desen çalışmasının temel çalışmalardan biri olduğunu belirterek, bu tür çalışmalardaki temel amaçlarının, öğrencilere insan anatomisini göstermek ve ışık, gölge olgusunu model üzerinde uygulama fırsatı vermek olduğunu söyledi. 
     Modelliğin çıplaklık olarak algılanması nedeniyle, bu tür çalışmalarda kimsenin model olmak istemediğini ifade eden Sabahat, ''Halbuki giyinik bir şekilde de model olunabilir. Biz soyunmayı şart koşmuyoruz ve kimseden soyunmasını istemiyoruz. Bu yüzden insanların bu düşünceden sıyrılarak, bize model olmalarını istiyoruz'' diye konuştu. 
     Resim İş Bölümü Öğretim Üyesi Yrd. Doç. Dr. Ahmet Çolakoğlu da bu tür çalışmalarla, öğrencilere insanların mimiklerini, ışık, gölge oyunlarını, vücut kıvrım ve çizgilerini cansız bir manken yerine birebir insanda görmelerini amaçladıklarını belirtti. 
     Çalışmalarında canlı model bulamamanın sıkıntısını yaşadıklarını belirten Çolakoğlu, ''Biz burada sanat yapıyoruz. Her şey çıplaklık değildir. Özellikle bayan model bulamadığımız için, kendi öğrencilerimiz sırayla modellik yapıyor'' dedi. 
     
     EĞİTİM MASRAFLARINI, MODELLİK YAPARAK KARŞILIYOR 

     Bu arada, fakültede 1 yıldır canlı modellik yapan Maden Mühendisliği 4. sınıf öğrencisi 24 yaşındaki Ahmet Kaleli, buradan elde ettiği aylık 80 milyon liranın, eğitim masraflarını karşıladığını söyledi. 
     Modellik yapmaya başladığından beri güzel sanatlara olan ilgisinin de arttığını belirten Kaleli, ''Ayrıca kendimi burada çok huzurlu hissediyorum. Sanki onlardan biri gibi oldum. Onlarla iç içe çalışıyorum ve sanata destek olmaktan dolayı çok mutluyum'' dedi. 
     
</TEXT>
</DOC>
