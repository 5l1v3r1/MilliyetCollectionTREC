<DOC>
<DOCNO> 240481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko14.html </URL>
<DATE> 2004/05/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Şener İlk kez bu sene beyaz su projesini yatırım programına aldık 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ilk kez bu yıl ''Beyaz Su Projesini'' yatırım programına aldıklarını söyledi. 
     Bakan Şener, Mardin Valisi Temel Koçaklar'ı makamında ziyaret ederek, ilin sorunları hakkında bilgi aldı. 
     Bakan Şener burada yaptığı konuşmada, daha önce de Mardin'e geldiğini belirterek, şöyle dedi 
     ''Gerçekten en temel sorun su. Su kaynağı da var. İlk kez bu sene Beyaz Su Projesi'ni yatırım programına aldık. Ancak proje bedelinin 121 trilyon lira olarak görülmesi projenin zaman alacağını gösteriyor. Mardinlilerin bu kadar sabrı yok. Kademeli de olsa 3 yıl içinde suyun gelmesi gerekiyor. Daha ucuz bir maliyetle bu projeyi gerçekleştirmeyi düşünmemiz lazım.'' Bir gazetecinin ''Mardin'e su getireceğinize söz veriyor musunuz Başbakan Recep Tayyip Erdoğan'da söz vermişti sorusu üzerine Bakan Şener, ''Biz verdiğimiz sözü tutarız'' dedi. 
     Vali Koçaklar da, 9 ilçe ve 705 bin nüfusa sahip olduklarını, ilk sanayi bölgesinin 1976 yılında kurulduğunu belirterek, serbest bölgenin Ortadoğu'yla ticaret açısından önemli bir yere sahip olduğunu söyledi. 
     Serbest bölgenin mevcut durumu nedeniyle yeterince yararlanılamadığını, Nusaybin Sınır Kapısı'nın düzenleme çalışmalarının sürdüğünü anlatan Koçaklar, konuşmasını şöyle sürdürdü 
     ''Mazdığı'ndaki fosfat tesislerinin yeniden açılması hepimizin beklentisidir. Tarım ve hayvancılıkla ilgili projeleri destekliyoruz. Bugüne kadar boşalmış olan 129 köyden 120'sine dönüş oldu. 14 bin kişi köylerine geri döndü. Bozulan altyapıyı iyileştirme çalışmalarımız sürüyor. Mardin'in en büyük sorunu ise içme suyu sorunudur. Beyaz Su Projesi hayata geçirilirse bu sorun çözülmüş olacak.'' Bakan Şener, daha sonra Kasimiye Medresesi'ni gezdi. 
     
</TEXT>
</DOC>
