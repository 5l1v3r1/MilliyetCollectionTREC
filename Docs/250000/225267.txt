<DOC>
<DOCNO> 225267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur17.html </URL>
<DATE> 2004/03/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Mahkeme Başkanı 'Askeri savcılığın ne yaptığını anlayamadım' 
</HEADLINE>
<TEXT>

     Cumhurbaşkanlığı Muhafız Alay Komutanlığı inşaatı ihalesine fesat karıştırdıkları iddiasıyla, dönemin Milli Savunma Bakanlığı İnşaat Emlak Daire Başkanlığı ve Ankara İnşaat Emlak Başkanlığı'nda görevli subaylar ile ihaleyi alan Limak firması çalışanlarından oluşan 21 kişi hakkında açılan davaya başlandı. 
     Ankara 3. Ağır Ceza Mahkemesi'nde görülen davanın bugünkü ilk duruşmasına, 4'u tutuklu 16 sanık ve avukatları katıldı. 
     Kimlik tespiti ve iddianamenin özetlenerek okunmasının ardından sanıkların savunmalarına geçildi. 
     Milli Savunma Bakanlığı Ankara İnşaat Emlak Başkanlığı'nda, suç tarihinde kontrol mühendisi olarak çalışan emekli subay Ali Kargıoğlu'nun savunmasına, kötü bir dönem geçirdiğini ifade ederek başlaması üzerine Mahkeme Başkanı Hakkı Elvan, savunmanın, suçlamayla ilgili olması istedi. Elvan, ''Burası ne ağlama duvarı, ne eziyet yeri... Herkes kötü muameleye maruz kalabilir. Biz, kimse suçlu demiyoruz. Suçlamayı okudum, ona ilişkin savunma yapınız'' dedi. 
     Kargıoğlu, inşaatın projeye uygun olarak yapılıp yapılmadığını denetlemekle görevli olduğunu ifade ederek, firmaların verdiği fiyatların piyasa koşullarına uygun olup olmadığını araştırma yetkisinin bulunmadığını kaydetti. Buna rağmen, telefonla diğer firmaların andezit taşı imalatı için verebileceği teklifleri öğrendiğini anlatan Kargıoğlu, iş yoğunluğu dolayısıyla da detaylı araştırma yapmadığını söyledi. 
     
     ''TELEFONLA MI PİYASA ARAŞTIRMASI YAPIYORSUNUZ '' 
     Kargıoğlu'nun sözlerine sinirlenen Başkan Elvan, ''İş yoğunluğu diyorsunuz, nasıl iş yoğunluğu Cumartesi, Pazar günleri çalıştınız mı Ben, hafta sonu da çalışıyorum. Nasıl piyasa araştırması yaptınız Telefonla mı piyasa araştırması yapıyorsunuz Altınızda arabanız var, niye yerine gidip öğrenmiyorsunuz'' diye konuştu. 
     Fiyatlar konusunda piyasa araştırması yapma, fiyatları değiştirme ve firma seçme yetkisinin olmadığını savunan Kargıoğlu, suçlamayı kabul etmedi. 
     Ankara İnşaat Emlak Başkanlığı'nda suç tarihinde kontrol şefi olan emekli Binbaşı Zafer Toklu da yapılacak işe göre firmalarca verilen tekliflerin piyasa fiyatlarına uygun olup olmadığını mühendislerin sözlü olarak araştırdığını, bunun bir ön araştırma olduğunu kaydetti. Araştırma sonuçlarının İnşaat Emlak Daire Başkanlığı'nca değerlendirildiğini belirten Toklu, yaptıkları işlerin, yasa ve mevzuata uygun olduğunu savundu. 
     Suç tarihinde Ankara İnşaat Emlak Başkanı olan emekli Albay Tuğrul Balaban da yasalara ve mevzuata uygun görev yaptığını, hazine zararına neden olmadığını söyledi. Balaban, kendilerinin fiyat konusunda ön araştırma yapmakla yükümlü olduğunu ifade ederek, hiçbir firmaya ayrıcalıklı davranılmadığını kaydetti. 
     İnşaat Emlak Daire Başkanlığı'nda Etüd Proje Şube Müdür Vekili, emekli Albay Hüseyin Tekel de fiyat konusunda alt kademede çalışanların araştırma yaptığını, bu araştırmayla ilgili olarak müteahhit firmaya yüzde 10-25 oranında değişen indirim yaptırdığını söyledi. Tekel, yaptığı işlerin yasaya uygun olduğunu kaydetti. 
     Haklarındaki suçlamaları kabul etmeyen tutuklu sanıklar Tekel, Toklu, Kargıoğlu ve Balaban tahliye isteminde bulundu. 
     Suç tarihinde Emlak İnşaat Daire Başkanlığı'nda proje subayı olan Mehmet Haluk Göğüş, hakkındaki suçlamayı kabul etmediğini, askeri savcılığın ''görevi kötüye kullanma'' suçundan hakkında takipsizlik kararı verdiğini ifade etti. 
     
     ''ASKERİ SAVCILIĞIN NE YAPTIĞINI ANLAMAK MÜMKÜN DEĞİL'' 
     Başkan Elvan, bunun üzerine, askeri savcılığın ne yaptığını anlayamadığını söyledi. Elvan, ''Askeri savcılık işine gelince takipsizlik kararı veriyor, işine gelmeyince vermiyor... Askeri savcılığın görevsizlik kararının bir örneğini aldım. Çocuklarıma miras olarak bırakacağım. Dünyanın hiçbir yerinde 25 sayfalık görevsizlik kararı olmaz. Ne yaptığını anlamak mümkün değil'' diye konuştu. 
     İnşaat Emlak Daire Başkanlığı ve Ankara İnşaat Emlak Başkanlığı'nda suç tarihinde görevli emekli subaylar da savunmalarında suçlamaları kabul etmedi. 
     Limak firması çalışanları Sıttık Kaya, İbrahim Fevzi Karadeniz ve Aydın Çelikcan da andezit taşı faturaların sahte olup olmadığı konusunda bilgilerinin olmadığını, şirket yönetiminde söz sahibi olmadıklarını ifade ettiler. 
     Ankara 46. Noter Başkatibi Bahattin Harmandar da sahte faturaları onaylamasının mümkün olmadığını, noterdeki asıllarının incelenmesi sonucunda bu faturaların kim tarafından kendilerine getirildiğinin ortaya çıkacağını söyledi. 
     Ek savunma hakkı verilen sanıklar, eski beyanlarını tekrarladı. 
     Duruşmada söz alan tutuklu sanıkların avukatları, tahliye isteminde bulundu. 
     
     TAHLİYE KARARI 
     Mahkeme Heyeti, savcının tutukluluk hallerinin devamını istediği sanıklar Tekel, Toklu, Kargıoğlu ve Balaban'ı, ''delillerin büyük ölçüde toplanmış olması, sabit ikametgah sahibi olmaları'' nedeniyle 5'er milyar lira kefaletle tahliye etti. 
     Duruşma, bilirkişi ismi bildirilmesi için ODTÜ'ye müzekkere yazılmasına ve diğer eksikliklerin tamamlanmasına karar verilerek, ertelendi. 
     İddianamede, 21 sanık hakkında, ''devlet alım satımına fesat karıştırma'', ''dolandırıcılık'' ve ''sahtecilik'' suçlarından 4 yıl 6 ay ile 26 yıl 3 ay arasında değişen hapis cezaları isteniyor. 
     
</TEXT>
</DOC>
