<DOC>
<DOCNO> 206841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo21.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Abromoviç, şimdi de Michael Schumacher'i almak istiyor 
</HEADLINE>
<TEXT>

     FC Chelsea takımının sahibi Rus milyarder Roman Abramovitsch'in, Formüla-1'in Dünya Şampiyonu pilotu Michael Schumacher'in peşinde olduğu bildirildi. 
     Bild gazetesi, ''Michail Schumanov - Rus milyarder Schumi'yi satın almak istiyor'' başlığıyla verdiği haberde, FC Chelsea'yi geçen yıl 215 milyon euro'ya satın alan Abramovitsch'in, şimdi de Formüla-1'de yarışan Jordan ekibini 210 milyon euro'ya satın almak istediğini ve Ferrari ekibinde bulunan Schumacher'i de Jordan'a almak istediğini yazdı. 
     Jordan sözcüsü Helen Temple, Eddie Jordan'ın Abramovitsch ile bir maç çerçevesinde görüştüğünü belirterek, ''Birbirleri ile daha önce bir Formüla-1 yarışında tanışmışlardı. Eddie, para kazanmak için yeni imkanları araştırıyor'' dedi. 
     Haberde ayrıca, Abramovitsch'in yaklaşık 5 milyar 300 milyon euro servete sahip olduğu ve son olarak Pelorus adlı 115 metre uzunluğundaki yatı 100 milyon euro nakit ödeyerek satın aldığı kaydedildi. 
     
</TEXT>
</DOC>
