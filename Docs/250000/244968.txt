<DOC>
<DOCNO> 244968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun46.html </URL>
<DATE> 2004/06/03/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Papadolupos "Kıbrıs'ta yeni bir girişim için zamana gerek var" 
</HEADLINE>
<TEXT>

     Rum yönetimi lideri Tasos Papadopulos, Kıbrıs'ta çözüm yolunda yeni bir girişimde bulunmak için zamana ihtiyaç bulunduğunu belirterek, yaşananların etkilerini her iki tarafın da değerlendirmesi gerektiğini söyledi. 
     Papadopulos, BM Genel Merkezi'nde Genel Sekreter Kofi Annan ile yaklaşık 35 dakika süren görüşmesinden sonra düzenlediği basın toplantısında, soruları yanıtladı. 
     Annan'ın bugün resmen yayınlanan raporunun tarihsel süreç ve değerlendirmeler açısından hatalarla dolu olduğunu savunan Papadopulos, raporun birçok noktasına katılmadığını ve hayal kırıklığına uğradığını kaydetti. 
     Rum lider, raporda kendisine yöneltilen ''Annan Planı'nı Rum kesimine yanlış anlattığı'' yönündeki suçlamaları reddederek, ''Ben kimseyi aldatmadım, Rum halkı iyi eğitimli ve politikayla çok yakından ilgilenen bir toplum. Ayrıca medyada herkes kendi fikirlerini anlattı. Halk kendi kararını verdi. Raporda belirtildiği gibi herkes saygı duymalı'' dedi. 
     Rum tarafının referandumda Ada'da çözümü değil, Annan Planı'nın bu versiyonunu reddettiğini savunan Papadopulos, KKTC Cumhurbaşkanı Rauf Denktaş'ın süreç boyunca yapıcı davranmadığını ve Denktaş'ın Kıbrıs'ta iki ayrı egemen devlet görüşünü tekrarladığını iddia etti. 
     Rum lider, bu konuda Denktaş'tan ziyade karar mekanizmasının Ankara olduğunu ileri sürerek, Rum tarafının iki bölgeli, iki toplumlu bir federal çözümü en iyi ''ikinci'' çözüm olarak desteklediğini kaydetti. 
     Kıbrıs'taki BM Barış Gücü UNFICYP ile ilgili raporun şu anda Güvenlik Konseyi'nde olduğunu ve bu gücün görev yönergesinin gözden geçirilmesi konusunda hemfikir olduklarını belirten Papadopulos, ancak barış gücünün şu anki koşullarda Ada'da kalması gerektiğini, gücün çekilmesinin ise hata olacağını savundu. 
     Rum lider, KKTC ekonomisinin Türk lirasını kullanması nedeniyle, Türk ekonomisinin yaşadığı tüm olumsuzlukları da hissettiğini savunarak, BM planının ret gerekçelerinden birini de birleşme halinde Rum tarafının da bundan etkileneceği düşüncesi olarak gösterdi. 
     Annan Planı ile ilgili tavrından dolayı Washington yönetiminin görüşmeyi reddettiği Papadopulos, New York'ta Rum ve Yunan asıllı işadamlarıyla da bir araya gelecek. 
     
</TEXT>
</DOC>
