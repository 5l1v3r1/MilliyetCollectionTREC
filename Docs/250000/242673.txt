<DOC>
<DOCNO> 242673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko41.html </URL>
<DATE> 2004/05/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Zorlu Mahkeme kararıyla ÖİB muhatap, grup olarak muhatap değiliz 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, ''Ankara 10. İdare Mahkemesi'nin Tüpraş'ın özelleştirilmesinde yürütmeyi durdurma kararında, özelleştirme İdaresi muhataptır. Zorlu-Tafnet olarak muhatap değiliz'' dedi. 
     Zorlu, Ankara Hilton Oteli'nde İsrail'de 800 milyon dolarlık 3 Enerji Santrali Projesi Anlaşması İmza Töreni'nden sonra, gazetecilerin soruları üzerine, Tüpraş'ın ihale süreci hakkında görüşlerini açıkladı. 
     Zorlu, sürecin devam ettiğini belirterek, ''Biz her zaman Zorlu Grubu olarak bu ülkede yatırım, özelleştirme için varız. Olmaya da devam edeceğiz. Hukuka inanıyoruz, hukuk karar verecek'' diye konuştu. 
     Sürecin devamı için açıklama yapmasının doğru olmadığını vurgulayan Zorlu, bu konuda Özelleştirme İdaresi'nin muhatap olduğunu ve Zorlu-Tafnet olarak muhatap olmadıklarının altını çizdi. 
     Özelleştirme İdaresi'nin bu konuda gerekli girişimlerde bulunduğunu belirten Zorlu, şöyle devam etti 
     ''Böyle bir şey olmasaydı bankada para hazırdı. Nakit olarak ödeyecektik. Bu konuda hiç kimsenin şüphesi olmasın. Dedikodulara inanmayın. Süreç devam ediyor. En kısa zamanda bitecektir.'' Gazetecilerin ihale sürecinin 1 yıl kadar sürebileceği yolundaki haberleri hatırlatması üzerine Zorlu, ''Bunlara girmeyelim. En kısa zamanda bitecek. Özelleştirme muhataptır. Benim bu konuda söz söyleme hakkım yok. Süreç devam ediyor. Bu ülke için, bu ülkenin yararı için, biraz daha sabırlı olmamız lazım. Bunlar demokrasilerde olur. Devam edeceğiz. Ortağımıza güveniyoruz. Ortağımızla yola çıktık. Onlarla devam edeceğiz.'' 

     
</TEXT>
</DOC>
