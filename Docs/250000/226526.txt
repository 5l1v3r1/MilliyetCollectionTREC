<DOC>
<DOCNO> 226526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun10.html </URL>
<DATE> 2004/03/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kıbrıs konusu İngiliz basınında "Son şans" 
</HEADLINE>
<TEXT>

     İngiliz The Times gazetesi, ''Kıbrıs için son şans'' başlıklı yazıda, ''tarafların 3 hafta içinde anlaşmaya varması gerektiğini'' belirtti. 
     ''Aksi takdirde, adanın bölünmüşlüğünün ortadan kaldırılması için ele geçen büyük fırsatın kaçırılmış'' olacağı kaydedilen yazıda, ''Türkiye ile Yunanistan arasında olumlu bir atmosfer bulunduğu, Ankara'nın Kıbrıs'ta stratejik bir değişiklik için kararlı göründüğü, bunun son derece önemli bir değişim olduğu'' görüşü dile getirildi. 
     ''Kıbrıs'taki Türk tarafının, referanduma sunulacak anlaşmayı kabul etmesi olasılığının Rumlara göre daha fazla olduğu'' belirten yazıda, ''Onların kazanacakları çok şey var. Ama zaten AB üyeliğini garantilemiş Rum kesimi için ödenmesi gereken büyük bir bedel ortaya çıkıyor. Burada Türkiye ve Yunanistan Başbakanlarına, adadaki halkları referandumda lehte oy kullanmaya ikna etmek düşüyor'' ifadesi kullanıldı. 
     Financial Times FT gazetesi de, ''Kıbrıs'ta birleşme için vaktin azaldığını, BM Genel Sekreteri Kofi Annan'ın, güvensizlik ortamının aşılabilmesi için Türkiye ve Yunanistan Başbakanlarına güvendiğini'' yazdı. 
     ''AK Parti hükümetinin, adada 40 yıldır süren bölünmüşlüğü sona erdirmek için çaba sarf edeceğine söz veren ilk Türk hükümeti olduğu'' görüşü dile getirilen yazıda, ''Başbakan Recep Tayyip Erdoğan'ın böyle bir girişimle kendi siyasi güvenliğini tehlikeye attığı'' savunuldu. 
     ''Erdoğan'ın bu çabalarının karşılığında Türkiye'nin AB üyeliği konusunda tarih alarak ödüllendirileceğini umduğu'' görüşü savunulan yazıda, Türkiye'deki yerel seçimlerin sonucunu değerlendirilirken de, ''Erdoğan'ın bugün başlayacağı Kıbrıs konusundaki hayati görüşmelerden önce seçmenden yeni bir yetki aldığı'' kaydedildi. 
     
</TEXT>
</DOC>
