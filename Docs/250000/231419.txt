<DOC>
<DOCNO> 231419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur27.html </URL>
<DATE> 2004/04/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Tunceli'de yer çatlakları var... Bilimadamları inceliyor... 
</HEADLINE>
<TEXT>

     İstanbul Teknik Üniversitesi İTÜ Öğretim Üyesi Yrd. Doç. Dr. Berk Üstündağ, Tunceli'nin Nazımiye İlçesi'ndeki yer çatlaklarının bölgedeki fay hattından kaynaklanıp kaynaklanmadığını belirlemeye çalıştıklarını söyledi. 
     Üstündağ, AA muhabirine yaptığı açıklamada, Nazımiye İlçesi Sap Köyü yakınlarındaki yer çatlaklarının 1995 yılında meydana geldiğini belirterek, 1.5 kilometre uzunluğundaki çatlakların fay hattı nedeniyle oluşup oluşmadığının, yapılacak kaya incelemelerinin ardından netlik kazanacağını bildirdi. 
     Yanlarına alacakları numuneyi İstanbul'a götürerek inceleyeceklerini anlatan Üstündağ, şunları kaydetti 
     ''Bölgedeki çatlakların kayalık bir bölgeyi ortadan ikiye bölmesi dikkat çekici. Çatlakların bölgedeki fay hattından kaynaklanıp kaynaklanmadığını belirlemeye çalışıyoruz. Önümüzdeki günlerde bölgede daha geniş bir araştırma yapacağız.'' 
     
</TEXT>
</DOC>
