<DOC>
<DOCNO> 211493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo06.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ancona, Sonetti'yi gönderdi... 
</HEADLINE>
<TEXT>

     İtalya'da Serie A takımlarından Ancona, San Siro'da AC Milan karşısında yaşanan 5-0'lık hezimetin ardından teknik direktör Nedo Sonetti'nin görevine son verdi. 
     Kulüp tarafından dün akşam geç saatlerde yapılan yazılı açıklamada, Sonetti'nin işine son verildiği, teknik direktörlük görevine geçmişte Pescara'yı çalıştırmış olan Giovanni Galeone'nin getirildiği duyuruldu. Galeone'nin, bugün Ancona'daki Conero Stadyumu'nda düzenlenecek bir toplantıyla basına tanıtılacağı bildirildi. 
     Geçtiğimiz günlerde Mario Jardel'i de kiralayan Ancona, halen 5 puanla Serie A 'da en son sırada yer alıyor. Galeone, bu sezon Ancona'yı çalıştıran üçüncü teknik direktör olacak. Küme düşme telaşı içindeki Ancona'nın sezon başındaki teknik direktörü Leonardo Menichini idi. 
     Ancona, takıma 4 maçta sadece 1 puan kazandırabilen Menichini'nin görevine, sezonun başlamasından bir ay sonra son vermişti. Daha sonra göreve getirilen Sonetti ise 14 karşılaşmada Ancona'ya sadece 4 puan kazandırabildi. Şimdi, Ancona'yı küme düşmekten kurtarma görevi ise bugünden itibaren yeni teknik direktör Galeone'nin olacak. 
     
</TEXT>
</DOC>
