<DOC>
<DOCNO> 245663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/dunya/axdun01.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaralı Iraklı at gibi öldürülsün mü 
</HEADLINE>
<TEXT>


Çatışmada ağır yaralanan Iraklıyı öldüren ABD askeri hakkında soruşturma açıldı. Araştırılan konulardan biri de askerin Iraklıyı daha fazla acı çekmesin diye mi öldürdüğü 

DIŞ HABERLER SERVİSİ 


Amerikan ordusu, 21 Mayıs'ta meydana gelen bir çatışmada ağır yaralanan bir Iraklıyı öldüren Amerikalı asker hakkında soruşturma başlattı. Yetkililer, Amerikalı askerin, zaten ağır yaralı olan Iraklıyı, "daha fazla acı çekmesin diye mi öldürdüğünün araştırılacağını" söylediler. 
ABD Merkez Komutanlığı'nın açıklamasına göre, Kufe'de meydana gelen olay sırasında Amerikan 1. Zırhlı Tümeni askerleriyle Iraklılar arasında yüksek hızda bir kovalamaca yaşandı. Daha sonra çıkan çatışmada 2 Iraklının bulunduğu aracı kullanan sürücü ağır yaralandı. Bir Amerikalı asker, ağır yaralı sürücünün yanına giderek yakın mesafeden ateş açtı ve Iraklıyı öldürdü. Amerikalı askerlerin olay sırasında radikal Şii lider Mukteda El Sadr'ın peşinde oldukları ve kaçan Iraklıların da Sadr'ın yardımcılarından biri olabileceği ihtimali üzerine takip edildiği kayedildi. Olayla ilgili açılan soruşturma konusunda bilgi veren Amerikalı yetkililerden biri, Amerikan askerlerinin ağır yaralı düşman askerlerinin kaderleriyle ilgili karar alma durumunda olmadıklarını ifade etti. Bilindiği gibi herhangi bir nedenle yaralanan veya bacağı kırılan atlar da daha fazla acı çekmesin diye vurularak öldürülüyor. 


</TEXT>
</DOC>
