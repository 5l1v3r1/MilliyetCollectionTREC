<DOC>
<DOCNO> 243366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur14.html </URL>
<DATE> 2004/05/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
NATO tatbikatında ortaya çıkan batık ve cesetin çıkarılmasına çalışılıyor 
</HEADLINE>
<TEXT>

     Sahil Güvenlik Komutanlığı, NATO tatbikatı çerçevesindeki mayın arama-tarama eğitimi sırasında Zilli Burnu açığında tespit edilen batık tekne ve içindeki cesedin çıkarılması çalışmalarına başladı. 
     Sahil Güvenlik Komutanlığı'ndan yapılan yazılı açıklamaya göre, Türkiye'nin ev sahipliğinde gerçekleştirilen DAMSEL Fair-04 Tatbikatı sırasında Kuşadası Körfezi Zilli Burnu açıklarında tespit edilen tekne ve cesedin çıkarılması için çalışmalar başlatıldı. 
     Tekne ve cesedin çıkarılması için Sahil Güvenlik Ege Deniz Bölge Komutanlığı Özel Dalış Timi tarafından dün yapılan dalışlardan, ilk etapta sonuç alınamadı. Ancak, bugün sürdürülen çalışmalar sonucunda, 37 50 09.K-027 12 92 D mevkiinde batık tekne ile ceset tespit edildi. 
     Belirtilen mevkideki dalışlarda teknenin 10 metre boyunda, 2 metre eninde tenteli bir gezi teknesi olduğu ve su içinde uzun süre kalmasından dolayı ahşap aksamının çürüme ve dağılma aşamasına geldiği, üzerinin de yosunla kaplandığı görüldü. 
     Teknede bulunan cesedin ise belden yukarısının olmaması, sadece pantolon içinde kemiklerin bulunması üzerine çevresinde yapılan aramada tespit edilen diğer kemiklerle birlikte bulunanlar çıkarılarak gerekli hukuki inceleme ve işlemlerin yapılması amacıyla savcılığa teslim edildi. 
     
</TEXT>
</DOC>
