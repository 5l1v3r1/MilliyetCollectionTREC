<DOC>
<DOCNO> 247085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun22.html </URL>
<DATE> 2004/06/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İngiliz gümrük memurlarından KKTC'lilere ambargo 
</HEADLINE>
<TEXT>

     Kıbrıs'ta Türklerle Rumların yaşadığı karma köy Pile'nin Türk Muhtarı Ahmet Sakallı, Beyarmudu-Pile arasındaki barikatta görevli İngiliz gümrük memurlarının Pile Türklerine ambargo uyguladığını belirterek, bu uygulamayı protesto etti. 
     Sakallı, yaptığı yazılı açıklamada, İngiliz gümrük memurlarının Pileli Türklerin KKTC'den aldıkları et ve süt ürünleri ile deniz mahsullerini geçirmelerini yasakladığını kaydederek, ''Pile Türklerinin evlerine et ve süt ürünleri ile balık getirmeleri İngiliz gümrük memurları tarafından yasaklanmıştır. Köylümüz endişe içindedir'' ifadesini kullandı. 
     ''Kıbrıs'ta toplumlararası barış girişimlerinin artırıldığı ve geçişlerin serbest bırakıldığı bir dönemde Pile Türklerine karşı uygulanan izolasyonların kaldırılmasını'' isteyen Sakallı, köylü üzerindeki baskılar ve ambargolar nedeniyle Pile'deki birçok işyerinin kapandığını kaydetti. 
     
     ''PSİKOLOJİLERİ OLUMSUZ ETKİLİYOR'' 
     ''Bütün bu durumların yanında şimdi de köyümüz yeni ambargolarla tanışmaya başlamıştır'' ifadesini kullanan Sakallı, açıklamasına şöyle devam etti 
     ''Gümrüklerin kaldırılmaya çalışıldığı, Güney ile Kuzey arasında ticari ilişkilerin düzenlenmeye başladığı bu dönemde, Pile Türklerinin evlerine et ve süt ürünleri ile balık getirmeleri İngiliz gümrük memurları tarafından yasaklanmıştır. Köylümüz endişe içindedir, 'ne olacağız ' diye soruyor. Biz de soruyoruz. Köyümüze ekonomik barışı ne zaman getirecekler Bu belirsizlik ne zaman sona erecek Hakkımızda ne gibi düzenlemeler yapılacak Bu köyde ne zaman insanca yaşama hakkına sahip olacağız Pileli Türk çocuklarımızın her gün barikatlarda aranmaları, psikolojileri üzerinde olumsuz etki yapmakta, onların geleceğini olumsuz etkilemektedir. 
     BM'nin, İngiliz yetkililerin ve Pile'nin geleceğinde karar verme yetkisine sahip olanların, bizi düşünmelerini, bizleri aydınlatmalarını ve geleceğimizle ilgili insanca, hakça karar vermelerini bekliyoruz.'' Pileli Türklerin, Lefkoşa ve Girne'ye daha kısa sürede gidebilmeleri için Pile-Yiğitler yolunun açılmasını da talep eden Muhtar Ahmet Sakallı, şunları kaydetti 
     ''Barikatların kaldırılmasını istiyoruz. Lefkoşa ve Girne yolunun kısalması için, insan haklarımız için, barikatsız evimize girmek için Pile-Yiğitler yolunun açılmasını talep ediyoruz.'' 
     
</TEXT>
</DOC>
