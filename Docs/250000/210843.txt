<DOC>
<DOCNO> 210843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun07.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Samara'da bomba yüklü araç infilak etti 
</HEADLINE>
<TEXT>

     Irak'ın Samara kentinde, polis merkezinin dışında bomba yüklü bir aracın infilak ettiği belirtildi. Patlamada 2 kişinin öldüğü bildirildi. 
     720. İnzibat Taburu sözcüsü Yüzbaşı Jennifer Knight, patlamanın şehir merkezinde bir polis merkezi ile belediye binası yakınlarında park etmiş haldeki Toyota marka bir pikapta meydana geldiğini ve çevredeki çok sayıda araçta tahribata yol açtığını söyledi. 
     Knight, 2 Iraklının öldüğü saldırıda 7 Amerikan askerinin cam kırıklarıyla hafif yaralandığını kaydetti. 
     Yetkililer, saldırıda 33 Iraklının yaralandığını, ancak çoğunun yarasının hafif olduğunu belirtti. 
     Bir diğer Amerikalı askeri sözcü Başçavuş Nathan Wilson, patlama meydana geldiği sırada bir Amerikan devriyesinin polis merkezine dönmekte olduğunu söylemişti. 
     AFP'ye açıklama yapan valilik sözcüsü Salah Mevlit Hamis da saldırıda 3 kişinin öldüğünü bildirmişti. 
     
</TEXT>
</DOC>
