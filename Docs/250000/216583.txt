<DOC>
<DOCNO> 216583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur11.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara DGM'de kritik duruşma... DEP'liler hakim önünde... 
</HEADLINE>
<TEXT>

     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın Ankara 1 No'lu DGM'de yeniden yargılandıkları davanın 11. duruşması başladı. 
     Duruşmaya, Ankara Merkez Kapalı Ceza ve Tutukevi'nden getirilen kapatılan DEP'in eski milletvekilleri ve avukatları katıldı. 
     DEP eski milletvekileri, cezaevi aracından indirilirken, yakınları alkışlarla sevgi gösterisinde bulundu. Duruşma dolayısıyla Ankara DGM Binası çevresinde geniş güvenlik önlemleri alındı. 
     Ankara 1 No'lu DGM'nin Başkanı Mehmet Orhan Karadeniz'in, geçen duruşmada tahliye kararı çıkmaması üzerine alkışlı protestoda bulunan izleyicilerin bugünkü duruşmaya alınmaması yönündeki talimatı üzerine, polis memurları duruşmaya gelenlerin kimliklerini tek tek kontrol etti. 
     DEP eski milletvekillerinin yakınları ile polis memurları arasında zaman zaman tartışma yaşandı. DEP'lilerin yakınlarının, ''talimatın kendilerine gösterilmesini'' istediği polis memurları, ''Yargılananların birinci derece yakınlarının ve yabancı gözlemcilerin duruşmaya alınması için Mahkeme Başkanı'nın sözlü talimatı bulunduğu'' ifade ettiler. 
     Duruşmayı, DEP'lilerin yakınları ile Türkiye-AB Karma Parlamento Komisyonu Eş Başkanı Hollandalı Parlamenter Joost Logendijk ile bazı büyükelçiliklerin temsilcileri de izliyor. 
     
</TEXT>
</DOC>
