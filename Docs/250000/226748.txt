<DOC>
<DOCNO> 226748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/spor/spo15.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Tuğsuz daha sıkı sarıldı    İZMİR'DE Konak Belediye Başkanı adayı olan, ancak yarışı kaybeden Göztepe Başkanı İskender Tuğsuz, kulüpteki görevinden ayrılmasının söz konusu olmadığını açıkladı. Tuğsuz, "Bırakırsam kulüp uçuruma sürüklenir. Göztepe'nin ligde kalması için elimden geleni yapacağım" dedi. 
   
   Aydın'da af yok    İKİNCİ Lig B Kategorisi A Grubu takımlarından Aydınspor'da Kürşat kadro dışı bırakıldı. Teknik Direktör Erdi Demir'in raporu üzerine hasta olduğunu öne sürerek, Karagümrük KYOTO maçında oynamak istemeyen tecrübeli orta saha oyuncusuna ceza kesildi. 
   
   İpler artık kulüplerin elinde    FEDERASYONLARA özerklik tanıyan yasanın yürürlüğe girmesinin ardından hazırlanan ve Maliye Bakanlığı'na sunulan çerçeve statü, başkanların kulüpler tarafından seçilmesini öngörecek. Taslağa göre 100 ile 200 kişiden oluşacak genel kurul üyelerinin en az yüzde 70'ini seçimden önceki iki yıl içinde federasyon faaliyetlerine katılan kulüp temsilcileri oluşturacak. 
   
   Volkan'ın gözyaşları    ALMAN 1. Ligi'nde Schalke 04'ün kalesini koruyan Volkan Ünlü, takımının Bochum'a 2-1 yenildiği maçta yaptığı hatalardan dolayı ağladı. Genç file bekçisini, takım arkadaşları ve Bochum'dan bazı oyuncular teselli etmeye çalıştı. Antrenör Jupp Heynckes, "Oyundan alsaydım, morali tamamen bozulurdu" dedi. 
   
   Yerlikaya'nın rüyası    GREKOROMEN güreşin ünlü ismi Hamza Yerlikaya, İsveçt'teki Avrupa Şampiyonası'na katılmama kararını teknik heyetle birlikte aldıklarını söyledi. Yerlikaya, "Kimse öküzün altındaa buzağı aramasın. Oturup, konuştuk ve olimpiyata hazırlanmanın daha doğru olduğu konusunda birleştik. Tek hedefim var, o da üçüncü kez olimpiyat şampiyonu olarak, rekor kırmak" dedi. 
   
   ANADOLU TURU    Başkan'a mesaj 
   KONYASPOR Başkanı Mehmet Köseoğlu, Belediye Başkanı seçilen Tahir Akyürek'e mesaj yolladı. Köseoğlu, belediyenin maddi olanaklarıyla takımı kurduklarını ve ekonomik durumu düzene soktuklarını belirtti, "Nisanda olağan kongre var. Bu konuları tartışır, istekli olanı seçeriz. Endişemiz yok" dedi. 
   
   Muhammet kadro dışı 
   MALATYASPOR, tecrübeli forveti Muhammet Hanifi'yi kadro dışı bıraktı. İkinci Başkan İlhan Kavuk, performansının düşmesi ve teknik ile idari kadroya karşı sergilediği tutum nedeniyle Muhammed Hanifi'yi cezalandırdıklarını açıkladı. Ancak bu oyuncuya, alacağına karşılık eski kulübünden bonservisini almadığı için böyle bir yaptırım uygulandığı iddia edildi. 
   
   Rekora doğru 
   LİGDE 48 puan toplayarak 2001 - 2002 sezonundaki rekorunu egale eden Denizlispor'da geri sayım başladı. Teknik Direktör Giray Bulak, sezon başındaki hedeflerinin 50 puan olduğunu hatırlattı, "Bunca işi üçü kaleci olan 16 - 17 kişilik kadro ile başarmamız çok önemli" diye konuştu. 
   
   Akçaabat Sebat iddialı 
   AKÇAABAT Sebatspor, Fenerbahçe ile Şükrü Saraçoğlu'nda oynayacağı önemli maçın hazırlıklarına başlarken, futbolcular "Konyaspor beraberliğinin acısını Fenerbahçe'den çıkaracağız" dediler. Teknik Direktör Mehmet Birinci de, "Öyle sanıyorum ki, Fenerbahçe hatalarını tekrarlarsa, İstanbul'dan galibiyetle dönebilir ve onlara ilk büyük darbeyi vurabiliriz'' yorumunu yaptı. 
   
   Effa kayıp 
   ELAZIĞSPOR'UN Kamerunlu oyuncusuna, dönmesi konusunda 28 Mart'a kadar verilen izin sona erdi. Golcü futbolcunun menajerlerin oyununa geldiğini belirten Bordo - Beyazlı yöneticiler, antrenmanlara çıkmayan Effa için noter tespiti yaptırdı. 
   
   
</TEXT>
</DOC>
