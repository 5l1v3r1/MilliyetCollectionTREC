<DOC>
<DOCNO> 225211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy22.html </URL>
<DATE> 2004/03/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
AKP "Priştina belediye işçilerini seçim çalışmalarında kullanıyor" 
</HEADLINE>
<TEXT>

     AK Parti Genel Başkan Yardımcısı Nükhet Hotar Göksel, İzmir Büyükşehir Belediyesi işçilerinin, mevcut belediye başkanı Ahmet Piriştina'nın seçim çalışmalarında kullanıldığı yönünde ellerinde fotoğraflı belgeler bulunduğunu söyledi. 
     Göksel, AK Parti İl Başkanı Ali Aşlık ve büyükşehir belediye başkan adayı Taha Aksoy ile basın toplantısı düzenledi. 
     Seçim çalışmaları sırasında birtakım olumsuzluklar ve partiler arasında çekişmeler yaşanmasını doğal karşıladıklarını ifade eden Göksel, ancak bu tür olayların boyutunun son günlerde giderek arttığını, haklıyken haksız duruma düşmemek için sessizliklerini bozmak zorunda kaldıklarını kaydetti. 
     Göksel, şöyle konuştu 
     ''Elimizde büyükşehir belediye çalışanlarının bizzat seçim çalışmalarında kullanıldığı yönünde fotoğraflı belgeler var. Belediyede örgütlü sendikanın talebiyle, sendikal eğitim için izin alınan işçiler, afiş ve bayrak asımında kullanılıyor. Parti olarak çevre kirliliğine yol açmamak ve seçim kurulu kararlarına uymak için sadece parti binası etrafına bayrak astık. ESHOT Genel Müdürü'nün talimatıyla büyükşehir belediyesi işçilerine AK Parti afişleri, bayrakları söktürülüyor. Yerel seçimlerde 'İzmir'i savunun' diyorlar. İzmir'i savunun ama bu şekilde hukuksuz uygulama yapanlara karşı savunun.'' Göksel, daha sonra partisince düzenlenen ''Hayatı Farklı Yaşamak ve Engelleri Aşmak'' paneline katılarak, parti olarak Türkiye'deki özürlü gerçeğinin farkında olduklarını, hem özürlülerin sorunlarının çözümü hem de özürlülüğün önlenmesi yönünde çabaları bulunduğunu söyledi. 
     
</TEXT>
</DOC>
