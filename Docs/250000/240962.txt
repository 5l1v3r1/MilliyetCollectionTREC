<DOC>
<DOCNO> 240962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy06.html </URL>
<DATE> 2004/05/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Gül, Brüksel'e gitti "Bu toplantıya ayrı bir önem veriyoruz" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye-Avrupa Birliği AB Ortaklık Konseyi Toplantısı'na katılmak üzere Brüksel'e gitti. 
     Gül, THY'nin tarifeli uçağıyla Brüksel'e hareketinden önce Atatürk Havalimanı VIP Salonu'nda basın mensuplarına yaptığı açıklamada, Ortaklık Konseyi'nin Türkiye ile AB arasındaki en üst düzeyli organ olduğunu vurguladı. 
     Ortaklık Konseyi'nde, bütün ilişkilerin kapsamlı bir şekilde ele alındığını anlatan Gül, şunları söyledi 
     ''1999 Helsinki'den sonra düzenli olarak toplanmaya başlamıştır. Bu çerçeve içerisinde Katılım Ortaklığı, Ulusal Program, bunlar karşılıklı bir şekilde göze alınmaktadır. Türkiye'deki ilerlemeler, gelişmeler, karşılıklı şekilde değerlendirilmektedir. 
     Bu sefer, Aralık ayında başlamasını beklediğimiz müzakerelerden önceki son Ortaklık Konseyi Toplantısı olması açısından toplantıya ayrı bir önem veriyoruz. Çünkü İlerleme Raporu Temmuz, Ağustos ayında yazılacak, Ekim ayında yayınlanacak. Ondan önce Türkiye, kararlılığını, AB yolunda attığı adımları, siyasi kriterleri gerçekleştirmek için yaptıklarını anlatma fırsatı bulacak. Anayasa değişikliğiyle yaptığımız yeni düzenlemeleri de, kapsamlı şekilde muhataplarımıza anlatma imkanı bulacağım.'' Gül, Brüksel'de ayrıca ''Anayasal Anlaşma Taslağını ele alacak Hükümetlerarası Konferansa'' katılacağını kaydetti. 
     Dışişleri Bakanı ve Başbakan Yardımcısı Abdullah Gül, Brüksel'den sonra yarın Moskova'ya geçeceğini anlatarak, İslam Konferansı Örgütü'nün Dönem Başkanı Malezya'nın Ortadoğu barış süreciyle ilgili yeni bir çalışma başlattığını, dışişleri bakanlarından oluşan bir heyetle de Moskova'da temaslarda bulunacaklarını bildirdi. 
     Gül, bir gazetecinin ''Ege sorunuyla ilgili 'Yunanistan ile Türkiye'nin masaya oturduğu ve Yunanistan'ın masadan kalktığı' yönünde bazı haberlerin çıktığını'' söylemesi üzerine, '' Hayır, yok. Yeni bir durum söz konusu değil'' dedi. 
     
</TEXT>
</DOC>
