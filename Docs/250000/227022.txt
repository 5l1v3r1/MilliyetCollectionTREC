<DOC>
<DOCNO> 227022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/dunya/dun01.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Durumu idare ettiler 
</HEADLINE>
<TEXT>

   Bölgesel seçimlerde partisi ağır yenilgiye uğrayan Fransa Başbakanı Raffarin, önce istifa etti, ama sonra Cumhurbaşkanı Chirac tarafından yeniden atandı 
      DIŞ HABERLER SERVİSİ 

   
   Fransa'da pazar günü 2. turu yapılan bölgesel seçimlerde ağır yenilgi alan Jean - Pierre Raffarin başkanlığındaki merkez - sağ eğilimli Halkçı Birlik Hareketi UMP hükümeti, dün sabah istifa etti. İstifayı kabul eden Cumhurbaşkanı Jacques Chirac, 1.5 saat süreyle görüştüğü Raffarin'i yeniden başbakan olarak atayarak hükümeti kurmakla görevlendirdi. 
   Cumhurbaşkanlığı'ndan yapılan açıklamada, yeni hükümetin çarşamba günü bugün kurulacağı ve ilk toplantısını cuma günü yapacağı belirtildi. 
   Ana muhalefet partisi Sosyalist Parti ise hükümetteki değişikliğin yeterli olmayacağı, Raffarin'in reformlar konusundaki tavrını tümden değiştirmesi gerektiği görüşünde. 
   Raffarin, özellikle sendikaların şiddetli tepkisini çeken emeklilik sistemi ve sosyal yardımlar konusundaki reformların yanı sıra üniversite eğitiminin yeniden yapılandırılması ile elektrik ve gaz şirketlerinin özelleştirilmesini önümüzdeki birkaç ay içinde gerçekleştirmeyi planlıyor. 
   Muhafazak r iktidar, 21 ve 28 Mart'ta yapılan iki turlu bölgesel ve kantonal seçimlerde yenilgiye uğramış, 22 seçim bölgesinin 20'sinde sol ittifak kazanmıştı. 
   
   
   
</TEXT>
</DOC>
