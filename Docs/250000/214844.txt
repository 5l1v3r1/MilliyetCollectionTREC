<DOC>
<DOCNO> 214844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur35.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi Bugün bin 927 araca zincir takmadığı için ceza 
</HEADLINE>
<TEXT>

     İstanbul Valisi Muammer Güler, Valiliğin planının A, B veya C planı olmadığını belirterek, ''Valiliğin uyguladığı plan H planıdır. Hepimizin planıdır'' dedi. 
     Güler, Afet Yönetim Merkezi'nde, kentte etkili olan kötü hava koşullarıyla ilgili çalışmalara katıldı. 
     Vali Güler, burada yaptığı açıklamada, meteorolojik ihbarlar gereğince İstanbul'a beklenen etkili kar yağışının, öğle saatleri itibariyle kuzeyden başlamak suretiyle kentin her kesiminde hissedildiğini söyledi. 
     Alınan tedbirlerin uygulanması neticesi belirli yararlar görüldüğünü kaydeden Güler, şöyle konuştu 
     ''Özellikle trafikte sıkışma olmaması bakımından öngördüğümüz tedbirleri en üst düzeyde uygulamaya başladık. Sabahtan itibaren zincir takmayan araçlarla ilgili kontrollerimizi yaptık. Bugün saat 14.30 itibariyle bin 927 araca zincir takmadığı için ceza kesildi. Gün içinde 136 araç trafiği engellediği için çekiciler vasıtasıyla otoparklara alındı. 185 maddi hasarlı, 3 yaralamalı kaza meydana gelmiştir. Ölümlü kaza yoktur'' dedi. 
     Güler, Boğaziçi Köprüsü'nde, 13.00-14.00 saatleri arasında Asya-Avrupa, 14.00-15.00 saatleri arasında ise Avrupa-Asya tarafına birer şerit kısıtlaması uygulaması yapıldığını hatırlatarak, ''Sallanmayı önlemek için askılara ağırlık asılması tedbir olarak öngörülmüştür. Çalışmalar bitirildi. Şu anda normal 3 şerit gidiş, 3 şerit geliş şeklinde trafik devam ediyor'' diye konuştu. 
     
     HAVA KOŞULLARI 
     Vali Güler, meteorolojik değerlendirmelere göre, yarın poyrazla birlikte etkili kar yağışının devam edeceği ve sıcaklığın eksi 3 dereceye kadar düşeceğinin tahmin edildiğini belirterek, şunları kaydetti 
     ''Cumartesi günü etkili kar yağışı devam edecektir. Sıcaklığın eksi 6 dereceye ineceği görülüyor. Pazar günü kar yağışının devam edeceği tahmin ediliyor. Özellikle bu akşam ve cuma günü ilk saatleri itibariyle kuvvetli poyraz fırtınasının 100 kilometreye ulaşabileceği tahmin edilmektedir.'' Kamu personelinin, bugün öğle saatlerinden itibaren trafiği etkilememeleri bakımından kademeli olarak mesailerinin erken sona erdirildiğini kaydeden Güler, ''Trafiği aksatmadan gidişleri sağlandı. Kamu kuruluşlarıyla ilgili yarına ilişkin kararı ayrıca vereceğiz'' dedi. 
     
     H PLANI, HEPİMİZİN PLANI 
     İstanbul Valisi Güler, kentte uygulanan planın A, B veya C planı olmadığını ifade ederek, ''Valiliğin uyguladığı plan, H planıdır. Hepimizin planı. Hepimizin planında, hepimize düşen görevler, sorumluluklar var. Burada bana, yerel yönetimlere, kamu kurum ve kuruluşlarına da vatandaşlarımızın her birine, basınımıza, herkese ayrı görev ve sorumluluklar var. Onun için bu plan hepimizin planı'' diye konuştu. 
     Güler, 22-23 Ocak tarihlerinde TEM Hadımköy bölgesinde yaşanan sıkıntıların hatırlatılması üzerine, şunları kaydetti 
     ''Olumsuzluklardan sonra yaptığımız çalışmada, karanlık noktaları, olayın yumuşak karnını araştırdık. Yapılan araştırmada 10'a yakın bölge tespit ettik. Haramidere, Hadımköy, Basınyolu, İSTOÇ yolu, en kritik noktalar. Oralarda özellikle şu anda ekiplerimiz tedbir aldılar. 
     Şu anda askeri birliklerimizin de hazırlıkları var. Hatta kurtarma ekiplerini yolların kenarlarına konuşlanacak şekilde hazırlık yaptılar ki, geçtiğimiz dönemde birçok araca yetişilemedi. Kurtarma araçları, trafiğin kapalı olması nedeniyle kurtarma hizmeti yapamadılar, onun da önlemi alındı.'' Muammer Güler, TIR'ların kontrollü olarak geçişlerine izin verildiğini belirterek, sıkıntı olması halinde bu araçların İstanbul girişinden itibaren bekleme yerlerine alınacaklarını söyledi. 
     Vali Güler, TEM Otoyolu'nun kar tutmaya başlaması nedeniyle, Mahmutbey gişelerden itibaren zincirsiz araçların girişine izin verilmediğini de sözlerine ekledi. 
     Öte yandan, öğle saatlerinde başlayan kar yağışı, kent genelinde etkisini artırdı. 
     
</TEXT>
</DOC>
