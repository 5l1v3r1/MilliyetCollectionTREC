<DOC>
<DOCNO> 232810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko31.html </URL>
<DATE> 2004/04/19/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
IIF'ye göre Türkiye'ye bu yıl 5 milyar dolar sermaye girecek 
</HEADLINE>
<TEXT>

     Türkiye'ye bu yıl, önemli miktarda net özel sermaye girişi gerçekleşeceği bildirildi. 
     Dünya genelindeki hemen hemen bütün önemli finans kuruluşlarının üye olduğu 330 üye ve saygın bir kuruluş olarak kabul edilen Uluslararası Finans Enstitüsü'nün IIF , 2004 yabancı sermaye hareketleri tahmini raporuna göre Türkiye, Avrupa'daki gelişmekte olan piyasaların en cazip adresi olacak. 
     A.A muhabirinin, IIF'nin raporundan derlediği bilgiye göre, doğrudan ve dolaylı yabancı sermaye yatırımında artış beklenirken, Türkiye'ye bu yıl, 5 milyar doların üstünde portföy türünden yabancı sermaye girişi gerçekleşecek. 
     Doğrudan yabancı sermaye girişinin de, 2004 yılında en az 2.3 milyar dolar olacağı kaydedildi. 
     
     TÜRKİYE'YE İLGİ AVRUPA'YA DA YARAYACAK... 
     Bu arada IIF'ye göre, Türkiye'ye olan yatırımcı ilgisinin artması, Avrupa'ya olan ilgili özel sermaye hareketini de olumlu etkileyecek. 
     Türkiye faktörüyle, geçen yıl, toplam küresel net sermaye hareketinden yüzde 25 pay alan Avrupa'ya olan net özel sermaye akışı, bu yıl yüzde 30'a çıkacak. 
     Raporda, Avrupa'nın gelişmekte olan piyasalarında, bu yıl ortalama yüzde 5.4 oranında bir ekonomik büyüme beklenirken, Türkiye'deki büyüme oranının enaz yüzde 6 olacağı, ayrıca faizlerdeki düşüşle beraber Türkiye piyasasındaki talebin daha da canlanacağı vurgulanıyor. 
     Türkiye'deki özelleştirmenin hızlanmasının da, özel sermaye akışını arttıran diğer bir unsur olacağı kaydediliyor. 
     
     TÜRKİYE, BORÇLANMADA, PİYASALARA DAHA ÇOK BAŞVURACAK... 
     Raporda ayrıca, Türkiye'nin, dış borçlanmada, özel kurumları ve piyasaları daha çok kullanmaya başlayacağı belirtiliyor. 
     Dünya genelinde, geçen yıl 41.4 milyar dolar toplam özel kreditörlerden borçlanma miktarının, Türkiye'nin de bu piyasaya daha çok girmesiyle, bu yıl, 50 milyar dolara ulaşacağı vurgulanıyor. 
     
     GELİŞMEKTE OLAN PİYASALAR... 
     IIF raporuna göre bu yıl, Türkiye gibi gelişmekte olan piyasaların hepsine, toplam net özel sermaye akışında artış yaşanacak. 
     Geçen yıl, gelişmekte olan piyasalara, toplam 194 milyar dolar olan net özel sermaye, bu yıl 225 milyar dolara çıkacak. Raporda, bu rakamın, 1997'den buyanaki en yüksek rakam olduğuna da dikkat çekiliyor. 
     Gelişmekte olan piyasalara yapılacak yatırımlarda, Asya krizi öncesine dönülmeye başlandığına dikkat çekilen IIF raporunda, gelişmekte olan piyasalara net özel sermaye akışındaki artışa neden olarak, küresel likiditenin artması, düşük faiz oranları ve Türkiye gibi bazı gelişmekte olan piyasalarda başarılı ekonomik reformların uygulanması gösteriliyor. 
     Raporda, şu andaki küresel ekonomik görünümün bozulma riskinin her zaman bulunduğuna dikkat çekilirken, ABD'deki faiz oranları ve diğer gelişmelerin de, gelişmekte olan piyasalardaki yatırımcıları etkileyebilecek unsurlar olarak görülüyor. 
     Rapora göre, gelişmekte olan piyasalarda, geçen yıl yüzde 4.9 olan Gayri Safi Yurtiçi Hasıla'nın, bu yıl ortalama yüzde 5.8'e çıkacağı tahmin ediliyor. 
     Gelişmekte olan piyasalardaki, geçen yıl 24.7 milyar dolar olan net ticari krediler de, bu yıl 28 milyar dolara çıkacak. 
     Resmi kredi kurumlarına, gelişmekte olan piyasalardan yapılacak net borç geri ödemelerinde ise bu yıl gerileme görülecek. Gelişmekte olan piyasalardan, uluslararası mali kurumlara yapılacak geri ödemelerde ise artış olacak. 
     
</TEXT>
</DOC>
