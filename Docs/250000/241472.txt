<DOC>
<DOCNO> 241472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo31.html </URL>
<DATE> 2004/05/20/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Özaydınlı Teberrulu bilet satmaya Fenerbahçe son verdi 
</HEADLINE>
<TEXT>

     Fenerbahçe Kulübü Asbaşkanı Murat Özaydınlı, teberrulu bilet basıp satma uygulamasına, Türkiye'de önce kendilerinin son verdiğini söyledi. 
     Murat Özaydınlı, kulübün internetteki sitesinde yaptığı açıklamada, ''Malatyaspor maçı öncesi üzerinde bedel yazmayan bilet satıldığı'' biçimindeki iddianın asılsız bir suçlama olduğunu ileri sürdü. 
     Malatyaspor maçında üzerinde bedel yazmayan ve 30 milyon liraya satılan biletlerden sözedildiğini hatırlatan Özaydınlı, uzun süredir olduğu gibi bu maçta da biletlerin üzerinde yazan fiyatlardan satıldığını vurguladı. 
     Üzerinde ücret yazmayan biletlerin, stat ve içindeki tesislerde görev yapan personel için basıldığını ifade eden Özaydınlı, ''Teberrulu bilet basmak ve satmak uygulamasına Türkiye'de en önce Fenerbahçe Kulübü tarafından son verilmiştir. Fenerbahçe'de biletler, üzerlerinde basılı fiyatlardan satılmaktadır. Sayın Keçeci'nin içinde bulunduğu camianın uygulamaları nedeniyle bundan haberi olmamasını doğal karşılıyoruz'' dedi. 
     Özaydınlı, stada biletsiz kimsenin alınmaması ve biletlerin üzerindeki fiyatla satılması uygulamasının ''UEFA Kriterleri ve TFF Kulüp Lisans Sistemi'' ilkeleri doğrultusunda yapıldığını sözlerine ekledi. 
     
</TEXT>
</DOC>
