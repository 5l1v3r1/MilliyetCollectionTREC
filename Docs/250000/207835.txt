<DOC>
<DOCNO> 207835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/spor/spo01.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilie artık Kartal 
</HEADLINE>
<TEXT>

   Rumen yıldız, resmi sözleşmeye dün imza attı. 6 aylık anlaşma sağlanan futbolcunun performansından memnun kalınırsa, iki sezon daha Beşiktaş'ın formasını giyecek 
      ORHAN YILDIRIM 

   
   Kontrolden geçti 
   BEŞİKTAŞ, Adrian Ilie ile 6 aylık bir sözleşme imzaladı. İki yıl daha opsiyonlu anlaşması bulunan Rumen futbolcu, dün İstanbul'a geldi, önce Memorial Hastanesi'nde sağlık kontrolünden geçti. Futbolcu, daha yapılan imza töreniyle resmen Siyah - Beyazlı oldu. Ilie'nin, bu sezon 180 bin Euro garanti, maç başına da 5 bin Euro alacağı öğrenildi. Devam etmesi durumunda gelecek sezon 400 bin Euro ve maç başına 6 bin Euro kazanacak. 
   
   Başarı sözü verdi 
   İKİNCİ Başkan Hüsnü Güreli, "Ilie gibi dünya yıldızları arasında yer alan bir futbolcuyu transfer ettiğimiz için mutluyuz. 6 ayın sonunda eğer randıman sağlarsa iki yıl daha birlikte olacağız. Opsiyon hakkı kulüpte" dedi. Beşiktaş Yönetimi'ne ve Lucescu'ya teşekkür eden Rumen futbolcu, "Eskisinden daha iyi oynayıp, takımıma faydalı olacağım" ifadesini kullandı. Yıldız futbolcu, Valencia karşısında şanslarının eşit olduğunu belirtti. 
   
   Cim-Bom istememiş 
   MENAJER Popescu'nun Ilie'yi sezon başında Galatasaray'a önerdiği ancak transferin gerçekleşmediği ifade edildi. Lucescu'nun da Ekim ayında milli maç nedeniyle takımı Bükreş'e götürdüğü sırada yıldız futbolcuyla anlaştığı, bunun hemen ardından da dönemin Futbol Şube Sorumlusu Erdoğan Demirören'i arayarak Romanya'ya çağırdığı öğrenildi. Prensip anlaşmasına varılan futbolcunun o günden bu yana Lucescu'nun verdiği özel çalışma programını uyguladığı öğrenildi. 
   
   Kürüm futbola talip    YILDIRIM Demirören'in ayrılmasının ardından rafa kaldırılan futbol şube sorumluluğu yeniden hayata geçiyor. Yönetimde bulunan Haşmet Bedii Kürüm'ün, "5 milyon dolar borç vereyim, bu görevi bana verin" sözleri sonrasında Başkan Serdar Bilgili'nin yeniden futbol şube sorumluluğu uygulamasına döneceği öğrenildi. Özel işleri nedeniyle Amerika'da bulunan Bilgili'nin yokluğunda yeni yönetimin oluşturulması görevini de Hüsnü Güreli üstlendi. 
   
   Kartal'ın bütçesi 90 trilyon lira    BEŞİKTAŞ Yönetimi, 2004 yılının bütçesini belirledi. Bir süredir çalışma içinde olan Siyah - Beyazlılar, BJK Derneği'nin bütçesini 30 trilyon lira olarak hesaplarken, AŞ'nin bütçesinin ise yaklaşık 60 trilyon lira olacağını düşünüyor. 
   
   Şampiyon huzurda    Lider Beşiktaş, ikinci yarı için ilk sınavını bugün Club Brugge karşısında verecek. Antalya'ya bugün 12.20 uçağıyla gidecek olan kafile 19.00'da da maça çıkacak 
   Maç, Futbol Center'da 
   BEŞİKTAŞ, ikinci yarı hazırlıklarının İstanbul'daki ilk bölümünü dün noktaladı. Sabah basına kapalı bir çalışma yapan Siyah - Beyazlılar'ın akşam antrenmanı, Lucescu tarafından iptal edildi. Antalya kampına bugün başlayacak olan Siyah - Beyazlılar, 12.20 uçağıyla şehre gidip, Aksu'daki Kremlin Oteli'ne yerleşecek. Kartal, 19.00'da da Belçika temsilcisi Club Brugge ile WOW Cup'ta ilk karşılaşmasını yapacak. Karşılaşma Futbol Center'da oynanacak. 
   
   İlhan'ın durumu iyi 
   KARTAL, WOW Cup'taki ikinci maçını da 14 Ocak'ta Feyenoord ile 20.30'da oynayacak. İki karşılaşmayı da TV8 naklen yayınlayacak. Bu arada dün kupada oynanması gereken Feyenoord-Dinamo Moskova maçı aşırı yağmur nedeniyle bugün saat 15.30'a ertelendi. Rumen teknik adam kabul ederse, Rus ekibi Rotor ile de 16 Ocak'ta bir maç oynanacak. Siyah - Beyazlı ekipte Tümer'den sonra İlhan'ın da durumunun iyi olduğu belirtildi. Bakırköy Acıbadem Hastanesi'nde MR'ı çekilen İlhan'ın raporları temiz çıktı. 
   
   Takas teklifi    BEŞİKTAŞ, Teknik Direktör Lucescu'nun kadrosunda görmek istediği Trabzonsporlu Gökdeniz için düğmeye bastı. Bordo - Mavililer'e takas teklifini götüren Siyah - Beyazlılar'ın, Karadeniz ekibine geniş bir seçenek sunduğu öğrenildi. Buna göre, Okan, Ümit, Yasin ve Serdar Topraktepe'den ikisinin, Gökdeniz'e karşılık verilebileceği vurgulandı. Kartal, Trabzonspor'un vereceği cevaba göre transferi şekillendi. 
   
   Sergen can sıktı    SERGEN Yalçın'ın ağrılarının yeniden artması ikinci yarı için teknik heyeti sıkıntıya soktu. Lucescu, futbolcusunun durumu hakkında sağlık heyetiyle bir toplantı yaptı ve acele edilmeden tedavisinin sürmesi gerektiğini ifade etti. Rumen teknik adam, ligin ikinci yarısında oynanacak Bursaspor karşılaşmasına kadar hazır hale getirilmesini istedi. 
   
   
</TEXT>
</DOC>
