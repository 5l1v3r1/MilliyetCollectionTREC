<DOC>
<DOCNO> 241285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/magazin/amag.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Unifest'te 'Duman Şov' 
</HEADLINE>
<TEXT>


5 bin gencin katıldığı 'Unifest'te, sahnede 2 saat kalması planlanan Duman grubu, programını uzattı 

Deniz Altuntaş 

13 üniversiteden yaklaşık 5 bin genç, 19 Mayıs Gençlik ve Spor Bayramı etkinlikleri çerçevesinde Park Orman'da organize edilen 'Unifest 04' Gençlik Festivali'nde buluştu. 
Doğuş, Haliç, İstanbul, İstanbul Ticaret, Kocaeli ve Okan Üniversitesi'nin oluşturduğu konsorsiyumun, Unigroup'la birlikte organize ettiği festival, soğuk havaya rağmen büyük ilgi gördü. Festivalde Duman, Gripin ve Sefarad gruplarının yanı sıra, Özlem Tekin ile Aslı da sahneye çıktı. Sahnede yaklaşık 2 saat kalması planlanan Duman grubu, şovunu uzattı. Genç kızların büyük ilgi gösterdiği grubunun solisti Kaan, süre dolmasına rağmen bir saat daha şarkı söyledi. 

'Geyşa' Özlem 
Duman'dan sonra sahneye, ilginç kıyafetleriyle Özlem Tekin çıktı. Uzakdoğu felsefesinden etkilendiğini belirten Tekin, sahnede değişik dans figürleri de sergiledi. 


</TEXT>
</DOC>
