<DOC>
<DOCNO> 237390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/spor/spo04.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan zafer yemini 
</HEADLINE>
<TEXT>



Doğan'dan alarm 
GAZİANTEPSPOR maçının ardından Şampiyonlar Ligi'ni garantileyen Trabzonspor, bu başarısını Olimpiyat Stadı'nda Türkiye Kupası ile taçlandırmanın hesaplarını yapıyor. Teknik Direktör Ziya Doğan, "Oyuncularımı şampiyonluk yarışını unutmaları ve sadece bu maçı düşünmeleri konusunda uyardım. Onlar da sorumluluklarının bilincinde" dedi. 

Yattara 11'de 
KAPTAN Fatih Tekke'nin yaptığı toplantıda oyuncular, Türkiye Kupası'nı kazanıp, şampiyonluk yarışında da kalan iki maçı kayıpsız geçme sözü verdiler. Öte yandan sakat Fatih ve Sommers ile Hasan Üçüncü bugün forma giyemeyecek. Augustine'nin yerine iyileşen Yattara'nın, Hasan Üçüncü'nün yerine ise Tolga'nın on birde görev alması bekleniyor. 

Hedef 42. kupa 

TRABZONSPOR - Gençlerbirliği arasındaki randevudan galip çıkan ekip, 42. Türkiye Kupası'nı müzesine götürecek. Kupada Galatasaray 13, Trabzon 6, Beşiktaş 5, Fenerbahçe 4, Altay, Ankaragücü, Göztepe, Gençlerbirliği ve Kocaeli 2'şer, Eskişehir, Bursa ve Sakarya ise 1'er kez mutlu sona ulaştı. 

İstanbul'a akın 

KARADENİZ ekibinin taraftarları, kupa finalinde takımlarını yalnız bırakmamak için organize bir şekilde İstanbul'a gelmeye başladılar. Maça yoğun ilgi gösterilirken, bazı taraftar grupları otobüslerle çıkarma yapıyor. Başkan Atay Aktuğ, "Ligin en iyi futbol oynayan iki ekibinin maçında 80 bin kişilik stadın dolmasını istiyoruz" dedi. 


</TEXT>
</DOC>
