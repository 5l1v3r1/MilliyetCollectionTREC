<DOC>
<DOCNO> 248041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun38.html </URL>
<DATE> 2004/06/15/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Emine Bozkurt, tercihli oylarla Avrupa Parlementosuna seçildi. 
</HEADLINE>
<TEXT>

     Hollanda'da geçen perşembe günü yapılan Avrupa Parlamentosu seçimlerine Sosyal Demokrat İşçi Partisi listesinin sekizinci sırasından katılan Türk kökenli aday Emine Bozkurt, partisi 7 milletvekili çıkarmasına rağmen, tercihli oylarla seçilmeyi başardı. 
     Seçimlere ilişkin resmi sonuçlar, Seçim Konseyi tarafından Lahey'de düzenlenen basın toplantısıyla açıklandı. Bu sonuçlara göre, Emine Bozkurt, adına verilmiş toplam 24 bin 359 tercihli oyla Avrupa Parlamentosu'na girdi. 
     Emine Bozkurt'un tercihli oylarla seçilmesi üzerine, listenin üst sırasından bir aday yerine Emine Bozkurt Avrupa Parlamentosu milletvekili oldu. 
     Hıristiyan Demokrat Parti listesinin 11'inci sırasından aday olan Osman Elmacı ise 13 bin 759 oy aldı ve seçilemedi. 
     Seçim Konseyi'nin verdiği bilgiye göre, tercihli oylarla seçilebilmek için 17 bin 600 dolayında oya ihtiyaç bulunuyordu. 
     Yeşil Sol listesinin 5'inci sırasında bulunan Türk kökenli aday Doğan Gök de 7382 oy aldı ve parlamentoya giremedi. 
     Seçim Konseyi'nin açıkladığı sonuçlara göre, Hollanda'nın Avrupa Parlamentosu'na göndereceği 27 milletvekili partiler arasında şu şekilde dağıldı 
     Hıristiyan Demokrat Parti 7, Sosyal Demokrat İşçi Partisi 7, Liberal Parti 4, Yeşil Sol 2, Sosyalist Parti 2, Avrupa Transparant Partisi 2, Hıristiyan Birlik 2 ve Demokratlar 66 Partisi 1. 
     
</TEXT>
</DOC>
