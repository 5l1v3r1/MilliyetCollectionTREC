<DOC>
<DOCNO> 229063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur25.html </URL>
<DATE> 2004/04/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
''Kurtlar Vadisi'' heyecanına kalbi dayanamadı 
</HEADLINE>
<TEXT>

     Konya'da bir emekli, ''Kurtlar Vadisi'' isimli diziyi izledikten sonra heyecandan kalp krizi geçirerek hayatını kaybetti. AA muhabirinin edindiği bilgiye göre, merkez Karatay İlçe Belediyesi'nden kısa süre önce emekli olan ve yaklaşık 6 ay önce yüksek tansiyon rahatsızlığı olduğunu öğrenen Tahir Türköz 45 , Perşembe akşamı aniden rahatsızlandı. 
     Yakınları tarafından önce SSK Bölge Hastanesi'ne, ardından Selçuk Üniversitesi Meram Tıp Fakültesi Hastanesi'ne sevk edilen ve ''kalp damarında genişleme teşhisi'' konulan Tahir Türköz, Cuma günü ambulansla Ankara'ya götürülürken, Kulu İlçesi yakınlarında hayatını kaybetti. 
     
     ''DİZİ OLDUĞU AKŞAM, MİSAFİR BİLE KABUL ETMİYORDU'' 

     Acılı ailesi, olayla ilgi konuşmak istemezken, AA muhabirine konuyla ilgili bilgi veren yakınları, Türköz'ün, özel bir televizyon kanalında yayınlanan ''Kurtlar Vadisi'' adlı diziyi çok sevdiğini, dizinin yayınlandığı saatlerde evine misafir bile kabul etmediğini söyledi. 
     Dizideki önemli kahramanlardan biri olan Çakır'ın vurulması üzerine heyecanının da arttığını belirten Türköz'ün yakınları, şunları kaydetti 
     ''Tahir Türköz, büyük bir heyecanla izlediği dizi bittikten hemen sonra rahatsızlandı. Daha sonra da hastaneye kaldırdık. Eşi ve çocukları başta olmak üzere hepimiz, diziye tutkunluğu herkesce bilinen Tahir Türköz'ün heyecana dayanamayıp kalp krizi geçirdiğini biliyoruz. Ancak sorun sadece dizide değil. Sevk için evrakların yapılması daha kısa sürseydi, şu anda aramızda olabilirdi.'' 

     
</TEXT>
</DOC>
