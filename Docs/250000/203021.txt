<DOC>
<DOCNO> 203021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo14.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler'i yen, tatile gir 
</HEADLINE>
<TEXT>

     Trabzonspor'da, teknik direktör Samet Aybaba'nın istifasının ardından göreve getirilen Turgay Semercioğlu yönetiminde 2'si lig, 1'i Türkiye Kupası olmak üzere 3 maçı galibiyetle kapatan bordo-mavili takım, ilk yarının son maçında Gençlerbirliği'ni de yenmeyi hedefliyor. 
     Ligin 15. haftasında sahasında Gaziantepspor'u 3-0, ligin 16. haftasında Galatasaray'ı deplasmanda 2-1 ve dün de Türkiye Kupası'nda Kayserispor'u 3-1 yenerek, kayıpsız yoluna devam eden Trabzonspor'da, teknik direktör Semercioğlu, Gençlerbirliği galibiyetiyle ilk yarıyı kapamak istediğini söyledi. 
     Ligde zor bir dönemde göreve geldiklerini ve önemli engelleri geride bıraktıklarını belirten Semercioğlu, ''Gençlerbirliği maçı çok önemli maç, Ligin ilk yarısının son maçı. Bu maçta galip gelmek istiyoruz'' dedi. 
     Bordo-mavili takımın aşırı tempolu maçlar oynadığını ve yorgun olduğunu ifade eden Semercioğlu, ''Çok kısa sürede maçlar yaptık. En kısa zamanda bu yorgunluğu üstümüzden atıp Gençlerbirliği maçına çok diri bir Trabzonspor'u sahaya çıkartmak istiyoruz. Gençlerbirliği maçından alacağımız galibiyetle ligin ikinci yarısına da iyi bir biçimde girmek arzusundayız'' diye konuştu. 
     
</TEXT>
</DOC>
