<DOC>
<DOCNO> 204325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/yasam/yas03.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İSKİ MEZARI 
</HEADLINE>
<TEXT>

   Pendik'te İSKİ'nin kazdığı ve üzerini kapatmadığı çukur, oyun oynamak için sokağa çıkan iki kardeşin ölümüne neden oldu 
      M.AKİF ERDEM, GÖKHAN KARAKAŞ İstanbul 
   
   Pendik'te caddede biriken suların çekilmesi için kazılan ve üzeri kapatılmayan çukur, iki erkek kardeşe mezar oldu. Oyun oynamak için sokağa çıkan ve kendilerinden bir daha haber alınamayan Sadullah ve Hakan Kılınç isimli kardeşlerin cesedi, anneleri tarafından bulundu. Çevre sakinleri, çukurun İSKİ tarafından kazdırıldığını iddia etti. 
   Alınan bilgiye göre, Sadullah 6 ve Hakan 4 isimli iki kardeş, dün öğle saatlerinde anneleri Yadigar'ın evde olduğu sırada oyun oynamak için sokağa çıktı. Çocuklarının yaklaşık iki saat geçmesine rağmen ortada gözükmemesi üzerine şüphelenen anne Yadigar Kılınç, onları aramaya başladı. Komşularına da soran anne Yadigar'ın aklına, evlerinden 30 metre uzaklıktaki, kazıldıktan sonra açık bırakılan çukur geldi. 
   Ertuğrulgazi Mahallesi Mevlana Sokak'taki beş metre derinliğinde, üç metre genişliğindeki kuyunun başına gelen anne, iki çocuğunun cesedi ile karşılaşınca fenalık geçirdi. Kılınç kardeşlerin cesetleri otopsi için Adli Tıp Kurumu'na gönderildi. 
   
   Yetkilileri uyardık 
   Bir sandalye fabrikasında işçi olarak çalışan acılı baba Ahmet Kılınç, kuyuyu bir taşeron firmaya kazdırdığı öne sürülen İSKİ yetkililerini suçlayarak, "Bu kanalizasyonun bir gün felaket getireceği belliydi. Yetkilileri uyarmamıza rağmen üzeri kapatılmadı. Bu ihmalk rlığın acısını ben iki çocuğumun ölümüyle ödedim. Sorumlular hesap versin" diye konuştu. 
   
   İSKİ Haberimiz yok 
   Öte yandan, İSKİ Genel Müdürü Dursun Ali Çodur, olayın ardından yaptığı açıklamada, kanalizasyon hattının yapım ihalesinin "Seda İnşaat" adlı firmaya verildiğini, süren inşaattan haberlerinin olmadığını ve hattın henüz İSKİ tarafından teslim alınmadığını söyledi. 
   
   
</TEXT>
</DOC>
