<DOC>
<DOCNO> 201401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo12.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'un 7 Kamerunlusu yarın geliyor 
</HEADLINE>
<TEXT>

     Birinci Süper Futbol Ligi'nde, hafta sonu sahasında Ankaragücü ile karşılaşacak olan Adanaspor, mutlak galibiyeti düşünüyor. 
     Teknik Direktör Yılmaz Vural, Ankaragücü'nün de puan cetvelinde kendileri gibi alt sıralarda olduğunu belirterek, maçın iki takım açısından da 6 puanlık bir karşılaşma olacağını söyledi. 
     Ankaragücü ile zor bir maç oynayacaklarını belirten Vural, ''Rakibimiz kolay bir ekip değil. Ancak, ne olursa olsun kesinlikle galip gelmeliyiz. Ligin ilk yarısını 16 puanla kapatmak istiyoruz. Eğer bu maçta galip gelemezsek ardından deplasmanda oynayacağımız Denizlispor maçında zor duruma düşeriz'' dedi. 
     Vural, Ankaragücü maçında taraftara büyük iş düşeceğini ifade ederek, şunları söyledi 
     ''Sahamızda oynadığımız ve yenik ayrıldığımız Samsunspor maçında bize büyük destek verdiler. Ankaragücü maçında da kendilerinden aynı desteği bekliyoruz. Sahada biz oynayacağımız futbolla, tribünde de taraftarımızın vereceği destekle zorlu maçtan gülen taraf olarak ayrılacağımıza inanıyorum.'' Bu arada, Adanaspor'un ara transferde almak istediği Kamerunlu oyuncular Molongo, Ngonadjam, Valeri, Maemble, Zambe, Kana ve Mwambo'nun denenmek üzere yarın akşam gelecekleri öğrenildi. 
     Takımla birlikte antrenmanlara çıkacak futbolculardan teknik kadro tarafından beğenilenlerle ara transferde sözleşme yapılacağı bildirildi. 
     Teknik Direktör Vural, Kamerunlu oyuncuların çok kötü bir zamanda kente geleceklerini belirterek, şöyle devam etti 
     ''Cumartesi günü takımla birlikte antrenmana çıkamayacaklar. Pazar günkü maçın ardından salı günü Türkiye Kupası karşılaşması için Konya'ya, ardından ilk yarının son maçını oynamak üzere Denizli'ye gideceğiz. Denizlispor maçı sonrası da futbolculara 12 gün süreyle izin vereceğiz. Kamerunlu oyuncuları da ancak ikinci yarı hazırlıkları sırasında gözlemleyebileceğiz.'' Öte yandan, Ankaragücü maçı bilet fiyatları protokol ve loca 40, kapalı üst 15, kapalı alt 10, maraton ve misafir takım kale arkası 3, kale arkası 1.5 milyon lira olarak belirlendi. 
     
</TEXT>
</DOC>
