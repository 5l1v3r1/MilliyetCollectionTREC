<DOC>
<DOCNO> 210946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/magazin/amag.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Popstar finalinde sürpriz iki isim... 
</HEADLINE>
<TEXT>

   11. eleme gecesinde Abidin rekor oyla birinciliği aldı. Finalin ikinci ismi Firdevs olurken, elenen Bayhan, "Benim için ağlamayın" dedi 
   Deniz Altuntaş 
      
   Kanal D'nin reyting rekorları kıran yarışma programı Popstar'da finale Abidin ve Firdevs kaldı. Jüri üyeleri Armağan Çağlayan, Zerrin Özer ve Ahmet San'ın haftalardır yarışmada olmaması gerektiğini savundukları Bayhan ise en az oyu alarak elendi. 
   
   'Hakkınızı helal edin' 
   Popstar'ın 11.hafta elemeleri dün Kanal D stüdyolarında yapıldı. Yarışmada sona yaklaşılırken heyecan artarken, Popstar'ın en çok konuşulan ve tartışılan ismi Bayhan, sonuçların açıklanmasının ardından " Beni destekleyenler ağlamasın. Hayat her gün yeniden başlıyor. Hakkınızı helal edin. Müzik ve güzellik adına ne varsa yapacağım. Bundan sonra sizinle birlikteyim" dedi. Bayhan'ın babası Selahattin Gürhan da, "Oğlumun elenmesine üzülmedim. Çok iyi işler yaptı. Bayhan'ın sesini asıl albümünde dinleyeceğiz. Oğlumla gurur duyuyorum" diye konuştu. 
   Jüri üyesi Ercan Saatçi gecenin başında "Eledim eledim Firdevs'i eledim. Gittide gelmedi gitti de gelmedi" diye şarkı söyleyince, Firdevs ağlamaya başladı. Firdevs, finale kaldığını açıklandığında ise, "Hayatımda ilk defa bu kadar sevindim. Bayhan'ı da kutluyorum. İnsanın bir yere tırmaklarıyla gelmesi çok önemli" şeklinde konuştu. Zerrin Özer, Bayhan yüzünden jüriden ayrılan Deniz Seki'nin "Ben Zerrin Özer'in yerinde olsaydım jüri üyeliğini kabul etmezdim" sözüne, "Teklif geldi ben de kabul ettim. İnsanları geçmişiyle cezalandırmamak lazım. Ben onu döverim. O kim ki, beni kendi yerine koyuyor. Beni kızdırmasın" diye sert yanıt verdi. 
   
   Popstar müzikali 
   Yarışmanın sunucusu tiyatrocu Haldun Dormen de, Ercan Saatçi ve Fatih Aksoy'la beraber Popstar adaylarının da katılacağı bir müzikal yapacaklarını açıkladı. Dormen, müzikalin çalışmalarının bu hafta içinde başlayacağını ifade etti. Ahmet San da, finale kalan Abidin ve Firdevs'in İzmir, Adana ve İstanbul'da konser vereceğini söyledi. 
   
      Armağan'dan yeni imaj...    Yarışmaya başladığı dönemde uzun balyajlı saçlarıyla dikkati çeken Armağan Çağlayan, dün geceye kısa kestirdiği saçlarıyla katıldı. Çağlayan, "Yüzümdeki façaya uysun diye saçıma da faça attırdım" dedi. 
   
   Kim ne oy aldı 1 Abidin 42.01 2 Firdevs 32.23 3 Bayhan 25.76 
   
   Abidin Firdevs aşkı...    İddialara göre Abidin ile Firdevs arasında aşk yaşanıyor. Abidin, "Çok iyi anlaşıyoruz" derken, Firdevs suskun kalıyor 
   DENİZ ALTUNTAŞ 
   Popstar yarışmasında son üçe kalan Abidin Özşahin ile Firdevs Güneş cephesinde ilginç gelişmeler var. İddiaya göre, 27 yaşındaki Abidin ile 25 yaşındaki Firdevs yaklaşık bir aydır aşk yaşıyor. Birbirinden hiç ayrılmayan ikili, ilişkilerini şimdilik gizlemeyi tercih ediyor. 
   
   Romantik dans 
   Abidin'le Firdevs'in Popstar ekibiyle birlikte gittiği Karaköy Safran'da yaptıkları romantik dans, ikilinin aşk yaşadığı şeklindeki iddiaları kuvvetlendiriyor. Firdevs'le çok iyi anlaştıklarını söyleyen Abidin, "Sevgili değiliz, öyle bir şey olursa söylerim" derken, yarışmanın suskun yıldızı Firdevs, her zamanki gibi tercihini yorum yapmamaktan yana kullanıyor. 
   
      Abla-kardeş Popstar'a geldiler...    POPSTAR'ın sunucusu Gamze Özçelik, Kanal D'nin yeni yüzü oldu. Cumartesi geceleri ekrana gelen "Serseri" dizisinde Okan Yalabık'la başrolü paylaşan Özçelik, haftanın iki günü de Popstar canlı yayınında Haldun Dormen ve Osmantan Erkır'la kamera karşısına geçiyor. Kanal D seyircileri, hafta içi ekrana gelen "Popstar'ın kamera arkası"ndaki röportajlarda da bir başka Özçelik'i izliyor Gamze Özçelik'in ablası Duygu Özçelik... Abla - kardeş Popstar'da birlikte görev aldıkları için mutlu oldukları söylüyor. 
   
   Popstar yine zirvede    KANAL D'nin, yayınlandığı ilk günden itibaren olay yaratan yarışma programı "Popstar"ın, cuma günü ekrana gelen bölümü, AB Sosyo Ekonomik Statü'de yüzde 24.6 reyting ve yüzde 55.2'lik rekor bir izlenme payı ile günün en çok izlenen programı oldu. Türkiye'nin pür dikkat izlediği yarışma, Tüm Kişiler'de de yüzde 20.6 reyting ve yüzde 41.1'lik izlenme payı ile haftalardır olduğu gibi yine günü birinci bitirdi. 
   
   
</TEXT>
</DOC>
