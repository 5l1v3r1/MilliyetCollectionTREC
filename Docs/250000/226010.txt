<DOC>
<DOCNO> 226010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/siyaset/siy01.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin son formülü 'uyum senedi' 
</HEADLINE>
<TEXT>

   Kıbrıs konusunda AB ile tüm pürüzler aşılamadı. Ancak Türkiye'nin kararlılığı Brüksel'i formül üretmeye zorluyor. Şimdi uyum senedi hazırlanması gündemde 
      Güven Özalp 

   
   Türkiye'nin Kıbrıs konusunda varılacak anlaşmanın birincil hukuka dahil edilmesi konusundaki endişelerini giderme çabasında olan AB, Türk tarafının baskısı üzerine, iki tarafı da tatmin edecek formül bulma çabalarını artırdı. AB uzmanlarınca geliştirilen son yaklaşım, taraflar arasındaki anlaşmanın "uyum senedi" act of adaptation olarak belgeleştirilmesi ve bunun birincil hukuka dahil edilmesi olarak belirginleşiyor. 
   
   Adalet Divanı'na önlem 
   "Uyum senedi" kavramının yeni bir yaklaşım olduğuna dikkat çeken diplomatik kaynaklar, bunun gerçekten Türkiye'nin birincil hukuka ilişkin kaygılarını giderecek nitelikte olup olmadığının inceleneceğini ifade ederken, komisyon kaynakları bunun, varılan uzlaşıyı birincil hukuka dahil etmek için uygun bir formül olduğu görüşünü savunuyor. 
   Türkiye'nin bir başka sıkıntısını oluşturan derogasyonlar konusunda ise AB çizgisini koruyor. Kalıcı derogasyonlara karşı çıkan AB, Türkiye'yi, bu derogasyonların Adalet Divanı önüne götürülmesi sürecini zorlaştırıcı önlemler alarak rahatlatmaya çalışıyor. 
   
   Denktaş, 'uyum senedi'ne karşı 
   AB'den gelen bir başka mesaj da İsviçre'de tarafların uzlaşıya varamaması halinde devreye girecek olan Kofi Annan'ın belgeyi AB hukukçularıyla danışma halinde dolduracağı oldu. Bu arada Brüksel Zirvesi sonuç belgesinde 1 Mayıs öncesi çözüm sağlanabileceğine inanıldığı belirtilerek, her iki tarafa da çözüm konusundaki taahhütlerine bağlı kalma çağrısında bulunuldu. KKTC Cumhurbaşkanı Rauf Denktaş da, "uyum senedi" düzenlemesinin Türk tarafının "kalıcı derogasyon" talebini karşılamadığını belirterek, "Boş teminat, anlamı yok" dedi. "Bu birincil hukuk yerine geçmez" diyen Denktaş, birincil hukuk konusunda ısrarlı olduklarını da ifade etti. 
   
   Chirac Türkiye'nin çabaları tartışılmaz    Brüksel'de AB liderleriyle görüşen Başbakan Erdoğan, "Brüksel, Türkiye'yle ilgili tereddütlerinden sıyrılıyor. 1.5 yıl önceki ile şu anki görüşmeler arasında çok fark var" dedi. Başbakan, kendisine "Türkiye iyi yolda, elimizden gelen desteği vereceğiz" mesajı verildiğini de ifade etti. Ankara ile müzakere konusunda sessiz kalan Chirac, dün görüştüğü Erdoğan'a, "Türkiye'nin demokrasi, insan hakları ve ekonomi alanındaki çabalarının boyutu tartışılmaz. Türkiye'nin üyeliği uzun zaman alacak" dedi. Erdoğan, görüştüğü Yunanistan Başbakanı'na da "İlişkilerin Kıbrıs nedeniyle zedelenmemesi konusunda aramızda mutabakat var" diye konuştu. 
   
   
   
</TEXT>
</DOC>
