<DOC>
<DOCNO> 229101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas24.html </URL>
<DATE> 2004/04/06/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Trafik kazalarına önlem alınmazsa 2020'de büyük tehlike olacak 
</HEADLINE>
<TEXT>

     Dünya Bankası'na göre, trafik kazaları, her yıl, Türkiye gibi ülkelerinde arasında bulunduğu gelişmekte olan ülkelerin, milli gelirlerinin yüzde 1-2'si oranında azalmaya neden oluyor. 
     Dünya Bankası ile Dünya Sağlık Örgütü WHO tarafından ortaklaşa hazırlanan yol güvenliği konusundaki bir rapora göre, trafik kazaları nedeniyle, her yıl 1.2 milyon kişi ölürken, 50 milyon kişi yaralanıyor ya da sakat kalıyor. 
     Trafik kazalarından kaynaklanan yaralanmaların küresel ekonomik etkisi yıllık olarak yaklaşık 520 milyar dolar düzeyinde bulunuyor. 
     Raporda, ülkelerin radikal önlemler almaması halinde, önümüzdeki 20 yıl içinde trafik kazaları sonucu oluşacak ölüm ve sakatlanma ile yaralanmaların, bugüne göre yüzde 65 oranında artacağı kaydedildi. 
     Raporda, hükümetlerin, kazaların azalması için daha sıkı önlemler alması gerektiği de belirtildi. 
     
     ÖNLEM ALINMAZSA TRAFİK KAZALARI ARTACAK... 
     Rapora göre, 1990'lı yıllarda, en çok ölüm ve sakatlanma sebepleri arasında diğer hastalıkların ardından 9. sırada yer alan trafik kazası, eğer önlem alınmazsa 2020 yılında üçüncü sıraya yükselecek. Ayrıca, ülkeler, bundan böyle sadece ekonomik varlıklarıyla değil, trafik kazaları önleme konusundaki yetenekleri açısından da değerlendirilecekler. 
     
     İLK ÖLÜMLÜ TRAFİK KAZASI 1896'DA OLDU... 
     Bu arada, rapora göre, dünyanın ilk ölümlü trafik kazası 17 Ağustos 1896'da Londra'da meydana geldi. 
     Londra'da, 6.4 km hızla seyreden bir otomobil, iki çocuk annesi Bridget Driscoll ismindeki 44 yaşındaki bir kadına çarparak ölümüne neden oldu. 
     Görgü tanıkları, 1896 yılında, kazayı yapan otomobil için ''çok büyük bir hız yaptığı'' tanımlamasında bulunmuşlardı. 
     
</TEXT>
</DOC>
