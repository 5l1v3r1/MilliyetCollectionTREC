<DOC>
<DOCNO> 233167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko49.html </URL>
<DATE> 2004/04/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tuborg Hükümet adına vergi toplar gibiyiz... 
</HEADLINE>
<TEXT>

     Türk Tuborg CEO'su Barry Marshall, birada uygulanan vergi politikasını eleştirerek, ''Hükümet adına vergi toplar gibiyiz, bu ortamda daha fazla yatırım düşünmüyoruz'' dedi. 
     Danimarka Prensi Joachim'in Türk Tuborg fabrikasını ziyareti sonrası gazetecilerin sorularını yanıtlayan Marshall, biraya getirilen vergi yükünün çok fazla olduğunu savundu. 
     Hükümetin enflasyonu düşürmesi, GSMH'de artış sağlaması ve TL'nin performansındaki yükselişin yabancı yatırımcılar için olumlu bir yatırım ortamı yarattığını dile getiren Marshall, sektörel zorluklar nedeniyle yeni yatırım yapmayı düşünmediklerini söyledi. 
     Hükümetin biraya uygulanan vergiyi ''inanılmaz bir oranda artırdığını'' savunan Marshall, şöyle konuştu 
     ''Avrupa bira endüstrisine nazaran yüzde 22-23 daha fazla vergi yükü var. Vergi artışı nedeniyle tüketimde azalma görüyoruz. Piyasa aynı kalırsa şanslıyız, ancak azalma başlıyor. Yüksek fiyatlar tüketiciyle aramızda bir direnç oluşturuyor. 
     Ciromuzun o kadar çok payı Hükümete gidiyor ki artık Hükümet adına vergi toplar gibiyiz. Orta vadede büyük bir getiri beklemiyoruz. Vergi politikası berraklaşana kadar bu ortamda daha fazla yatırım düşünmüyoruz. İnanıyorum ki Türk Hükümeti, yüksek vergi politikasını gözden gçirerek Avrupa seviyesine indirecektir.'' Marshall, hükümetten, şarap ve rakıya karşı daha adil bir düzenleme beklediklerini de dile getirdi. 
     
     İHRACAT ARTIŞI 
     Barry Marshall, ihracatta ise önemli büyümeler kaydettiklerini söyledi. Vergi oranlarının yüksekliği nedeniyle dış piyasalara ağırlık vermeye başladıklarını ifade eden Marshall, geçen yıl ihracatı ikiye katladıklarını belirtti. Bu yıl da 11 ülkeye yaptıkları ihracatı yüzde 50 oranında artırmayı planladıklarını bildiren Marshall, ''Yeni ihracat pazarlarında Türklerin ürettiği Carlsberg ve Tuborg'lar piyasanın en önünde gidiyor. Türk işgücünün akademik becerisi Avrupa'nın en önde gelenlerinden'' diye konuştu. 
     Türk Tuborg Dış İlişkiler Başkan Yardımcısı Taner Ciğer ise geçen yıl 180 milyon Euro ciro yaptıklarını ve bu yıl cironun yüzde 10'u kadar ihracat yapacaklarını belirterek, gelecek dönemde ihracat oranını yüzde 20'lere çekmeyi planladıklarını kaydetti. 
     
</TEXT>
</DOC>
