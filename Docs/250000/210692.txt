<DOC>
<DOCNO> 210692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo23.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Boliç, Denizli için Fenerbahçe maçından sonra karar verecek 
</HEADLINE>
<TEXT>

     Denizlispor'a önce ''evet'' diyen, daha sonra başka takımların da kendisini istediğini söyleyen İstanbulsporlu Boliç, şimdi de ''Fenerbahçe maçını oynayıp öyle karar vereceğim'' diye haber gönderdi. 
     Kulüp futbol şubesi başkanı Turgut Dalaman, Boliç'in menajeri Oktay Haskal ile 2 gün önce el sıkıştıklarını, ancak daha sonra Boşnak futbolcunun mazeretler üretmeye başladığını söyledi. 
     ''Biz son sözümüzü söyledik. Ya gelir imza atar ya da istediği takıma transfer olur'' diyen Dalaman, Boliç'in fiyatını artırma çabası içine girdiğini bildirdi. 
     Dalaman, şöyle konuştu 
     ''Denizlispor olarak kendisiyle anlaştığımız noktadayız. İmza atmasını beklerken, her gün yeni bir mazeretle karşılaşmaya başladık. Bir gün beni başta takımlar da istiyor diyor. Ertesi gün Fenerbahçe maçını da oynayıp öyle karar vereceğim şeklinde konuşuyor. Bu tavrı bıktırmaya başladı. Biz, yeniden kendisine gelme çağrısı yapmayacağız.'' Dalaman, Elazığsporlu Effa ile ilgilenmediklerini ifade ederek, ''Bu futbolcunun kulübüyle anlaşması sürüyor. Dolayısıyla transferi için bonservis bedeli ödememiz gerekir. Eğer Effa kulübünden bonservisini alırsa, oturur konuşuruz'' dedi. 
     Öte yandan sahasında yarın Akçaabat Sebatspor ile karşılaşacak olan Denizlispor, bu maçın hazırlıklarını tamamladı. Yeşil-siyahlı futbolcular, Karahayıt'ta kampa girerek maç saatini beklemeye başladı. 
     Bu arada Denizlispor Kulübü Yönetim Kurulu, bilet fiyatlarını açıkladı. Maça gelecek futbolseverler açık tribün için 5, kale arkası tribünü için 2, alt kapalı tribün için 10 ve üst kapalı tribün için 20 milyon lira ödeyecek. 
     
</TEXT>
</DOC>
