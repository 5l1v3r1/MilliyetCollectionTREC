<DOC>
<DOCNO> 214967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sondun28.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kofi Annan "Taraflar iyi niyetle müzakere yapmayı taahhüt ettiler" 
</HEADLINE>
<TEXT>

     BM Genel Sekreteri Kofi Annan, Kıbrıs'ta yapılacak müzakerelerin ''Annan Planı'' çerçevesinde sürdürüleceğini bildirdi. 
     Annan, görüşmelerin tamamlanmasından sonra yayınladığı bildiride, ''10 Şubat'ta başlayan ve 3 gün devam eden Kıbrıs'la ilgili müzakereler sonunda, tarafların iyi niyetle müzakere etmeyi taahhüt ettiklerini'' belirterek, ''Bu görüşmeler Kıbrıs sorununa köklü çözüm getirilmesini öngören, Annan Planı temelinde yürütülecek ve anlaşma 1 Mayıs 2004 tarihinden önce eşzamanlı olarak referanduma sunulacaktır''açıklamasında bulundu. 
     Bildirisinde, ''taraflar bu bağlamda planla ilgili değişiklikler konusunda 22 Mart 2004 tarihine kadar anlaşmaya çalışacaklardır. Bu anlaşma olmadığı takdirde Genel Sekreter, tarafları Türkiye ve Yunanistan'ın katılımı ile toplantıya davet edecek ve 29 Mart'a kadar nihai metin üzerinde anlaşma sağlamaya çalışacaktır'' ifadelerini kullanan Annan, ''Tıkanıklık bu yolla da giderilemediği takdirde referanduma sunulacak metindeki anlaşmazlık noktalarının Annan Planı çerçevesinde kendisi tarafından doldurulacağını'' kaydetti. 
     ''Garantör ülkelerin bu sürece bağlılıklarını taahhüt ettiklerini'' belirten Annan, ''ayrıca AB'nin kendi komisyonu aracılığıyla çözümü kolaylaştırmak amacıyla sunmayı önerdiği teknik yardımı memnunlukla karşıladığını'' ifade etti. ''Müzakerelerin 19 Şubat'ta Alvaro de Soto'nun katılımıyla Kıbrıs'ta başlayacağını'' bildiren Annan, KKTC ve Kıbrıs Rum kesimi ile Türkiye ve Yunanistan'ıngöstermiş oldukları siyasi iradeyi takdirle karşıladığını kaydetti. 
     ''Şimdi tüm tarafların Kıbrıs'ta adil ve kalıcı bir barışa ulaşılması konusunda tarihi sorumluluklarla karşı karşıya olduklarını'' belirten Annan, taraflara başarı diledi onlarla yakın işbirliği içinde olacağını ifade etti. 
     
</TEXT>
</DOC>
