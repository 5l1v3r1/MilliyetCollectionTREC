<DOC>
<DOCNO> 226624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy38.html </URL>
<DATE> 2004/03/29/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Erdoğan Olmazsa olmazlarımızdan taviz vermemiz mümkün değil 
</HEADLINE>
<TEXT>

     Başbakan Recep Tayyip Erdoğan, Kıbrıs konusunda ortaya koydukları siyaseti ''çözüm üzerine bina ettiklerini'' dile getirerek, ama olmazsa olmazlardan da taviz vermenin söz konusu olmadığını ifade etti. 
     Her iki taraf da iyi niyetini ortaya koyarsa bu işin çözüleceğine inandığını belirten Erdoğan, ''İnanıyorum ki, bu iş çözülür. Ama tek taraflı bir iyi niyet, bu işi çözümsüzlüğe götürür'' dedi. 
     Erdoğan, Kıbrıs konusunda görüşmelerin yapılacağı İsviçre'ye hareketinden önce Esenboğa Havaalanı'nda açıklamalarda bulundu. 
     İsviçre'de Kıbrıs ile ilgili görüşmelere katılmak üzere İsviçre'ye gideceğini kaydeden Erdoğan, BM Genel Sekreteri Kofi Annan, Yunanistan Başbakanı Kostas Karamanlis, Başbakan Yardımcısı ve Dışişleri Bakanı Abdullah Gül, KKTC Başbakanı Mehmet Ali Talat, yardımcısı Serdar Dektaş ve Rum Yönetiminin Başkanı Papadopulos'un bu ülkede bulundukların anımsattı. 
     Bu akşam, ilk görüşmelere başlanacağını ifade eden Başbakan Erdoğan, şöyle konuştu 
     ''Bu görüşmeler 31 akşamına kadar devam edecek. Bir defa ön çalışmalar hızla devam ediyor. BM, gerek KKTC, gerekse Güney Kıbrıs Rum yönetiminin taleplerini almış bulunuyor. Bu talepler üzerinden orada 4'lü müzakere ile devam ediyor. Bu akşam Yunanistan Başbakanı ile ikili, daha sonra 4'lü görüşmelerimiz, Sayın Annan ile görüşmelerimiz olacak ve bu görüşmelerimiz Çarşamba'ya kadar devam edecek. 
     Temennimiz odur ki, beklenen olumlu neticeyi alalım. Ve bu süreci planlandığı şekilde devam ettirelim. Tabii ki de iyi niyetimizi halen koruyoruz. İyi niyetle bu çalışmaları sürdürüyoruz. Sonuna kadar da sürdürmekte kararlıyız. Siyasetimizi çözümsüzlük üzerine değil, çözüm üzerine bina ettik, iyi niyet üzerine bina ettik. 
     Ama olmazsa olmazlarımızdan da taviz vermemiz mümkün değil. Her iki taraf da iyi niyetini ortaya koyarsa inanıyorum ki bu iş çözülür. Ama tek taraflı bir iyi niyet, o tabii ki, bu iş çözümsüzlüğe götürür. Temennim odur ki, Rum tarafı da burada iyi niyet göstersin. 
     Yunanistan'dan bu iyi niyeti göreceğimizi tahmin ediyorum, en azından bunu umuyorum. Çünkü Brüksel zirvesinde sayın başbakan ile yaptığım baş başa görüşmede bunun işaretlerini aldım. Bu umutla bu düşünceyle İsviçre'ye hareket ediyorum.'' Erdoğan, Kıbrıs görüşmelerinde birincil hukuk konusunun resmi kayıtlara girmesi gerektiğini belirterek, ''Bu konu çözülmezse yapılan çalışmaların hiçbir anlamı kalmayacaktır'' dedi. 
     Erdoğan, İsviçre'ye hareketinden önce gazetecilerin sorularını da yanıtladı 
     Kıbrıs görüşmelerine ilişkin bir soru üzerine Erdoğan, şunları söyledi 
     ''Görüşmelerimizde tabii öncelikli olarak birincil hukuk konusunu gündeme getiriyoruz. Birincil hukuk konusu çözülemezse o zaman tabii yapılan çalışmaların hiçbir anlamı kalmayacaktır. Onun için de AB'nin bu konuda bizlere destek olması, yardımcı olması gerekmektedir. Birincil hukuk konusunun da sözlü olarak bir anlamı yok. Bunun yazılı kayıtlara, resmi kayıtlara girmesi gerekmektedir. Bu konudaki hassasiyetimizi koruyoruz ve şu anda da İsviçre'deki arkadaşlarımız bu hassasiyet içinde ön çalışmaları yapıyorlar.'' Erdoğan, ''Referanduma gidilmemesi sözkonusu olabilir mi'' sorusuna ''Tabii bir sıkıntı olur'' yanıtını verdi. 
     Bir başka soru üzerine ABD Başkanı George Bush ile dün akşam görüştüğünü ifade eden Erdoğan, hareketinden önce İngiltere Büyükelçisi ile görüşeceğinin anımsatılması üzerine, ''Kendilerinin bana bir mesajı var. O mesajı alacağım'' dedi. 
     
</TEXT>
</DOC>
