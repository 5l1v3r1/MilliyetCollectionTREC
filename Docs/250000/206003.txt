<DOC>
<DOCNO> 206003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko11.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otokar'ın Irak'a tanker ihracı sürüyor... 
</HEADLINE>
<TEXT>

     Savaş öncesi Irak'a 93 adet tanker teslimatı yapan Otokar, Irak içinde petrol taşımacılığında kullanılmak üzere 17 adet Fruehauf marka tanker daha ihraç etti. 
     Böylece Otokar, savaş sonrası Irak'ta sözleşmesi aktif hale gelen ilk şirketler arasına girmiş oldu. 
     Otokar'dan yapılan açıklamada, kuruluşun geçen Ağustos ayında tamamen Otokar bünyesinde tasarlanan ve üretilen 40 adet Sultan markalı midibüsü Irak'a ihraç ettiği anımsatılarak, Otokar'ın bu şekilde savaş sonrası Irak ekonomisinin canlanma sürecine bizzat katıldığı kaydedildi. 
     Otokar Genel Müdürü Kudret Önen de daha çok savunma sanayine yönelik gelişmiş ürünlerle tanınmalarına karşın, ticari araç pazarında da söz sahibi olduklarının son ihracatlarıyla görüldüğünü belirtti. 
     Irak pazarının yeniden yapılanma ve ekonomik kalkınma sürecinde, savaş öncesinde askıya alınan kontratlarını aktif hale getirmeye başladığına dikkat çeken Önen, Otokar'ın sözleşmesi aktif hale getirilen ilk şirketlerden biri olmasının kendileri için gurur verici olduğunu dile getirdi. 
     Otokar, geçen yıl yine Koç Holding bünyesinde yer alan İstanbul Fruehauf şirketini bünyesine katmıştı. Birleşme sonucu treyler TIR dorsesi üreticisi General Trailers'in Fruehauf markası Otokar ürün yelpazesine eklenmiş ve Otokar, Fruehauf lisansıyla müşteri ihtiyaçları doğrultusunda üretime başlamıştı. 
     
</TEXT>
</DOC>
