<DOC>
<DOCNO> 240700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko34.html </URL>
<DATE> 2004/05/17/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Hatay'da 67 bin 500 dekar ekili alan yağışlardan zarar gördü... 
</HEADLINE>
<TEXT>

     Hatay'da, 2 kişinin sele kapılarak ölümüne ve maddi kayıplara neden olan şiddetli yağışın, 67 bin 500 dekar ekili alana zarar verdiği belirlendi. 
     İl Tarım Müdürü Selahattin Mermi, 15 Mayıs Cumartesi günü yaşanan ve dünden itibaren etkisini kaybeden yağışların ardından başlattıkları hasar tespit çalışmalarının ilk sonuçlarını aldıklarını bildirdi. 
     Mermi, yağışın özellikle merkeze bağlı Harbiye, Dursunlu, Yeşilpınar, Gümüşgöze ve Subaşı beldeleri, Altınözü İlçesi ile Reyhanlı İlçesi'ne bağlı Bohşin Köyü'nde etkili olduğunu vurguladı. 
     Yağışların, başta pamuk ve tütün olmak üzere buğday ve sebze-meyve ekili 67 bin 500 dekar alana zarar verdiğini anlatan Mermi, teknik ekiplerin çalışmalarını sürdürdüğünü, kesin hasar tespitinin 2 gün içinde tamamlanacağını kaydetti. 
     Hatay Valiliği'nce oluşturulan Kriz Masası yetkilileri ise yağışlar sırasında yıldırım düşmesi sonucu devre dışı kalan Kırıkhan-Topboğazı mevkiindeki 6 trafo merkezinin onarımının tamamlandığını bildirdi. 
     Yetkililer, Altınözü İlçesi ve merkeze bağlı Harbiye beldesinin bir bölümünde, bazı evlerin zemin katlarını su bastığı için önlem amacıyla elektrik kesintisi uygulandığını kaydettiler. 
     Bu arada, yağışın ardından dünden itibaren güneşli havanın yaşandığı il merkezi ve çevresinde temizlik çalışmaları sürüyor. Yağış sonrası adeta savaş yerini andıran cadde ve sokaklarda biriken çöplerin toplandığı, yaşamın normale döndüğü gözleniyor. 
     
</TEXT>
</DOC>
