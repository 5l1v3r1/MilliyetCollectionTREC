<DOC>
<DOCNO> 218878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/spor/yguven.html </URL>
<DATE> 2004/03/01/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Rüya gibi 
</HEADLINE>
<TEXT>

   
   Belki de Dünya'nın en kalabalık şovu ile başladı maç... 55 bin aktör, maytapların ışığında 2100 konuğa Samanyolu şarkısını icra ediyor, ne yazık ki bunu soyunma odasında ısınmayı tercih eden Galatasaray takımı kaçırıyordu. 
   Kutsanan taraftarlık ruhu, tapılan Fenerbahçe'ydi. Aynı şeyi Fenerbahçe'nin futboluna söylemek zordu ilk yarıda. Tribünleri ile futbol jargonunda 1 - 0 galip başladığı maçın ilk yarısında Fenerbahçe'nin yolunu kesenlerin başında Fatih geliyordu. Ümit Özat yine koşuyordu, ama o çerçeveyi bulan amansız şutlarından eser yoktu. Galatasaray'ın kurgusu, beşli savunma ile Fenerbahçe'ye duvar örüyor, Sarı - Lacivertli orta saha top yapamayıp, uzun pasları da Galatasaray çizgisinde kalınca niyet ile eylem örtüşemiyordu. 
   17. dakikada Tuncay'ın uzaktan sert şutu direkten döndüğünde titreyen kale ağları aynı dakikada Nobre'nin golü ile sallansa da, bu golün raslantısal olmadığını kimse iddia edemezdi. 
   Pozisyon hesabı yapanlar ilk yarıda Fenerbahçe'nin üstünlüğünü kanıtlayabilirler. Lakin maç tam anlamıyla terazilenmiş ve en ufak bir pas hatası ile kefeler aşağı yukarı oynamaktaydı. Galatasaray'ın beraberlik golü de böyle bir hata ile geldi. 
   Asıl maç ikinci devredeydi. Daum, Mahmut Hanefi ile Ali Güneş'i değiştirip soldan inen Galatasaray ataklarına set çekmeyi amaçlamış, Terim ise Galatasaray'ın gücünü defanstan alıp orta sahaya aktarmıştı. Bitime yirmi dakika kala katkısız Aurelio yerini Rebrov'a bırakınca, Galatasaray buna Necati - Sabri değişikliği ile yanıt verdi. Bunun anlamı, her iki tarafın da beraberlikten hoşnut olmadığı idi. Bir yanda kapısına kadar gelen liderliğe uzanmaya çalışan Fenerbahçe, diğer yanda iki Villarreal arasında bitkisel hayattan kurtulmaya çalışan Galatasaray... Yumurtalardan birinin kırılması kaçınılmazdı artık. Fenerbahçe'nin gizli santrforu Ümit Karan ikinci yarıda mahkum olduğu savunmada golden çok uzaktaydı. Galatasaray savunması ise Hooijdonk'a frikik şansı yaratacak hatalardan kaçınıyordu. Ama bu kez sahneye Mehmet Yozgatlı çıktı. Şık bir gol ile Fenerbahçe, rüyalarına giren lider koltuğunda oturuyordu artık. Bu heyecan, Volkan'ın alnında patlayan kırmızı kart ile dindiğinde, geride mutlu bir 55 bin kişi vardı. 
   Galatasaray'a gelince... Onlardan bu kadar. Hiçbir şey yapmasalar Borsa'ya katkıları olmuştur ve Fenerbahçe hisseleri değer kazanmıştır. 
   
      
</TEXT>
</DOC>
