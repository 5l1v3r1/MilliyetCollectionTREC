<DOC>
<DOCNO> 218625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/ekonomi/eko01.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ın ahırında Ferrari bulundu 
</HEADLINE>
<TEXT>

   Uzanlar'ın Pamukova'daki çiftliğinin ahırında samanların altına gizlenmiş 250 milyar liralık bir Ferrari bulundu 
      NEDİM ŞENER 
   
   İstanbul Mali Şube ekipleri, gelen ihbarlar üzerine Uzanlar'ın Pamukova'daki çiftliğinde hafta boyunca yaptığı aramalarda kasalarla silah ve mermi ele geçirdi. Son olarak da ahırda boğa ve keçilerin yanında Ferrari marka bir otomobil bulundu. Uzanlar'ın son dönemde yüklü miktarda altın aldıkları ve bunları Pamukova'daki çiftlikte gömerek sakladıkları ihbarı üzerine harekete geçen İstanbul Emniyet Müdürlüğü Mali Şube ekipleri aldıkları mahkeme kararı ile bin 500 dönümlük arazi üzerinde kazı yaptılar. 
   Evdeki kasaları da arayan ekipler, 25 tabanca, 10 uzun namlulu silah ve 12 bin 500 mermi ele geçirdiler. Ele geçirilen silahlar arasında 9'uncu Cumhurbaşkanı Süleyman Demirel'in hediyesi olan Uzi marka otomatik silah da bulunuyordu. Uyduyla altınları arayan polis, ahırda samanların arasına gizlenmiş Ferrari marka otomobili görünce şaşırdı. Üzerinde örtü bulunan aracın üzerinin kamuflaj amacıyla saman balyaları ile kapatıldığı belirtildi. 250 milyar lira civarında olan otomobil Tasarruf Mevduatı Sigorta Fonu'na teslim edildi. 
   
   
</TEXT>
</DOC>
