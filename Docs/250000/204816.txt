<DOC>
<DOCNO> 204816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sontur11.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstiklal marşını bacak bacak üstüne atarak dinleyen öğretmenler 
</HEADLINE>
<TEXT>

     Aydın'ın İncirliova İlçesi'nde, İlçe Milli Eğitim Müdürlüğü tarafından düzenlenen ''İstiklal Marşı'nı En Güzel Okuma Yarışması''sırasında bazı öğretmenlerin disiplinsiz davranışları tepki çekerken, İlçe Milli Eğitim Müdürü Cemal Kırbaşloğlu,''Öğretmenlerimizin bu hareketi yapmaması lazımdı''dedi. 
     İncirliova İlçe Milli Eğitim Müdürlüğü tarafından bu yıl dokuzuncusu gerçekleştirilen ''İstiklal Marşı'nı En Güzel Okuma Yarışması'' büyük ilgi gördü. 
     Çeşitli kategorilerde düzenlenen yarışmada bazı öğretmenlerin İstiklal Marşı'nın okunması sırasında ''bacak bacak üstüne atmaları'' başta basın mensupları olmak üzere davetliler tarafından tepki çekti. 
     Olayda bir kasıt olmadığına inandığını belirten İlçe Mili Eğitim Müdürü Cemal Kırbaşlıoğlu gazetecilere yaptığı açıklamada, şunları söyledi 
     ''Tepkinizde tamamen haklısınız. Özellikle öğretmenlerinizin bu hareketi yapmamaları lazımdı. Ama kötü bir niyetle yaptıklarına inanmıyorum. Kesinlikle bir art niyet yoktur. Bizim bu yarışmayı düzenlemekteki amacımız, İstiklal Marşı'nın ezbere en iyi şekilde okunması, iyi algılanması ve öğrenilmesidir. Geleneksel hale getirdiğimiz bu yarışma önümüzdeki yıllarda da devam edecek.'' Gösterilen tepkiler üzerine öğretmenler uyarılırken, yapılan yarışma sonucunda, şiir dalında, İstiklal Marşı'nı en güzel okuyan Cemal Gürbüzatik İlköğretim Okulu'ndan Baran Kılınç birinci oldu. 
     Yarışmada dereceye giren diğer okul ve öğrenciler şu şekilde oluştu 
     Liselerarası 1. Hasibe Çelik Acarlar Çok Programlı Lise, 2. Gülşah Durun, İncirliova Çok Programlı Lise, 3. Ferhat Kılıç İncirliova Çok Programlı Lise. 
     Koro dalında 1. Gerenkova İlköğretim Okulu, 2. 50. Yıl İlköğretim Okulu, 3. İzzet Ayayadın ilköğretim okulu. 
     Dereceye giren okullara çeşitli ödüller verildi. 
     
</TEXT>
</DOC>
