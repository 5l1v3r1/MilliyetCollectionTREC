<DOC>
<DOCNO> 200260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/ekonomi/eko01.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dağıtım şirketleri denetlensin yeter' 
</HEADLINE>
<TEXT>

   Petrol Ofisi Genel Müdürü Ertuğrul Tuncer, yazar kasa ile bayiliği kontrol etmeye gerek olmadığını belirterek, "Dağıtım şirketlerini denetlesinler, iş çözülür" dedi 
      ORHAN TEKEOĞLU 
   
   Petrol Ofisi PO Genel Müdürü Ertuğrul Tuncer, bayilerin sadece yazar kasa ile kontrol altına alınamayacağını belirterek, akaryakıt sektörünün tümüyle faturalı sektör olması gerektiğini söyledi. Tuncer, "Bayiler faturasız mal vermeyeceğine göre, kaçak da almıyorlarsa, benden aldığı kadar mal satması gerekiyor. O kadar malın vergisini ödeyecek, bu kadar basit. Yazar kasa ile bayileri kontrol etmeye gerek yok. Bu uygulama zaten birçok ülkede uygulanamadı" dedi. 
   Son günlerde tartışılan akaryakıt sektöründeki yazar kasa uygulamasının yanlış yansıtıldığını kaydeden Tuncer, devletin kayıtdışı uygulamalar için yaptığı çalışmaların altına imza attığını söyledi. Tuncer ile Petrol Ofisi'nin özelleştirme öncesini ve özelleştirme sonrasını konuştuk. 
   
   'Neler çektik kimse bilmiyor' 
   Hantal yapısıyla dünyanın en büyük üçüncü özelleştirme geliri ile sahip değiştiren POAŞ, özelleştirme sonrasında yeni vizyonuyla Türkiye'nin önde gelen şirketlerin arasına girdi. POAŞ Genel Müdürü Ertuğrul Tuncer, 'Biz 1 milyar 260 milyon dolar verdik ama, sonradan neler çektiğimizi kimse bilmiyor' dedi 
   'Özelleştirmeden mal alacak olanların bin defa düşünmesi gerekiyor' diyen Tuncer şunları söyledi "Özelleştirme sonrası birçok akaryakıt parkının ruhsatı olmadığını gördük. Belediyeden ruhsat almaya gidiyorsun, parkı yaparken CED raporu almamış, bir CED raporu için 80 imza lazım. Depremde iskele yıkılmış, tamir edelim dedik, Denizcilik Müsteşarlığı'nda iskele gözükmüyor bile. Antalya Konyaaltı'nda bir tesisimiz vardı. Belediye bize 'bu tesisi buradan taşıyın' dedi, çevreye ve topluma saygılı bir şirket olarak 'peki' dedik. 
   Özelleştirme sonrası haksız rekabetle de karşılaştık. Satış anlaşmasında Tüpraş'ın müşterilerimize direkt mal satışı yapmaması vardı. Yılda 200 bin ton fuel oil sattığımız İskenderun Demir Çelik'e Tüpraş direkt mal vermeye başladı. Ambarlı elektik santralına da aynı ugulama oldu. Biz bunları hepsini sineye çektik. Petrol Ofisi'nin mağduriyetlerinden kimse bahsetmiyor. Devletten mal alanın halini ancak devletten mal alanlar bilir. Özelleştirmeden mal alacak olanlar bin defa düşünsün. Özelleştirmede bir bilgi odası var. O odada ne bilgi verdilerse biz o bilgilere göre değerlendirdik. Ama sonra sürprizlerle de karşılaşabiliyorsunuz." 
   Şirketi aldıklarında 3 gemi ve bu gemilerde 110 kişinin görev yaptığını kaydeden Tuncer, "Geminin tayfası fazla mesai yapıyor, kaptandan fazla para alıyordu. İstasyonların bir kısmının ruhsatları yoktu, belediyeler ve kamu kurumları ilgilenmemiş. Çevresel olarak bulundukları yerlere büyük zararlar veriyorlardı" diye konuştu. 
   
   "Şirkete çağdaş vizyon getirdik" 
   Şirketi devraldıktan hemen sonra bir araştırma yaptıklarını kaydeden Ertuğrul Tuncer, çeşitli değerlendirmeleri kapsayan araştırmada POAŞ'ın sektörde 4. sırada çıktığının belirlendiğini söyledi. Tuncer, "İçindeki 3 bin 800 kişi devlet memuru zihniyetiyle çalışmış. Bir gecede bunların kafa yapıların değiştiremezdik" şeklinde konuştu. 
   Ertuğrul Tuncer şunları söyledi "Bizim üçte bir büyüklüğümüzde bir şirket 250 - 300 kişi ile çalışıyordu. 21 Temmuz 2000'de şirket özelleştirildi. Ocak 2001'de biz 1.000 kişiydik. Hem satışlarımız arttı, hem yeni iş faaliyetlerini geliştirdik. 1.200 istasyonu gümüş projesi kapsamında çok uluslu rakiplerimizin düzeyine, hatta ötesine götürdük. Şirkete çağdaş vizyon getirdik." 
   
   Sektörde 2 milyar dolarlık vergi kaybı var    Akaryakıt sektöründeki kaçağın hattı hesabı yok, disiplinsizlik had safhada' diyen Tuncer, şunları söyledi 
   "Devletin yaklaşık 2 milyar dolarlık vergi kaybı var. Bu sektörün hacmi 30 milyar dolar. Sektörün tabii ki kayıt altına alınması gerekiyor. Vergi kaçıranlara daha büyük cezalar verilsin. Eşit suça eşit ceza olması lazım. Son dakikada yapılan değişiklikle bayilere verilecek olan cezalar beşte bir oranına indirildi. Ben aynı suçu işlersem 500 milyar, bayi işlerse 100 milyar ödeyecek. Keşke o da 500 milyar verse de caydırıcı olsa. 
   Akaryakıt sektörünün tümüyle faturalı bir sektör olması gerekiyor. Dağıtım şirketler Bayisine faturasız mal vermeyeceğine göre, kaçak almıyorsa aldığı kadar malı satması gerekiyor. Sadece sattığı malın vergisini ödeyecek. Yazar kasa ile bayiliği kontrol etmeye gerek yok." 
   
   
</TEXT>
</DOC>
