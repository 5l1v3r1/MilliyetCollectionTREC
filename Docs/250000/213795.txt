<DOC>
<DOCNO> 213795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/guncel/gun01.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beton içe doğru adeta aktı... 
</HEADLINE>
<TEXT>

   Arama kurtarma ekiplerinin incelemelerine göre Zümrüt Apartmanı kendi ortasına doğru bir burgu hareketiyle çöktü. Binanın bodrum katındaki garajın içine doğru bir ters piramit oluştu 
   Aydın Hasan 
   
   Arama - kurtarma çalışmalarına katılan uzmanların dört gün boyunca enkaz içinde yaptıkları inceleme ve gözlemlerine göre Zümrüt Apartmanı kendi ortasına doğru bir burgu hareketiyle çöktü. Binanın bodrum katındaki garajın içine doğru yığma bir ters piramit oluştu. 
   Açılan idari soruşturma çerçevesinde Konya'ya gelen iki Mülkiye müfettişi de dün sivil savunma uzmanlarından binanın nasıl çöktüğüne ilişkin ilk tespitleri öğrendi. 
   Sivil Savunma Genel Müdürü Atilla Özdemir'in verdiği bilgiler ve uzmanlara göre, apartmanın çöküşü özetle şu gelişmelerin ardından geldi 
   Bina zaten sağlam değildi. Enkaz alanındaki gözlemler beton ve demir kalitesinin düşüklüğünü ortaya çıkardı. Ancak, bu nedenle ani çökme ihtimali zayıf. Bu durumda bina zamanla gözle görülür belirtilerle yıkılma aşamasına gelirdi. 
   Binanın çöküşü büyük ihtimalle nedeni tespit edilemeyen bir etken sonucu oldu. Bu etken, sağlam olmayan binanın uzun bir sürece yayılacak çökmesini, güçlü biçimde tetikledi. 
   Bina kendi ortasına doğru bir burgu hareketiyle çöktü. Binanın zemininde, tavanı yüksek mağaza bölümü vardı. Bodrum bölümünde de kullanılmayan garaj yer alıyordu. Çöküş, yanlardan içe ve aşağı garaja doğru, yani ters "V" şeklinde ve ters piramit oluşturacak şekilde meydana geldi. Giriş ve üst katlar, garaja doğru adeta akarak bir yığma oluşturdu. 
   
   Kuyu mu tetikledi 
   Binanın çöküşüne neden olan güçlü etken henüz tespit edilemedi. İddialara göre, bu etken iki nedenden kaynaklandı 1- Garajdaki kolonlar kısa süre önce kesildi. Bu nedenle bina garajın içine doğru çöktü. 2- Binanın altında açılan kuyudan sondaj yoluyla su çekiliyordu. Zeminde boşluk oluştu ve bu boşluk binayı dibe doğru çekti. 
   
   Başkandan acı itiraf 
   Konya Büyükşehir Belediye Başkanı Mustafa Özkafa, Türkiye'de hakim olan belediye hizmetlerindeki kooperatif anlayışı konusunda acı itiraflarda bulundu. Belediye olarak binaları doğrudan denetleme yetkileri olmadığını da vurgulayan Özkafa, şunları kaydetti "Ancak şik yet üzerine denetimlerde bulunabiliyoruz. Bu durumda bile oturulur veya oturulamaz raporu verme Bayındırlık Müdürlüğü'nün yetkisindedir. Fenni mesul da ciddi bir sorun. Yasaya göre, sadece mimar ve inşaat mühendisleri fenni mesul olabilir. Hangi fenni mesul imzası karşılığı az para isterse vatandaş ona gidiyor." 
   
   
   
</TEXT>
</DOC>
