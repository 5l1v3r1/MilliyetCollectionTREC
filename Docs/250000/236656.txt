<DOC>
<DOCNO> 236656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko04.html </URL>
<DATE> 2004/05/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sigara üretimi düştü... 
</HEADLINE>
<TEXT>

     Türkiye'de sigara üretimi 2003 yılında, önceki yıla göre yüzde 14.8 oranında azalırken, üretim rakamı 131.3 bin tondan 111.8 bin tona geriledi. 
     Devlet İstatistik Enstitüsü DİE verilerine göre özel sektör ve TEKEL'in ürettiği sigara miktarı 1999 yılından bu yana ilk kez geçtiğimiz yıl düşüş gösterdi. 
     1999 yılında 119.2 bin ton olan sigara üretimi, 2000 yılında 122.9 bin tona, 2001 yılında da 126 bin tona çıktı. 
     2002 yılında 131.3 bin ton seviyesinde bulunan üretim rakamı geçtiğimiz yıl ise 111.8 bin tona düştü. Böylelikle geçen yıl bir önceki yıla göre sigara üretiminde yüzde 14.8'lik bir düşüş yaşanmış oldu. 
     
     ÜRETİM NEDEN DÜŞTÜ 

     Üretim rakamları konusunda A.A muhabirinin sorularını yanıtlayan sektör yetkilileri, üretim düşüşünde en büyük rolü kaçak ve sahte sigaranın oynadığı kanısını taşıyor. 
     Türkiye'de geçtiğimiz yıl bir önceki yıla göre sigarayı bırakanlar olabileceğini, ancak bunun bu ölçüde dramatik bir düşüşe yol açmayacağını belirten yetkililer, kaçak ve sahte sigaranın sektördeki payının yüzde 5'leri bulduğunu ifade ediyor. 
     Kaçak sigara ilgili çok başarılı bir mücadele yapılamadığının altı çizilirken, denizyolu ya da karayolu ile çok sayıda kaçak ve sahte sigaranın Türkiye'ye girdiği ifade ediliyor. 
     TEKEL ya da özel sektör tarafından üretilsin, kaçak ve sahte sigarada en büyük kaybın devlete ait olduğu vurgulanırken, kamunun bu yolla önemli bir vergi kaybı yaşadığına dikkat çekiliyor. 

     
</TEXT>
</DOC>
