<DOC>
<DOCNO> 243183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/spor/spo15.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Avrasya heyecanı 

103 şirketten 3 bine yakın sporcunun katılımıyla gerçekleştirilecek Eurasia Corporate Games 2004 Avrasya Kurumsal Oyunları 2004 bu hafta sonu İstanbul'da yapılacak. Sportsworks Group yetkilisi Kutlu Torunlar dün Özel Olimpiyatlar Türkiye Onursal Başkanı Dilek Sabancı, ana sponsor Doğan Yayın Holding'ten Soner Gedik ve TSYD Başkanı Onur Belge ile birlikte bir basın toplantısı düzenledi. 

Seat Cup'tan jest 

MOTORSPORLARINA yeni bir soluk getiren tek marka kupası Seat Cup'ın geçen hafta sonu İzmit Körfez Pisti'nde gerçekleşen üçüncü ayağında ilk üç dereceye giren araçların lastikleri, Dunlop tarafından "talihlilerine" hediye edildi. Mert Aytuğ, Osman Güney ve Taner Şengezener'in yarışta kullandıktan sonra imzaladığı lastikler, "lastik sök - tak" yarışmasında dereceye giren otomobil meraklılarının oldu. 

Şenoğlu tur atladı 

ÇİN'İN İç Moğolistan Özerk Bölgesi'nde yer alan Tongliao şehrinde yapılan ITF Tianyuan Manifanshi Cup Tenis Turnuvası'na katılan bayan tenisçimiz İpek Şenoğlu, Çinli rakibi Ji Çunmei'yi 2-0 yenerek ikinci tura yükseldi. Şenoğlu, çiftlerde de Liga Dekmeijere ile birlikte tur atladı. 

Balkan sınavı 

BALKAN Büyükler Badminton Şampiyonası, bugün İstanbul'da 09.00'da başlıyor. Bağcılar Spor Salonu'nda 4 gün sürecek şampiyonaya Türkiye'nin yanı sıra Bulgaristan, Yunanistan, Romanya, Moldova ve Sırbistan - Karadağ katılacak. 

Ramazan ve Burhan'a davet 

KAYSERİ Erciyes, Diyarbakırsporlu Ramazan ve Burhan'ı transfer etmek için çalışmalara başladı. Malatyaspor'dan Fazlı'yı renklerine bağlayan Sarı - Kırmızılılar, bugün kulüpleriyle masaya oturacak iki futbolcuya davet gönderdi. 

Sağlam'la devam 

GAZİANTEPSPOR, teknik direktör Nurullah Sağlam ile yeniden mukavele imzaladı. Kırmızı - Siyahlılarla bir yıllık sözleşme imzalayan Sağlam, "Ben Gaziantespor'da yetiştim. Tanıdığım, bildiğim bir yer. Bu kararı vermekten ötürü mutluyum" dedi. Tecrübeli hoca yönetim bilgisi dahilinde Mısır, Tunus ve Sırbistan - Karadağ'da tespit ettikleri bazı oyuncuları izlediklerini de söyledi. 

Çalımbay pazarlıkta 

ÇAYKUR Rizespor Başkanı Ekrem Cengiz, Rıza Çalımbay ile dün masaya oturdu. Teknik Direktör sorununu halledip, gelecek sezon hazırlıklarına başlamak isteyen Yeşil - Mavililer, Çalımbay'ın "Evet" demesini bekliyor. 

Birinci ile devam 

AKÇAABAT Sebat, Teknik Direktör Mehmet Birinci ile devam kararı aldı. Başkan Veli Sezgin, gitmek istediğini söyleyen Metin Aktaş'ın yerine Malatyasporlu Milosevki ile ilgilendiklerini ifade etti. Sezgin, "Erman Özgür ve Oktay ile bir görüşme yapacağız" dedi. 

KKTC'den FIFA'ya maç başvurusu 

FIFA'YA üye olmayan ülkeler birliği NFB'de yer alan Kuzey Kıbrıs Türk Cumhuriyeti KKTC , üye ülkelerle hazırlık maçı oynayabilmek için FIFA'ya başvuruda bulundu. Futbol Federasyonu Başkanı Ömer Adal, aynı başvuruyu Rum Futbol Federasyonu'na da ilettiklerini söyledi. 


</TEXT>
</DOC>
