<DOC>
<DOCNO> 244113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/spor/spo15.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ulusoy'dan ateşe devam 
FUTBOL Federasyonu Başkanı Haluk Ulusoy, yönetim kurulu üyeleri Hüsnü Hayali, Levent Kızıl, Haşim Sayitoğlu ve Ali İpek ile birlikte yaklaşan seçimler öncesinde dün Sebatspor ve Trabzonspor'u ziyaret etti. Yine Fenerbahçe'ye yüklenen Ulusoy, "Ne yazık ki kendilerini yüksekte görüyorlar. Başka kulüp yok gibi davranıyorlar. Onlar, 'biz istersek MHK Başkanı ve Federasyon Başkanı gider' şeklinde düşünüyor. Ama 7 yıldır MHK Başkanı gitmedi, ben de dimdik ayaktayım. Buna onların gücü yetmez" dedi. 

Minderin altın adamları 
SAMSUN'DAKİ Türkiye Büyükler Serbest Güreş Şampiyonası dün yapılan final müsabakalarıyla sona erdi. Atatürk Spor Salonu'nda üç gün süren şampiyonada 55 kiloda Muhyettin Uzun, 60'ta Mehmet Yozgat, 66'da Levent Kaleli, 74'te Abdullah Tiryaki, 84'te Nuri Zengin, 96'da Fatih Çakıroğlu ve 120 kiloda da Recep Kara zirveye çıktı. 

Yeşilyurt şampiyon 
BURSA'DA düzenlenen Türkiye Genç Erkekler Basketbol Şampiyonası'nda Yeşilyurt mutlu sona ulaştı. Atatürk Spor Salonu'ndaki maçlarda Yeşilyurt, Efes Pilsen'i 88-76 yenerek birinciliği elde etti. Yeşilyurt'a şampiyonluk kupasını Basketbol Federasyonu Başkanı Turgay Demirel verdi. Üçüncülük maçında ise Uludağ Üniversitesi, Karşıyaka'yı 89-70 yendi. 

Bosphorus Cup Tüker'in 
İSTANBUL'DA yapılan Shop Miles VISA Bosphorus Cup Yelken Yarışları dün tamamlandı. Yarışlar sonunda IRC 1 sınıfında "Oğuzhan Too" ile Gürkan Tüker, IRC 2 sınıfında "XL" ile Kaan İş, eğitim sınıfında da "Uras" ile Batu Göker birinci oldu. Tüker'e kupasını TMOK Başkanı Togay Bayatlı verdi. 

Akın, Dünya dördüncüsü 
BODRUM'UN Bitez Beldesi'ndeki Dünya Masterler Laser Şampiyonası'nda dereceye girenlere önceki akşam ödülleri dağıtıldı. Çelebi Adası açıklarında yapılan ve 63 ülkeden 156 sporcunun katıldığı şampiyonada, radial kategorisinde 35 yaş üstünde Baha Akın dördüncülüğü, Şenkar Öztözün de yedinciliği elde ederken, standart kategorisinde 35 yaş üstünde Arif Güreli sekizinci oldu. 

Sromova güle oynaya 
ALDO Perahya Kupası Uluslararası Bayanlar Tenis Turnuvası'nda Çek Cumhuriyeti'nden Sromova birinciliğe ulaştı. İstanbul'da TED Kulübü Kortları'nda gerçekleştirilen turnuvanın son gününde final maçını İsrailli Savranky ile oynayan Sromova, rakibini 6-4 ve 6-1'lık setlerle 2-0 yenerek, şampiyonluğu kazandı. 

Bahçıvan rekor kırdı 
ESKİŞEHİR'DEKİ Türkiye Şampiyonası Skeet Yarışmaları'nda büyük erkeklerde 144 puanla zirveye çıkan Hüseyin Bahçıvan, Türkiye rekorunun da sahibi oldu. 81 sporcunun katılımıyla yapılan şampiyonada genç erkeklerde hedefe Birbey Altay, büyük bayanlarda da Duygu Mut ulaştı. Yarışmalar sonunda 26 Haziran'da Kıbrıs Rum Kesimi'ndeki Avrupa Atıcılık Şampiyonası'na katılacak Milli Takım da belirlendi. 

Hentbolda üzüldük 
AVRUPA Şampiyonası Play - off ilk maçında Slovenya ile karşılaşan Bayan Hentbol Milli Takımımız, dün 38-34 yenilerek avantajı rakibine verdi. Yakacık İTO Spor Salonu'nda oynanan karşılaşmanın rövanşı, 6 Haziran'da Slovenya'ya yapılacak. Türkiye rakibini eleyebilirse Avrupa Şampiyonası'nda mücadele etme hakkını kazanacak. 

Sebat çalışıyor 
AKÇAABAT Sebat yönetimi transfer icin harekete geçti. Diyarbakırlı Ramazan, Samsunsporlu Serkan Dökme, ve İstanbulsporlu Musa Kuş ile temasa kuran yöneticiler, Oktay ve Erman Özgür'ü bırakmamak için yoğun çaba sarfediyorlar. Mehmet Birinci, Konya ile görüşen Erman'ı ikna etmeye çalışıyor. 

Başkent'te zirve 
DİYARBAKIRSPOR, transfer için çarşamba günü Ankara'da toplanacak. Teknik Direktör Ümit Kayıhan, Başkan Ahmet Göksu, İkinci Başkan Selahattin Altındağ, yönetici Mustafa Alpaslan ve Genel Menajer İsmet Yılmaz'ın katılacağı zirvede iç transferin yanı sıra iki yabancı ve yerli kaleci için karar alınacak. 

Mustafa tamam 
SAKARYASPOR, Denizlispor'dan ayrılan stoper Mustafa Sert ile prensipte anlaştı. Mustafa ile önümüzdeki günlerde sözleşme imzalamayı planlayan yönetimin kısıtlı bütçe ile hareket etmesi teknik heyeti sıkıntıya soktu. 

Hedef Mısır 
GAZİANTEPSPOR Teknik Direktörü Nurullah Sağlam'ın, Bosna ve Mısır'da bazı maçlar izlediği bildirildi. Sağlam'ın perşembe günü Mısır'a giderek İsmailiye takımında oynayan Abdallah ve Hommus'u tekrar göreceği öğrenildi. Bu arada kamp çalışmalarının ilk etabının Gaziantep'te olacağı, hazırlık maçları programı olursa, ikinci etabın Almanya'da gerçekleşeceği öğrenildi. 




</TEXT>
</DOC>
