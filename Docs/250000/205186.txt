<DOC>
<DOCNO> 205186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur10.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir fincan aromalı kahvenin... 
</HEADLINE>
<TEXT>

     Beyaz çikolata, kestane kremalı ve tarçınlı fındıklı gibi yaklaşık 45 çeşidi bulunan aromalı kahveler, kahve tiryakilerinin yeni damak tadı oldu. 
     Yaklaşık 450 yıl önce dünya ülkeleri tarafından tanınmaya başladığı belirtilen Türk kahvesinin, Türk kültüründe önemli bir yeri bulunuyor. 
     Özellikle aileler arası yapılan ziyaretlerde, kız isteme geleneğinde ayrı bir önem taşıyan Türk kahvesi, ''bir fincan kahvenin 40 yıl hatırı var'' sözünden de anlaşılabileceği gibi yıllardır Türk toplumundaki yerini korumayı başardı. 
     Son yıllarda satışa sunulan aromalı kahveler ise kahve tiryakilerinin ilgisini çekmeye başladı. Artık Türk kahvesi, kaynatıldığı cezvelerle birlikte yavaş yavaş tarihe karışırken, bunun yerini aromalı kahve ve demleme bardağı alıyor. 
     Çilekli, çikolatalı, vanilyalı, fıstıklı, kestane kremalı ve fındıklı tarçınlısı gibi 45 çeşidi bulunan aromalı kahveler, tiryakilerin yeni damak tadı olma yolunda ilerliyor. Acı kahve ise eski önemini yetirmeye başladı. 
     Konya'da kurulu Coffee Haus Satış ve Pazarlama Sorumlusu Ali Özcici, giderek damak tadı değişen Türk toplumunun, kahvenin acısı yerine aromalısını tercih ettiğini kaydetti. 
     İthal edilen kahvelerin aroma ilave edilerek, hazırlandığını belirten Özcici, ''Türk kahvesine oranla daha hafif ve farklı bir tada sahip olan aromalı kahve çok seviliyor. Müşterilerimin önemli bir çoğunluğu önceleri merak ettiği için bu kahvelerden alıyordu. Şimdi ise aromalı kahvelerin tüketimi alışkanlık haline geldi. Çünkü, bu kahveleri 7'den 70'e herkes kolaylıkla tüketebiliyor'' dedi. 
     
     DEMLENEREK HAZIRLANIYOR 
     Kilosu 45 milyon liradan satılan aromalı kahvelerin, Türk kahvesinden farklı olarak demlenerek hazırlandığını belirten Özcici, şunları söyledi 
     ''Öncelikle öğütülen kahveler, üzerine su eklenerek, yaklaşık 4 dakika boyunca demlenmeye bırakılıyor. Bu işlem için özel olarak hazırlanan demleme bardakları kullanılmalı. Demleme işleminin ardından kahve, üzerine eklenen krema ve şekerle içilebilir. Çikolatayla tüketilmesi ise kahveden farklı bir tat alınmasını sağlıyor.'' 
     
</TEXT>
</DOC>
