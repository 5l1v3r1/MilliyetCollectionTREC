<DOC>
<DOCNO> 223551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sontur21.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te vahşet .. 6 yaşındaki çocuğa tecavüz edip boğdu 
</HEADLINE>
<TEXT>

     Gaziantep'te Kurban Bayramı'nın 3. günü evinden ekmek almaya çıkıp kaybolan ve üç gün sonra çöp bidonunda cesedi bulunan E.H'yi öldürdüğü iddiasıyla yargılanan Yusuf Almaz ilk duruşmada suçlamaları reddetti. 
     Gaziantep 2. Ağır Ceza Mahkemesi'nde görülen duruşmaya öldürülen E.H'nin yakınları ve sanık Yusuf Almaz katıldı. 
     Kimlik tespitinin ardından olayla ilgili mahkemeye ifade vermesi istenen zanlı Almaz, olayla bir ilgisi bulunmadığını savundu. 
     Küçük çocuğu kendisinin öldürmediğini, suçun üstüne yıkılmaya çalışıldığını öne süren Almaz, şöyle konuştu 
     ''Benim cinayetle bir alakam yok. Polis gelip beni evimden aldı ve bir olay olduğunu söyledi. Emniyet Müdürlüğü'nde polisler tarafından sürekli dövüldüm. Benden zorla sperm örnekleri aldılar ve zorla ifade tutanağı imzalattılar. Savcılıkta ve nöbetçi mahkemede de aynı ifadeyi vermem için tehdit ettiler.'' Mahkeme heyetine ağlayarak ifade veren E.H'nin babası Mehmet Horozoğlu ise ''Bu adamın idam edilmesini istiyorum. Cezasını çekmeli. Eğer bu olay meydana çıkmasaydı, başka çocuklarında canı yanabilirdi. Adalet yerini bulsun'' dedi. 
     Anne Gülten Horozoğlu da güçlükle ifade verirken, ''Bu katilin cezasını bulmasını istiyorum, ona en ağır cezayı verin'' diye konuştu. 
     Şahit olarak dinlenen fırıncı Mehmet Şencan da çocuğun babası ile birlikte ekmek almaya geldiğini belirterek, ''Babası fırından ayrıldıktan çok kısa bir süre sonra çocuğa ekmeği verip gönderdim. Bir daha da görmedim. Babası tekrar gelip çocuğunu sorunca, polisi aramasını söyledim. Zanlıyı da tanımıyorum'' dedi. 
     Duruşmaya tanık olarak çağrılan Sanık Almaz'ın oğlu Mustafa Almaz duruşmaya katılmadı. 
     Mahkeme heyeti, tanık Mustafa Almaz'ın dinlenmesi ve eksik belgelerin tamamlanması için duruşmayı erteledi. 
     
     OLAY 
     Gaziantep'in İsmetpaşa Mahallesi'nde 3 Şubat 2004 günü babasıyla birlikte ekmek almak için evden ayrılan 6 yaşındaki E.H kaybolmuştu. 
     E.H'nin cesedi üç gün sonra bir çöp bidonunda belediye görevlileri tarafından bulunmuştu. Polisin mahalledeki esnaftan aldığı parmak izi sonucunda Yusuf Almaz cinayet zanlısı olarak gözaltına alınmıştı. 
     Yusuf Almaz hakkında Cumhuriyet Başsavcılığı tarafından TCK'nın ilgili maddeleri gereğince müebbet ağır hapis istemiyle dava açılmıştı. 
     
</TEXT>
</DOC>
