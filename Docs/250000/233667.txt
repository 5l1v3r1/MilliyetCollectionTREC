<DOC>
<DOCNO> 233667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/guncel/gun02.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerde 'burs' gerginliği 
</HEADLINE>
<TEXT>

   Cumhurbaşkanı'yla görüşen rektörler, öğrenci burslarıyla ilgili yasayı eleştirerek, "Öğretim üyelerinin yüzlerinde kin ve nefret var" dedi 
      BAHAR ATAKAN Ankara 
   
   Rektörler, kamu kurumları ve üniversitelerin öğrencilere dağıttığı bursların Milli Eğitim Bakanlığı'na bağlı Yükseköğretim Kredi ve Yurtlar Kurumu tekelinde toplanmasını sağlayan yasayı eleştirerek, üniversitelerde 1980 öncesi olayların her an yeniden yaşanabileceği uyarısında bulundu. Üniversitelerarası Kurul Başkanı ve Yıldız Teknik Üniversitesi Rektörü Ayhan Alkış, ODTÜ Rektörü Ural Akbulut, Hacettepe Üniversitesi Rektörü Tunçalp Özgen, Gazi Üniversitesi Rektörü Rıza Ayhan, İTÜ Rektörü Gülsün Sağlamer, Kocaeli Üniversitesi Rektörü Baki Komsuoğlu, Uludağ Üniversitesi Rektörü Mustafa Yurtkuran ile Anadolu Üniversitesi Rektörü Engin Ataç önceki gün Çankaya Köşkü'nde Cumhurbaşkanı Ahmet Necdet Sezer'le görüştü. 
   
   '90 milyon yetmez' 
   Rektörler, kamu kurumları ve üniversitelerce öğrencilere dağıtılan bursların Milli Eğitim Bakanlığı'na bağlı Yükseköğretim Kredi ve Yurtlar Kurumu tekelinde toplanmasını sağlayan yasaya sert eleştirilerde bulundu. Yollarını kesen öğrencilerin "Üniversiteler burs vermeye devam etsin. Yurtkur'un vereceği 90 milyon lirayla geçinemeyiz" dediklerini anlatan rektörler, "Öğretim üyelerinin yüzlerinde kin ve nefret görüyoruz" dedi. 
   Üniversitelerin başarılı öğrencilere 250 - 300 milyon lira burs verdiğini, barınma ve yemek ücretlerini de karşıladığını anlatan rektörler, 90 milyon lirayla geçinmenin mümkün olmadığını aktardı. 
   
   'Derse girmeyelim' 
   Üniversiteye malzeme alamamaktan, idari ve akademik kadroları hükümetin belirleyip dağıtmasından da yakınan rektörler, araştırma fonlarına Maliye Bakanlığı'nın el koymasını da tepki gösterdi. Rektörler, bazı öğretim üyelerinin "Hükümetin uygulamalarını boykot edelim, derse girmeyelim" dediğini kaydetti. 
   Sezer de rektörlere "öğrencileri ve öğretim üyelerini yumuşatın" mesajı verdi. 6 Mart'ta yürürlüğe giren yasa için kendisine mükerrer bursları engellemek amacıyla hazırlandığı bilgisinin verildiğini belirten Sezer, "Üzüldüm. Mükerrer bursları engelleyeceği amacıyla imzaladım" dedi. 
   Adının açıklanmasını istemeyen rektörlerden biri de görüşmenin ardından "Belediye doğal gazımızı kesiyor, öğretim üyelerine çaktırmadan para bulup fuel oil alıyoruz. Araştırma görevlisi artık yetişemeyecek. Hocalara sürekli 'Merak etmeyin, sorunları çözüyoruz' diyoruz. Ama artık günah bizden gitti" diye konuştu. 
   
   
</TEXT>
</DOC>
