<DOC>
<DOCNO> 242557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/spor/axspo02.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray'dan nokta 
</HEADLINE>
<TEXT>


Galatasaray'ın aylardır peşinden koştuğu gurbetçi yıldız, Sarı-Kırmızılı yönetime teklif için teşekkür etti, "Almanya'dan ayrılmak istemiyorum" dedi 

HALİL ÖZER 


'3 yıl sonra olur' 
BAYER Leverkusen forması altında sergilediği futbolla Galatasaray, Fenerbahçe ve Beşiktaş'ın transfer gündemine giren Yıldıray Baştürk, Türkiye'ye gelmeyi şimdilik düşünmediğini açıkladı. Galatasaray yönetimine, teklif nedeniyle teşekkür eden gurbetçi yıldız, "Almanya'daki görevimi henüz tamamlamadım. Türkiye'ye üç yıl sonra gelmeyi düşünebilirim" dedi. 

'Paranın önemi yok' 
YILDIRAY Baştürk, Borussia Dortmund, Werder Bremen kulüplerinin yanı sıra İskoç ve İngiliz kulüplerinden de teklifler aldığını açıkladı. Milli futbolcu şunları söyledi "Borussia Dortmund'un teklifi şu an için daha cazip. Benim tercih yapmam da paranın çok etkisi yok. Eğer bunu düşünseydim, Türkiye'ye gelirdim. Hatta belki de Dubai'ye transfer olurdum." 

'Temsil ediyorum' 
BAYER Leverkusen'de kesinlikle oynamayacağını belirten Yıldıray Baştürk, üç büyük kulüp yöneticilerinden de anlayış istedi. Yıldız oyuncu, "Kimseye gelirim diye umut vermedim. Sadece görüşürüm dedim. Bu sözümü de tuttum. Türkiye'yi yurtdışında temsil ediyorum. Başarılı olduğumu da düşünüyorum. Bu yüzden herkesin desteğini istiyorum" diye konuştu. 

Cim-Bom'da Önder paniği 

SARI - Kırmızılı yönetimin yeni sezon öncesinde ön protokol imzaladığı Standart Liege'li Önder Turacı için Fenerbahçe'nin de devreye girmesi işleri karıştırdı. Belçika kulübünün son dakikada yıldız futbolcunun bonservisine zam yaptığı öğrenildi. Önder için 1 milyon Euro'nun yanı sıra Ali Lukunku'yu da öneren Galatasaray, bir an önce bu transferi bitirmek istiyor. 

Samsunspor'a takas önerisi 

DIŞ transferde girişimlerini seri bir şekilde sürdüren Galatasaray, Samsunsporlu Musa ve Adnan için kolları sıvadı. Sarı - Kırmızılılar'ın iki oyuncuyla anlaşma sağladığı ve önümüzdeki günlerde Samsunspor ile masaya oturacağı bildirildi. Galatasaray, Karadeniz temsilcisine futbolcuların bonservislerine karşılık olarak takas oyuncu önermeye hazırlanıyor. 



</TEXT>
</DOC>
