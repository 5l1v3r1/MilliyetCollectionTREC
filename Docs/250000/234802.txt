<DOC>
<DOCNO> 234802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun02.html </URL>
<DATE> 2004/04/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kuzey Kore, Güney Kore'nin yardım önerisini reddetti... 
</HEADLINE>
<TEXT>

     Kuzey Kore, tren kazası kurbanları için Güney Kore'nin iki ülke kara sınırından acil yardım gönderme önerisini reddetti. 
     Yonhap ajansının bildirdiğine göre, Kuzey Kore, sınırdaki Panmunjom köyünde yapılan görüşmelerde karadan yardımı reddederken, yarın Kaesong kentinde yardım konusunda yeni görüşmeler yapılmasını önerdi. 
     Güney Kore, 161 kişinin öldüğü, 1300 kişinin yaralandığı patlamanın kurbanlarına 1 milyon dolarlık yardım önermişti. 
     Kuzey Kore, Güney Korelilerin iki ülkeyi ayıran Askerden Arındırılmış Bölge'den geçmelerine nadiren izin veriyor. Ancak Seul, bu sefer böyle bir geçişin kaza kurbanları için hayati olduğunu belirterek, Pyongyang'ı ikna etmeye çalışıyor. 
     Güney Kore Devlet Başkan Vekili Goh Kun, trendeki patlamanın etkilediği bölgeye mümkün olan en kısa sürede yardımda bulunmayı istediklerini söyledi. 
     Kazanın olduğu yerde bulunan yardım görevlileri ise yüzlerce yaralının tedavisi için ülkede yeterli yatak ve tıbbi malzeme bulunmadığını bildiriyorlar. 
     Çin sınırındaki Sinuiju hastanesinde antibiyotikten ağrı kesiciye kadar hemen her şeyin yetersiz olduğu, yeterli yatak ve araç-gereç bulunmadığı, elektriğin sık sık kesildiği belirtiliyor. 
     
</TEXT>
</DOC>
