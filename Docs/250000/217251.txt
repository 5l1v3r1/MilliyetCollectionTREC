<DOC>
<DOCNO> 217251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur32.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın'dan son dakika çağrısı Solda anket yapılsın... 
</HEADLINE>
<TEXT>

     SHP Genel Başkanı ve Ankara Büyükşehir Belediye Başkan Adayı Murat Karayalçın, CHP adayı Yılmaz Ateş'e anket çağrısı yaptı. Karayalçın, CHP adayı Yılmaz Ateş'e, "Gelin anket yaptıralım, kim öndeyse diğeri onun lehine seçimlerden çekilsin" dedi. 
     CNN Türk'de yayınlanan "Seçim Otobüsü" proramına katılan Karayalçın, seçimlerde solun bölünmüşlüğünün kaldırılması için anket çağrısı yaptı. CHP'nin birlikte hareket etme önerisine karşı takındığı tavrı eleştiren Karayalçın, "CHP'nin tavrına rağmen Ankara'lı seçmen oyları bölmeyecektir" dedi. CHP adayı Yılmaz Ateş'e anket önerisini yapan ve "kim gerideyse o çekilsin" diyen Karayalçın, kendisinin böyle bir anketten kesinlikle önde çıkacağına inandığını da belirtti. Karayalçın, geçtiğimiz yerel seçimlerde de o zamanki DSP adayı Doğan Taşdelen'e anket önerisinde bulunmuş ama bu öneri Taşdelen tarafından kabul görmemişti. 
     
     "HEDEF ATİNA'YI YAKALAMAK" 
     Ankara için projelerini anlatırken Türkiye'nin AB müzakerelerindeki konumu ne olursa olsun Ankara'nın bir "AB ülkesi başkenti gibi olması" hedefine yürümesi gerektiğini vurgulayan Karayalçın, bu anlamdaki ilk hedeflerinin en yakın AB ülkesi başkenti olan Atina'nın sahip olduğu standarları yakalamak, hatta geçmek olduğunu belirtti. 
     Karayalçın, şimdiki Belediye Başkanı Melih Gökçek'in uygulamalarını da eleştirerek "Ankara'yı alt geçitlerle, üst geçitlerle, fıskiyelerle yönetemezsiniz" dedi. 
     Ankara'nın şu anda "köy Ankara ve kent Ankara" olmak üzere ikiye ayrıldığını öne süren Karayalçın, seçildiği takdirde bu zıtlıkları gidermek için prejelerinin hazır olduğunu vurguladı. "İktisadi anlamda büyük bir gerileme ve yoksulluk var bunu yok edeceğiz" diye konuşan Karayalçın, yönetiminde Ankara'nın eğitim, sanat ve sağlıkta da başkent olacağını ifade etti. 
     Murat Karayalçın, Ankara'nın girişlerine iş merkezi barındıran anıtsal simgeler dikme, rekreasyon alanlarını artırma, Ulus'u trafiğe kapatıp Genlik Parkı-Dışkapı arasını yeraltından geçme düşüncelerinin kendilerine ait olduğunu, geçmişte 2,5 milyar dolarlık bir yatırımı uygulamaya geçirdiklerini anlattı. 
     Oluşturulan birlikteki adayların tümünün SHP adı altında seçimlere gireceğini hatırlatan Karayalçın, kurulan Demokratik Güç Birliği'nin seçimlerden sonra da devam edeceğini vurguladı. Karayalçın, bu birlikteliğe seçimler sonrası diğer sol partilerinde katılacağına inandığını belirtti. 
     
</TEXT>
</DOC>
