<DOC>
<DOCNO> 219667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/spo02.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağ şerit tıkalı 
</HEADLINE>
<TEXT>

   Fenerbahçe'de cezası biten Kemal ve eski formuna giderek yaklaşan Selçuk, sağ kanatta Mehmet Yozgatlı'nın formasına göz dikti. Teknik Direktör Daum üç oyuncu arasında kararsız kaldı 
      
   Müthiş rekabet 
   LİGDE dolu dizgin yoluna devam eden lider Fenerbahçe'de, Gençlerbirliği maçı öncesi sağ kanatta müthiş bir rekabet başladı. Kemal'in iyileşmesi, Mehmet Yozgatlı'nın derbideki oyunu ve antrenmanlarda yeniden eski formunu yakaladığını gösteren Selçuk'un hırsı, Teknik Direktör Daum'u köşeye sıkıştırdı. Alman hoca bu üç oyuncu arasında şimdilik kararsız kaldı. 
   
   Neşeli idman 
   GENÇLERBİRLİĞİ karşısında Galatasaray maçındaki onbiri bozmak istemeyen Daum'un, Kemal ve Selçuk'un çalışma temposuna göre kadroda oynamaya gidebileceği belirtildi. Bir günlük aradan sonra hazırlıklarına dün başlayan Sarı - Lacivertli takımda morallerin bir hayli yüksek olduğu gözlenirken, Teknik Direktör Daum oyuncularıyla gelecek haftaları masaya yatırdı. 
   
   Takımı uyardı 
   TÜM futbolcularından ligin kalan bölümünde daha dikkatli olmalarını isteyen tecrübeli çalıştırıcı, "Önemli virajları geçtik. Ancak kazandığımız bir şey yok. Eğer şampiyonluğu istiyorsak daha fazla çaba göstermeliyiz. Liderlik koltuğunda kalmak o kadar kolay değil" diye konuştu. Alman hoca dünkü taktik çalışmada Ümit Özat'ı sol kanada çekti, Ali Güneş'i orta sahada denedi. n YUSUF KOBAL 
   
   Kadıköy'de kongre telaşı    'Sorumluluk arttı' 
   FENERBAHÇE'DE gözler hafta sonu yapılacak olağan kongreye çevrildi. İkinci Başkan Nihat Özdemir, genel kurulda seçilecek olan yeni yönetimin tarihi bir görev üstleneceğini söyledi, "Fenerbahçe'yi 100. yılına taşıyacak bu yönetim, hem tesisleşmede, hem de sportif alanda başarıya ulaşmak zorunda" diye konuştu. Nihat Özdemir, Şükrü Saracoğlu Stadı'nın tapusunun alınması için Başbakan Recep Tayyip Erdoğan'ın, yardımcısı Mehmet Ali Şahin'e gerekli kanun değişikliğini hazırlaması emrini verdiğini de belirtti. 
   
   'Rüyadan uyanalım'    Final istiyor 
   SARI - Lacivertli takımın Hırvat futbolcusu Tomas derbi sarhoşluğundan çabuk kurtulmaları gerektiğini söyledi, "Artık gerçek dünyaya dönmeliyiz" dedi. Tecrübeli oyuncu, "Fenerbahçe'nin hedefleri büyük. İki kupaya birden adayız. Ama öncelikle rüyadan uyanmalıyız. Benim en büyük hayalim 2005 yılında Atatürk Olimpiyat Stadı'nda oynanacak olan Şampiyonlar Ligi Finali'ni oynamak" dedi. 
   
   'Volkan kayıp' 
   VOLKAN'IN büyük bir kayıp olduğunu belirten Tomas, "Çünkü hem ona alıştık, hem de yaptığı güzel kurtarışlarla kendini ispatlamıştı. Ancak Recep de bu işin altından kalkacaktır" diye konuştu. Hırvat yıldız, her rakibi ciddiye aldığını da sözlerine ekledi, "Her oyuncuyu bir Beckham, bir Figo gibi görüp, hiç birini küçümsemiyorum. Eğer küçümsersem, başarılı olamam" yorumunu yaptı. n YUSUF DURSUN 
   
   Volkan Almanya'da 
   DERBİ sonrası sevinirken omuzundan sakatlanan Volkan, nihayet Almanya'ya gitti. İdari menajer Volkan Ballı'nın, Düsseldorf konsolosluğuyla girdiği diyalog sonrası, bu oyuncu Türkiye'den vizesiz çıkış yaptı. Almanya'ya 15 günlük sınır vizesi alarak giren genç kaleci, Köln'de daha önce Kemal'in de tedavi olduğu klinikte dün kontrolden geçti. 
   
   
   
</TEXT>
</DOC>
