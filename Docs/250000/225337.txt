<DOC>
<DOCNO> 225337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/guncel/gun04.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeleri caydırmak için Maliye cezası 
</HEADLINE>
<TEXT>

   ANKARA Milliyet 
      
   Maliye Bakanlığı, işgalini ya da kullanımını engelleyemediği Hazine arazileri için katlı cezalar kesecek. Bu yolla aksi yöndeki yargı kararlarının arkasına sığınanlar ya da "yık emrine" karşı çıkan belediyeler caydırılmaya çalışılacak. 
   Maliye Bakanlığı'nın, Sayıştay'ın görüşünü de alarak "Devlete Ait Taşınmaz Mal Satış, Trampa, Kiraya Verme, Mülkiyetin Gayri Ayni Hak Tesis, Ecrimisil ve Tahliye Yönetmeliği"nde yaptığı değişiklik, Resmi Gazete'nin dünkü sayısında yayımlanarak yürürlüğe girdi. 
   
   Tekraren işgal parası 
   Maliye yönetmeliğinin uygulaması hakkında bilgi veren yetkililer, Hazine taşınmazlarının işgalinin önlenememesi veya tahliyesinin herhangi bir nedenle sağlanamaması halinde, aynı taşınmazdan ikinci ve tekraren geçmişe yönelik işgal parası ecrimisil bedeli isteneceğini belirtti. Yetkililer, işgal parasının tahsil edilememesinin taşınmazın kullanımına devam edilmesi hakkı tanımadığına dikkat çektiler. 
   
   
</TEXT>
</DOC>
