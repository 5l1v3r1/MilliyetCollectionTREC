<DOC>
<DOCNO> 238433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sontur09.html </URL>
<DATE> 2004/05/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sosyal yardımlaşma vakıfları sorun yumağı... 
</HEADLINE>
<TEXT>

     Vakıflar Genel Müdürlüğü müfettişlerinin kamu vakıflarıyla ilgili Meclis Araştırma Komisyonu'na sunduğu raporda, sosyal yardımlaşma vakıflarının sorun yumağı olduğu ortaya konuldu. Sosyal yardımlaşma vakıflarının daha etkin denetiminin yapılması gerektiği vurgulanan raporda, bu vakıfların yeniden örgütlenmesi gerektiği bildirildi. 
     Meclis Araştırma Komisyonu'na sunulan raporda 18 yıllık çalışmaların sonucunda elde edilen bilgiler ışığında belirlenen sorunlar ve öneriler şöyle sıralandı. 
     ''Fakirlik tespitlerinde gerekli titizlik gösterilmiyor. Köylerde halk temsilcileri, bazen, hatır-gönül meselesiyle bazı hak etmeyen kişileri de o sınıfa sokup onlara da dosya açtırabiliyor. Burada vakfın bizzat köylere gidip tespiti sağlıklı yapması lazım. 
     Fakirlik listeleri güncellenmiyor. Zaman içerisinde de o gün fakir olan daha sonra zenginleşmiş olabiliyor. Dulsa evlenmiş olabiliyor. Başka şekilde mali durumu değişmiş olabiliyor. 
     Yöre halkına iş ve meslek edindirmek için halıcılık, triko, el sanatları, büyükbaş-küçükbaş hayvancılık, kültür mantarı, meyvecilik gibi konularda düşük faizli, uzun vadeli krediler veriliyor. Fakat ne yazık ki bunlarda yeterli fizibilite çalışmaları yapılmadığı için bu projeler çoğu kere başarısızlıkla sonuçlanıyor ve verilen para heba olup gidiyor. 
     Bunlarda yerine göre çok büyük rakamlar teşkil edebiliyor. Bu projeleri çok iyi etüt etmek lazım. Gerçekten başarılı olup olamayacağının, uzman kişilerce inceletip, yani fizibilitesi yapılıp ondan sonra gerçekleştirilmesinde fayda vardır.'' 
     
     YASA DIŞI İSTİHDAMLAR 
     Raporda, sosyal yardımlaşma vakıflarındaki en büyük sorun, vali ve kaymakamların hizmet binalarının ve lojmanlarının tamirat, bakım ve döşemesi, makam araçlarının tamiratı, yakıt giderlerinin karşılanması gibi ödemeleri vakıf paralarından yapılması olarak sıralanıyor. 
     Rapora göre, vali ve kaymakamlar özellikle tasarruf dönemlerinde ihtiyaç duydukları harcamaları ve personel teminini vakıf aracılığıyla sağlıyor. Konuya ilişkin olarak komisyona bilgi veren müfettişler şu ifadelere yer verdi 
     ''Özellikle kaymakam ve vali sekreteri, şoförü ve diğer bekçi gibi kişileri, memur ve işçi alımı kısıtlamaları dönemlerinde bu yolla daha rahat buluyorlar, vakıf kanalıyla istihdam ettirdikleri kişileri, ücretleri vakıftan karşılanmak suretiyle. Bir bakıyorsunuz kaymakamın sekreterliğinde veyahut da milli eğitimin okulunda bekçi oluyor, öbür tarafta sekreter oluyor. Bu tür yasadışı istihdamlar oluyor. Yapmayın etmeyin diyoruz ama bunun bir türlü önüne geçemedik biz.'' 
     
     FAK-FUK-FONLARIN DENETİMİ 
     İlk çıktığı zamanlarda kamuoyunda Fak-Fuk-Fon denilen sosyal yardımlaşma vakıflarının tek gelir kaynağının kamu olduğuna dikkati çeken müfettişler, ''Bildiğimiz manada vakıf değil. Eğer vakıf olacaksa Vakıflar Genel Müdürlüğü denetiminin daha etkinleştirilmesi lazım. Bu da zor görünüyor. Vali ve kaymakamların denetimini ancak mülkiye müfettişleri yapıyor veya Başbakanlık müfettişleri yapıyor. Biz suç duyurusunda bulunmaktan öteye gidemiyoruz. Ya bunlar vakıf olmayacak yahut ayrı bir teşkilat yapısına kavuşturulacak'' dedi. 
     
     ÖNERİLER 
     Ayrıca Komisyon'a bilgi veren müfettişler, sosyal yardımlaşma vakıflarının öz gelirlere kavuşturulması ve hayırsever vatandaşların yardımlarının da buraya yönlendirilmesi gerektiğini ifade etti. Müfettişler, il ve ilçelere gönderilecek paraların belirlenmesinde nüfus ve bölge açısından gelişmişlik kriterlerinin tekrar ele alınması, değerlendirmelerin ilçe hatta köy düzeyinde yapılması ve bu konuda para aktarmalarına da bir öncelik verilmesi gerektiği üzerinde durdu. 
     
     HEBA OLAN KAYNAKLAR 
     Meslek edindirme ve iş kurma yardımlarının, uzmanların gerekli etütleri yapmalarının ardından verilmesi gerektiğini kaydeden müfettişler, böylece boş yere bir çok kamu kaynağının heba edilmesinin de önüne geçileceğini bildirdi. Vakıf yöneticiler için de müeyyideler konulması gerektiğini kaydeden müfettişler, ''Para kendisinden çıkmadığı için kişiler hemen şunu da yapalım, bunu da yapalım diyorlar. Onun için bu projelerin uygulanmaması halinde vakıf yöneticilerine de bir müeyyide konulmalı. Hatta eğer gerekirse proje kapsamındaki kişilerin de kısmen maliyete katılması sağlanmalı'' dedi. 
     
     ''BÜTÜN ARILAR ÖLDÜ'' 
     Komisyona sunulan raporda bazen meslek edindirmeye yönelik bir çok kişiye kredi verilebildiğini anımsatan müfettişler buna ilişkin olarak da komisyonda şu görüşleri dile getirdi 
     ''Bazen birkaç köye birden meslek edindirme kredileri veriliyor. Ertesi sene gidiyoruz ne oldu paralar geri döndü mü diye soruyoruz. Bütün arılar öldü deniliyor. Niye araştırmasını önceden yapmadın, arı burada yetişir mi yetişmez mi bu iklime uygun mu veyahut da burada arının beslenebileceği bir bitki örtüsü var mı diye bunlar hiç araştırılmıyor. Yani bizim demek istediğimiz bu etüdün fizibilitelerin iyi yapılması lazım. Uzmanlarca yapılması lazım. Bu paralar az buz paralar değil, binlerce kişiye veya yüzlerce kişiye veriliyor ve çok büyük rakamlara ulaşabiliyor. '' 
     
</TEXT>
</DOC>
