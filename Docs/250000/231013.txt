<DOC>
<DOCNO> 231013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy32.html </URL>
<DATE> 2004/04/13/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Pepe "TCDD Genel Müdürü, Ulaştırma Bakanı'nın halasının oğlu değildir" 
</HEADLINE>
<TEXT>

     Çevre ve Orman Bakanı Osman Pepe, TCDD Genel Müdürü Süleyman Karaman'ın, Ulaştırma Bakanı Binali Yıldırım'ın halasının oğlu olmadığını söyledi. 
     TBMM Genel Kurulu'nda, Danışma Kurulu önerisinden sonra sözlü soruların yanıtlanmasına geçildi. 
     CHP Adana Milletvekili Atilla Başoğlu'nun sözlü sorusunu yanıtlayan Pepe, Süleyman Karaman'ın İstanbul Büyükşehir Belediyesi İETT'de görevli iken TCDD Genel Müdürlüğü görevine getirildiği ve Bakan Yıldırım'ın halasının oğlu olduğu yolundaki bilgilerin gerçeği yansıtmadığını bildirdi. 
     Tarım ve Köyişleri Bakanı'na yöneltilen soruyu da yanıtlayan Pepe, SARS hastalığı konusunda sınır kapılarında sağlık taraması yapıldığını kaydetti. Bu hastalığın görüldüğü ülkelerden canlı hayvan girişine izin verilmediğini vurgulayan Pepe, Dünya Ticaret Örgütü'nde bu hastalık dolayısıyla herhangi bir ticari yasağın bulunmadığına dikkati çekti. 
     İçişleri Bakanı Abdülkadir Aksu da Milli Eğitim Bakanı Hüseyin Çelik'e yöneltilen sözlü soruları yanıtladı. 
     Aksu, üniversiteye giriş sınavların yüzde 68 ile en yüksek başarıyı fen liselerinin gösterdiğini, özel liselerin ise yüzde 26 düzeyinde kaldığını söyledi. 
     
     ATAMALAR 
     Bakan Aksu, CHP'li Başoğlu'nun Zonguldak Ereğli İlçe Milli Eğitim Müdürlüğü'ne atanan Nuri Yılmaz ile ilgili sorusunu yanıtlarken, Yılmaz'ın 1999 yılında kılık kıyafet yönetmeliği konusunda hassasiyet göstermemekten ve 2002 yılında da ilköğretim öğrencilerine ''taassubu'' anlatırken Atatürk'ü örnek vermesinden dolayı kınama cezası aldığını bildirdi. Bu cezaların daha sonra çıkan kanunla affedildiğini hatırlatan Aksu, Nuri Yılmaz'ın bu yasadan sonra 23 Temmuz 2003 tarihinde görevine atandığını kaydetti. 
     Milli Eğitim Bakanlığı Müsteşar Yardımcısı Salih Çelik hakkında ise araç-gereç alımı için yapılan ihale ile ilgili olarak 2001 yılında soruşturma açılması istendiği ancak Danıştay'ın buna izin vermediğini söyledi. 
     Ankara Cumhuriyet Savcılığı'nın da Çelik hakkındaki iddialar için soruşturmaya gerek olmadığı yönünde karar verdiğini anlatan Aksu, bu kişinin 10 Kasım 2003 tarihinde müsteşar yardımcılığına atandığını bildirdi. 
     
</TEXT>
</DOC>
