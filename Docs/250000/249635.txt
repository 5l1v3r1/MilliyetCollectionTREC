<DOC>
<DOCNO> 249635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko14.html </URL>
<DATE> 2004/06/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Beşiktaş, Turkcell markalarını 15 milyon dolara taşıyacak... 
</HEADLINE>
<TEXT>

     Beşiktaş Futbol Yatırımları A.Ş., Turkcell markalarının reklam sponsorluğuna yönelik 4 yılı kapsayan 15 milyon dolarlık sözleşme imzaladı. 
     Beşiktaş Futbol Yatırımları A.Ş.'den Borsa'ya gönderilen açıklamada, basında yer alan haberde şirketin forma göğüs reklamı konusunda Turkcell ile 3 yıllığına 15 milyon dolar karşılığı anlaştığı ve ilk 7,5 milyon doların peşin olarak, 7,5 milyon doların diğer sezonlarda eşit taksitler halinde tahsil edileceğinin belirtildiği kaydedildi. 
     Açıklamada, ancak Beşiktaş Futbol Yatırımları A.Ş. ile ADD Production Medya A.Ş.'nin 2004 2005, 2007 2008 sezonları arasında geçerli olmak üzere, forma göğüs ve forma kol kısmında Turkcell, Hazırkart, Shubuo markaları ile bu markalarla sınırlı kalmamak ve ileride tasarlanacak Turkcell markalarının reklam sponsorluğuna yönelik 4 yıllık sözleşme imzaladığı kaydedildi. 
     
     8 MİLYON DOLAR 2006 VE 2007'DE 
     Şirketin, yapılan sözleşme kapsamında toplam 15 milyon dolar artı KDV alacağı belirtilen açıklamada, ''2004 2005 sezonu ve 2005 2006 sezonu için 7 milyon dolar artı KDV fatura karşılığı peşin tahsil edilecek, 2006 2007 sezonu bedeli 4 milyon dolar artı KDV 1 Temmuz 2006 tarihinde, 2007 2008 sezonu bedeli 4 milyon dolar artı KDV 1 Temmuz 2007 tarihinde düzenlenecek faturalar karşılığında tahsil edilecektir'' denildi. 
     Beşiktaş daha önce, formasında Beko reklamları ile sahaya çıkıyordu. 
     
</TEXT>
</DOC>
