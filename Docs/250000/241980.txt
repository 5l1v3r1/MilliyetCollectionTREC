<DOC>
<DOCNO> 241980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonspo12.html </URL>
<DATE> 2004/05/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
KKTC'ye sualtından yüzerek gidecek... 
</HEADLINE>
<TEXT>

     Eski SAT komandolarından rekortmen milli sporcu Namık Ekin, Mersin-Girne arasını sualtından yüzerek geçip, yeni bir rekora imza atmaya çalışacak. 
     İstinye İbrahim Cevahir Spor Tesisleri'nde gerçekleştirdiği tanıtım toplantısında rekor denemesiyle ilgili bilgiler veren Ekin, daha önce kırdığı 2 Dünya rekoruna, Omurilik Felçlileri Derneği yararına gerçekleştireceği bu denemeyle üçüncüsünü eklemek istediğini belirterek, zaman zaman tekerlekli sandalye bile bulamadığını ifade ettiği dernek üyeleri için sponsorlardan yardım talebinde bulundu. 
     KKTC için anlamı büyük olan 20 Temmuz'da Girne'ye ulaşmayı planladığını kaydeden Namık Ekin, Anamur'da denize girerek, Scooter ve Scuba yardımı ile hiç su üstüne çıkmadan Girne'ye kadar yüzecek. 
     Sabah erken saatlerde dalışa geçecek olan Ekin, her şey yolunda giderse 40 deniz millik 74 kilometre mesafeyi 26-30 saat arasında geçip Girne'de su üstüne çıkacak. 
     
     EKİN ''TEK ENDİŞEM KAYBOLMAK'' 
     Namık Ekin, bir hayli zor olacağını düşündüğü bu rekor denemesinde endişe duyduğu tek şeyin, su altında kaybolmak olduğunu bildirdi. 
     Su altında kalacağı sürenin 8 saatinin gece olacağını kaydeden Ekin, Deniz Kuvvetleri Komutanlığı'nın kendilerine bir sahil muhafaza botu ve helikopter tahsis edeceğini belirtti. 
     Rekor denemesi sırasında sık sık tüp değiştirip, yemek gibi ihtiyaçlarını karşılamasında yardımcı olacak 24 kişilik bir ekip de yer alacak. Ekin, bu denemeyi aynı zamanda Türk-Yunan dostluğunu geliştirmek adına da gerçekleştirdiğini anlatarak, Girne'de su yüzüne çıktığında Türkiye ve Yunanistan bayraklarını birlikte açmayı düşündüğünü ifade etti. 
     Şu anda rekorun 68 kilometre ile ABD'li eski bir komando olan Fred Baldazare'ye ait olduğunu hatırlatan Namık Ekin, ''Baldazare, su yüzeyinden sarkıtılan hortumla bu rekoru kırdı. Ben tüple 74 kilometre yüzerek yeni rekoru kırmak istiyorum. Bu diğer rekortmenin tekniğine göre daha zor. Ben 18 saati geçtikten sonra açılıyorum, 37 saate kadar çıkabiliyorum. Tehlikesi olan bir iş ama tecrübeme güveniyorum'' şeklinde konuştu. 
     
     ENGELLİLERE DALMA ÖĞRETTİ 
     Rekor denemesi yapacağı ekiple tanıtım toplantısı yapan Namık Ekin, Omurilik Felçlileri Derneği'nin iki üyesine tesislerdeki havuzda tüple dalmayı öğretti. 
     Derneğin engelli üyeleri Hülya Dinçer ve Ali Kendirci, Ekin ve ekibindeki dalgıçların yardımıyla 2 metre derinliğindeki havuzda bir süre su altından yüzdü. 
     Tanıtım toplantısına Sualtı Sporları, Cankurtarma, Sukayağı ve Paletli Yüzme Federasyonu Başkanı Harun Sevinç ve Gençlik ve Spor İl Müdürü Tamer Taşpınar da katıldı. 
     Daha önceki rekor denemelerinde Ekin'in yanında olduklarını belirten Sevinç, yeni rekor denemesi için de destek vereceklerini söyledi. 
     
     NAMIK EKİN KİMDİR 
     62 yaşındaki Namık Ekin, 1961'de Deniz Astsubay Okulu'nu bitirdikten sonra Deniz Kuvvetleri'nde Deniz Komando Öğretmen Astsubay olarak hocalık yaptı. 
     Türkiye ve ABD'de SAT kurslarında birincilikleri bulunan Ekin, 1976'da su altında 37 saat 6 dakikada 48 kilometre yüzerek dünya rekoru kırdı. 
     Akrobatik jimnastik, halter, pentatlon, judo ve karate gibi birçok spor branşında da dereceleri bulunan Ekin, son olarak 30 Ağustos 2003'de 48 kilometrelik Kilyos-Sarayburnu arasını sualtında 14 saat 24 dakikada yüzmüştü. 
     
</TEXT>
</DOC>
