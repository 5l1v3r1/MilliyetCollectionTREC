<DOC>
<DOCNO> 225266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur16.html </URL>
<DATE> 2004/03/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Sanatçı Arif Sağ'dan Cemiyet Başkanı'na 'hakaret' davası 
</HEADLINE>
<TEXT>

     Sivas olayları sırasında silah kullandığını öne sürdüğü Halk Müziği Sanatçısı Arif Sağ tarafından, hakkında hakaret davası açılan Sivas Gazeteciler Cemiyeti Başkanı Fikret Ünsal'ın yargılanmasına başlandı. 
     Sivas 2. Asliye Ceza Mahkemesi'ndeki duruşmaya, Fikret Ünsal katıldı. Müşteki Arif Sağ ise duruşmaya gelmedi. 
     Ünsal, mahkemede, sanatçı Arif Sağ'ın Sivas olayları sırasında silah kullandığına ilişkin yazılar yazdığını kabul ederek, olay günü Sağ dışında, başka hiç kimsede silah bulunmadığını öne sürdü. 
     Olayda hayatını kaybeden Ahmet Öztürk ve Muhlis Akarsu'nun, silahla öldürüldüğünü iddia eden Ünsal, Sağ'dan silahını teslim ederek, balistik incelemesini yaptırmasını istedi. 
     Amacının gazetecilik görevini yerine getirerek, kamuoyunu bilgilendirmek olduğunu belirten Ünsal, iddialarını yineleyerek, ''Arif Sağ'ın olaylarda silah kullandığını iddia ediyorum'' dedi. 
     Mahkeme, evrak eksikliklerinin tamamlanması için duruşmayı erteledi. 
     İddianamede, sanık Ünsal'ın ''hakaret ettiği'' gerekçesiyle 3 yıla kadar hapsi isteniyor. 
     Sivas'ta, 2 Temmuz 1993'te Madımak Oteli'nin yakıldığı olaylarda, 37 kişi hayatını kaybetmişti. 
     
</TEXT>
</DOC>
