<DOC>
<DOCNO> 200390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko14.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Özelleştirmede fiyatı bulmadan satmayız 
</HEADLINE>
<TEXT>

     Maliye Bakanı Kemal Unakıtan, ''Özelleştirmede, fiyatını bulmadan satacak halimiz yok. Her şeyden önce insanın kendi vicdanı ve aklının bu fiyata evet demesi lazım'' dedi. Unakıtan, Cem Uzan görüşmesiyle ilgili olarak da "köprü ya da orta yol bulma derdinde değiliz. Ben bakan olarak vergimin peşindeyim" dedi. 
     ATV'de yayınlanan ''Ankara'da Sabah'' programına katılan Maliye Bakanı Unakıtan, bu yıl için öngörülen 4 milyar dolarlık özelleştirme hedefine ulaşılamaması ile ilgili bir soruya yanıt verirken, ''Özelleştirmede istenilenler oluyor, ama isteğimizin dışında bazı hadiselerdeki miktarlar yüksek olunca, herkesin gözüne onlar batıyor, diğer olanlar da görülmüyor'' diye konuştu. 
     Özelleştirme kapsamında bu yıl 542 milyon dolarlık satış yapıldığını, satılan çok sayıda tesisin özel sektöre devredildiğini anlatan Unakıtan, TEKEL'in sigara bölümünün satışı ihalesinin yeterli fiyat verilmediği, PETKİM'de de alıcılar alamadığı için ihaleyi iptal etmek durumunda kaldıklarını hatırlatarak, şöyle devam etti 
     ''İkisi ile iptal edilen kısım, 1 milyar 864 bin dolar. Eğer bunu yapsaydık, toplam 2.5 milyar dolarlık uygulama olacaktı. TÜPRAŞ ihalesi 5-10 gün içinde belli olacak, bu da büyük bir meblağ. Demek ki bizim rakamlarımız çok afaki, ulaşılmayacak rakamlar değildi. Ama TEKEL ve PETKİM'deki sorunlar bu sonucu doğurdu. Bundan dolayı biz, eyvah yapamadık, ulaşamadık, ne yapacağız gibi bir şey içinde de değiliz. İrademizde, niyetimizde noksanlaşan bir şey, sapma yok. Ama 1 milyonluk mala 300 bin lira verilirse satmazsınız. Kendi malına nasıl dikkat ederseniz, biz de bu mallara o kadar dikkat ediyoruz. Bunları, fiyatını bulmadan satacak halimiz yok. Her şeyden önce, insanın kendi vicdanı ve aklının bu fiyata evet demesi lazım. Piyasanın da bir değeri var, gazetelerde yazılan, uçurulan değerler kadar olmayabilir ama, değerleme komisyonlarımız, büyük satışlardaki genellikle yurtdışı danışmanlarımız fiyat aralıkları belirliyor. Verilen fiyatlarda çok fark olursa, kusura bakmayın satmıyoruz diyoruz.'' Maliye Bakanı Unakıtan, TEKEL'in sigara bölümünün tamamı yerine, sigara markaları, fabrika bazında satışın gündeme geldiğini, bu yöntemi de deneyebileceklerini söyledi. 
     ''TÜPRAŞ'ta özelleştirme sonuçlanıncaya kadar ümitli'' olduğunu ifade eden Unakıtan, istenilen fiyatın bulunamaması halinde değişik satış modelleri denediklerini anlatan Unakıtan, Taşköprü'de sigara kağıdı üreten fabrikayı 4.5 milyon dolara satmadıklarını, ikinci ihalede 9.5 milyon dolar teklif geldiğini, Trabzon Limanı'nı da 13.5 milyon dolara değil, sonraki ihalede 24 milyon dolara sattıklarını hatırlattı. 
     Unakıtan, ''Sonraki fiyat düşük de olabilir, ama biz inandığımızı yapmak mecburiyetindeyiz. Piyasa koşulları bize neyi gösteriyorsa, ona göre hareket etmemiz lazım'' dedi. 
     
     MİLLİ PİYANGO VE TELEKOM'UN ÖZELLEŞTİRİLMESİ 

     Milli Piyango'nun MP özelleştirilmesi için çalışmaların sürdüğünü, ancak danışman firma belirlemek gerektiğini belirten Bakan Unakıtan, danışman firma belirlenmesi ile ilgili işlerin Kamu İhale Yasası dışına çıkarılması için hazırlık yapıldığını açıkladı. Dünya Bankası ile bu konunun konuşulması ve mutabık kalınması gerektiğini ifade eden Bakan Unakıtan, ''Bu sorun çözülünce MP'nin stratejisi tamamlandı, ancak danışman firma ile yeniden tespit edilip çok kısa zamanda ihalesi yapılabilir. Yılın ilk 6 ayında satış yapılabilir'' dedi. 
     MP'yi gelir paylaşımı yöntemine göre satmayı öngördüklerini de kaydeden Bakan Unakıtan, şu bilgiyi verdi 
     ''MP'nin şimdiki cirosu 500-600 milyon dolar. Şimdi 10 yıllık gelirini satıyoruz. Yapmış olduğumuz çalışmalara göre, özelleştirmeden sonra cirosu 1.5 milyar dolar olacak. O zaman 500-600 milyon dolar üzerinden hesaplanan gelir yerine 1.5 milyar dolarlık gelire ortak olurum. Gelirimiz daha fazla olacağı için bu yöntemi seçiyoruz.'' Enerji ile ilgili olarak, hem dağıtım hem de üretim yerlerinin özelleştirme kapsamına alındığını, dağıtıma öncelik verildiğini, bunda da danışman firma sorunu yaşandığını anlatan Unakıtan, Kemerköy ve Yatağan'ın da özelleştirme programına alınacağını açıkladı. TELEKOM'da sürecin devam ettiğini belirten Unakıtan, ''şirketin yüzde 51'den fazla hissesinin yabancı sermayeye ait olamayacağı''na ilişkin hükmü değiştirmek istediklerini, hem blok, hem de halka arz şeklinde satış olacağını söyledi. Unakıtan, ''İki yöntem birlikte yapılacak, 2004 yılının en önemli özelleştirmelerinden biri olacak'' diye konuştu. 
     
     CEM UZAN İLE GÖRÜŞME, ''PARALARIMIZI ÖDESİNLER'' 

     Bakan Unakıtan, Genç Parti Genel Başkanı Cem Uzan ile görüşmesinin hatırlatılması üzerine de İmar Bankası ve bu grupla ilgili diğer olaylarda Maliye Bakanlığı olarak fevkalade hassas olduklarını, bu konuda incelemelerin devam ettiğini söyledi. 
     Bu incelemelerde ciddi matrah farkları söz konusu olduğunu belirten Unakıtan, ''Ben ve Sayın Çiçek, Sayın Başbakan ile Uzan arasında ne bir köprüyüz ne de oradan bir şey alıp da oraya götürüp orta yol bulma derdinde değiliz. Öyle bir derdimiz yok. Ben Maliye Bakanı olarak vergimin peşine düşerim'' diye konuştu. 
     Bankanın işlemlerinin 600-700 milyon dolarının kayıt içi, 6.5 milyar dolarının kayıt dışı olduğunu anlatan Unakıtan, şöyle devam etti 
     ''Bizim gelirimiz burada kayıt dışı kalmış. Bunları ben incelemeyeceğim de kim inceleyecek, bunun peşine düşmeyeceğim de kim düşecek. Vergi dairelimiz, uzmanlarımız, denetmenlerimiz, defterdarlarımız bunun peşinde. Bulduğumuzu almak için bunun peşindeyiz. Bununla ilgili olarak geldiler, bizim borcumuz ne kadar, ne gibi manzara çıktı, bunun altından nasıl kalkacağız, gibi girişimleri oluyor tabi. Bizim de kapılarımız herkese açık. Gelsinler, otursunlar, baksınlar. Ama bize paralarımızı ödesinler. Mesele bu.'' 
     
     YABANCI SERMAYE 

     Yabancı sermayeyi, Yeni Cami önündeki güvercinlere benzeten Maliye Bakanı Unakıtan, yabancı sermayenin ekonomik-siyasi istikrar ve güven istediğini, tek parti iktidarının da bu konuda önemli bir adım olduğunu söyledi. Şimdiye kadar bu güven verilmediği için yerli sermayenin bile Romanya, Bulgaristan ve Polonya'da yatırıma yöneldiğini, kendisinin de Romanya'da şirket kurduğunu anlatan Unakıtan, 1 yıldır sağlanan siyasi istikrar ve güven ortamının devam etmesi gerektiğini vurguladı. 
     Yunanistan'da kişi başına gelir 15 bin dolar iken Türkiye'de 3 bin 500 dolara sevinildiğine işaret eden Unakıtan, ''Bu ekonomiyi nasıl büyüteceğiz buna bakmak lazım'' diye konuştu. 
     AB'ye alınsa da alınmasa da Türkiye'nin AB kriterlerine uymasının zorunlu olduğunu vurgulayan Bakan Unakıtan, ''AB'de öyle sıkı önlemler var ki kafeste tavuk bile bakamıyorsunuz. Oradaki yatırımcıların birçoğu bize gelecek. Mühim olan bizim, hem insan haklarında hem de ekonomik alanda o kriterlere sahip olmamız'' dedi. 
     
     ''TERCİHİM, YENİ LİRA'' 

     AB'ye tam üye olmadan euroya geçişi uygun bulmadığını belirten Bakan Unakıtan, ''Liramıza ne oldu ki bizim. AB'ye girmeden euro'ya geçersek, bize de müstehzi bir şekilde bakarlar. Altı sıfır atılması halinde, tercihim Yeni Lira..'' diye konuştu. 
     Yüzde 20'nin altına inen enflasyonunun AB'ye göre çok yüksek olduğuna da işaret eden Unakıtan, hükümetteki bütün bakanların mali disipline riayet etmek için elinden gelen gayreti gösterdiğini belirterek, ''Sağ olsunlar, bütün arkadaşlara teşekkür ediyorum'' dedi. 
     Unakıtan, bu amaçla, bazı bakanlıkların kadro iptaline gittiğini, daha az harcama ile yatırımları gerçekleştirdiğini, Bayındırlık Bakanlığı'nın duble yolda fevkalade performans gösterdiğini, bin 500-bin 600 km yol yapılmasına karşın bütçede herhangi bir sıkıntıya neden olunmadığını anlattı. 
     Bakan Unakıtan, Başbakan Recep Tayyip Erdoğan'ın da, aynı disiplin çerçevesinde, korumalarına araç alınmaması konusunda emir verdiğini söyledi. 
     TBMM lojmanlarının satışı ile ilgili de bilgi veren Unakıtan, lojmanların yüzde 50'sinin satışının tamamlandığını, paralarının bankalara yatırıldığını, tapularının da 10 gün içinde verileceğini bildirdi. Unakıtan, hipermarket, dükkan, eğlence yerleri ve 30 katlı otel yerlerinin satışına büyük ilgi gösterildiğini, bazılarının satıldığını kaydetti. 
     
     HÜKÜMETİN PERFORMANSI 

     Bakan Unakıtan, çabuk karar vermesi, pratik olması nedeniyle kendisinin eski cumhurbaşkanlarından Turgut Özal'a benzetildiğini, Semra Özal'ın da bunu kendisine ifade ettiğini anlatırken, hükümetin bir yıllık performansı ile ilgili bir soruya, şöyle yanıt verdi 
     ''Hükümetin bir üyesi olarak, hükümete 100 üzerinden 100'ü çakarım. Gece gündüz hummalı bir şekilde çalışıyoruz. Ne yapmaz gerektiğini biliyoruz. Hedefimiz var, çalışmaların semeresini görüyoruz. İleride daha fazla göreceğiz. İnandığımızı yaptığımıza da inanıyoruz. Puanımızda herhangi bir eksiklik yok. Biz elimizden geleni yapıyoruz.'' Enflasyondaki düşüşün Türkiye'yi değiştirdiğini ve değiştirmeye devam edeceğini belirten Unakıtan, özel sektörün düşük kar oranlarına alışması gerektiğini vurgularken, halkın da cebindeki paranın değerini bileceğini, fiyat artışlarının durması nedeniyle bu paranın bereketini göreceğini söyledi. 

     
</TEXT>
</DOC>
