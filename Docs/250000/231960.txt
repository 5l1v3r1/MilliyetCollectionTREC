<DOC>
<DOCNO> 231960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun32.html </URL>
<DATE> 2004/04/16/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Fransa'da öğrencilere türban yerine bandana izni... 
</HEADLINE>
<TEXT>

     Fransa'nın yeni Milli Eğitim Bakanı François Fillon, devlet okullarında dini simge ve giysilerin yasaklanmasını öngören yasadan sonra, Müslüman genç kızların türban yerine bandanayla derslere girme seçeneğini dışlamadığını bildirdi. 
     Europe-1 radyo kanalının sorularını yanıtlayan Fillon, ''Okullarda türban konusu ortaya çıkmadan önce de bandanalar vardı. Önemli olan yasada da açıkça belirtildiği gibi bunun gösteriş için olmaması. Esneklik göstermemiz gerekir. Ancak ilkelere de saygı duymalıyız'' dedi. 
     Yasayla ilgili genelgenin yazımının tamamlanmak üzere olduğunu belirten Bakan, genelgeyi uygulayacak ilgili kurumlarla görüşmelerin de sürdüğünü söyledi. 
     Fransa'da 2 ay önce parlamentoda kabul edilen ve gelecek öğrenim yılında yürürlüğe girecek yasa, devlet okullarında dini simge ve giysilerin açık bir biçimde takılıp taşınmasına yasak getiriyor. 
     
</TEXT>
</DOC>
