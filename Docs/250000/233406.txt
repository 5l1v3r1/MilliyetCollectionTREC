<DOC>
<DOCNO> 233406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun16.html </URL>
<DATE> 2004/04/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türk-Yunan dörtlü görüşmesi birkaç saat ertelenebilir 
</HEADLINE>
<TEXT>

     Kıbrıs'ta 24 Nisan'da yapılacak referandumlardan önce Bosna Hersek'in başkenti Saraybosna'da yapılacak olan Türk-Yunan dörtlü görüşmesinin, Balkan zirvesi çerçevesinde düzenlenecek öğle yemeği öncesine alınması bekleniyor. 
     Edinilen bilgiye göre, yaklaşık yarım saat içinde başlaması planlanan dörtlü görüşmenin, Başbakan Recep Tayyip Erdoğan'ın sabah programının uzaması nedeniyle öğle yemeği öncesine alınması öngörülüyor. 
     Görüşme, Başbakan Erdoğan, Yunanistan Başbakanı Kostas Karamanlis, Dışişleri Bakanı ve Başbakan Yardımcısı Abdullah Gül ile Yunanistan Dışişleri Bakanı Petros Molivyatis'i bir araya getirecek. 
     Güneydoğu Avrupa Ülkeleri İşbirliği Süreci devlet ya da hükümet başkanları zirvesinin düzenlendiği Holiday Inn Oteli'nde yapılacak dörtlü görüşmede, 24 Nisan'daki referandumdan önce Kıbrıs sürecinde gelinen nokta ile ikili ilişkilerin ele alınması bekleniyor. 
     Yunanistan Başbakanı Karamanlis, daha önce Türkiye'nin Atina Büyükelçisi Yiğit Alpogan aracılığıyla, iki ülke ilişkilerinin yakalanan iyi hava çerçevesinde devam ettirilmesi, Kıbrıs sürecinin kendi akışına bırakılması, ekonomik ilişkilerin güçlendirilmesi ve Yunanistan'ın Türkiye'nin AB üyelik sürecine destek olduğu mesajlarını iletmişti. 
     
</TEXT>
</DOC>
