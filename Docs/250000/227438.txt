<DOC>
<DOCNO> 227438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/siyaset/siy08.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Alemdaroğlu'nu rahatlatan karar 
</HEADLINE>
<TEXT>

   Danıştay, Tabipler Birliği'nin rektör için verdiği iki ay meslekten men cezası kararının yürütmesini durdurdu 
      ANKARA Milliyet 

   
   Danıştay 8. Dairesi, Türk Tabipleri Birliği'nin TTB , başkasının yazısını kendi yazısı gibi gösterdiği intihal gerekçesiyle İstanbul Üniversitesi Rektörü Prof. Dr. Kemal Alemdaroğlu'na verdiği iki ay meslekten men cezası kararının yürütmesini durdurdu. Daire karara gerekçe olarak, TTB'nin kamu görevlisi olan Alemdaroğlu'na ceza veremeyeceğini gösterdi. 
   Alemdaroğlu intihal nedeniyle kendisine ceza veren TTB'nin kararının ve karara dayanak oluşturan Türk Tabipleri Birliği Sorgulama ve Yargılama Yönetmeliği'nin ilgili maddesinin iptali ve yürütmenin durdurulması istemiyle dava açtı. Davanın ilk aşamasını karara bağlayan Danıştay 8. Dairesi, yönetmeliğin ilgili maddesinin yürütmesini oyçokluğu, TTB'nin kararını da esasta oybirliğiyle durdurdu. 
   Yönetmeliğin Resmi Gazete'de yayımlanmamasını "yürütmenin durdurulmasına gerekçe" gösteren 8. Daire, TTB'nin verdiği cezanın yürütmesini, meslek odası olan TTB'nin kamu görevlisi Alemdaroğlu'na ceza veremeyeceği gerekçesiyle durdurdu. 
   Alemdaroğlu ile birlikte Dr. Mustafa Taşkın ve Dr. B. Berat Apaydın'a da intihal nedeniyle iki ay geçici olarak meslekten men cezası verilmişti. Bu kişilerin açtıkları davalarda da 8. Daire aynı gerekçeyle yürütmenin durdurulmasına karar verdi. Bu kararlara karşı itirazı Danıştay İdari Dava Daireleri Genel Kurulu görüşecek. 
   
   
</TEXT>
</DOC>
