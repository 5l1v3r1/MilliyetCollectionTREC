<DOC>
<DOCNO> 216349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur33.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'ın oturduğu villada arama.... 
</HEADLINE>
<TEXT>

     Tasarruf Mevduatı Sigorta Fonu'nca TMSF el konulan Uzanlar'a ait Medya Grup'un konukevi olarak görülen ve Genç Parti GP Genel Başkanı Cem Uzan'ın kaldığı Beykoz'daki villada yapılan aramada, ''bodruma gizlenmiş bir TIR'ı dolduracak kadar evrak ve CD ele geçirildiği'' öne sürüldü. 
     AA muhabirinin aldığı bilgiye göre, İstanbul Mali Şube Müdürlüğü ile Beykoz İlçe Emniyet Müdürlüğü'ne bağlı ekipler, TMSF görevlilerinin de katılımıyla saat 14.00 sıralarında, 3 gün önce haczedilecek malların tespitinin yapıldığı Cem Uzan'ın kaldığı Çubuklu Güven Sazak Sitesi'ndeki villada arama yaptı. 
     Beykoz Adliyesi'nden çıkarılan mahkeme kararıyla gerçekleştirilen aramada, ''villanın bodrumuna bir kısmı toprağa gömülerek gizlenen ve üstü kamufle edilen çok sayıda evrak, dosya, CD, bilgisayar disketi, değerli tablolar ve Telsim'e ait kontürler ele geçirildiği'' iddia edildi. 
     Bir polis yetkilisi, ''ele geçirilen malzemelerin bir TIR'ı dolduracak kadar çok olduğunu'' ifade ederek, villadaki çalışmaların sürdüğünü kaydetti. 
     
</TEXT>
</DOC>
