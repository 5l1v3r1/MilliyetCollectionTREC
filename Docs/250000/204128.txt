<DOC>
<DOCNO> 204128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun13.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Prensesi Anne'in köpeği, kraliçenin köpeğini öldürdü 
</HEADLINE>
<TEXT>

     İngiltere Kraliçesi II. Elizabeth'in çok sevdiği corgi cinsi köpeğinin, kızı Prenses Anne'e ait bull-terrier cinsi köpeğin saldırısı sonucunda öldüğü açıklandı. 
     Kraliçe'nin, pek çok kabulü sırasında ayaklarının altında dolaşan ve fotoğraf karelerinde de sık sık görülen köpeği Pharos'un ölümü nedeniyle büyük üzüntü içinde olduğunu yazan The Sun gazetesi, Prenses Anne'in köpeği Dottie'nin geçen yıl da Windsor'daki bir parkta iki çocuğa saldırdığını ve sahibinin yargılanıp cezalandırılmasına yol açtığını hatırlattı. 
     Buckingham Sarayı Sözcüsü, kraliyet ailesinin Norfolk'taki Sandringham malikanesinde ''yaşandığı'' belirtilen olayla ilgili yorum yapmaktan kaçındı. 
     Sun gazetesi ise olayın nasıl olduğuna dair ayrıntılara da yer verdi ve Prenses Anne'in Dottie ile birlikte annesini ziyarete gittiğini, kapıyı açan uşağın ardında bulunan Pharos'un bir anda Dottie'nin saldırısına uğradığını bildirdi. 
     Bacaklarından yaralanan Pharos'un kurtarılamayacağı anlaşılınca uyutulduğunu belirten The Sun gazetesi, Kraliçe'nin Noel tatiline son derece üzgün girdiğini duyurdu. 
     
</TEXT>
</DOC>
