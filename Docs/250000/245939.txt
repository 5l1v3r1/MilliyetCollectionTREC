<DOC>
<DOCNO> 245939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun33.html </URL>
<DATE> 2004/06/07/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
KKTC'de hükümet krizi... BDH'dan UBP'ye ziyaret... 
</HEADLINE>
<TEXT>

     KKTC'de Cumhuriyetçi Türk Partisi CTP -Demokrat Parti DP koalisyon hükümetinin mecliste azınlığa düşmesiyle ortaya çıkan hükümet sorununa çözüm arayışları çerçevesinde partilerarası temaslar sürüyor. 
     Barış ve Demokrasi Hareketi BDH heyeti, meclisteki partilere yönelik ziyaretlerini, anamuhalefet Ulusal Birlik Partisi'ne UBP yaptığı ziyaretle tamamladı. 
     BDH Genel Başkanı Mustafa Akıncı, görüşmenin başında yaptığı açıklamada, mevcut durumun devam edemeyeceğini ifade ederek, çoğunluğa dayalı hükümet modelinin oluşturulması zorunluluğu bulunduğunu belirttti. 
     İçinde bulunulan koşullarda, çoğunluk sayısı 26'nın altına düşmüş bir hükümet ve haziran ayında bütçesi olmayan bir devlet söz konusu olduğunu söyleyen Akıncı, ''Böyle bir durum daha uzun süre gidemez. Bu nedenle mutlaka çoğunluğa dayalı bir hükümet modelini oluşturmak zorunluluğu vardır'' dedi. 
     Akıncı, meclis içinde çeşitli alternatifler bulunduğunu, bunların kimilerine göre uygun, kimilerine göre ise uygun olmayabileceğini ifade ederek, ''Sonuçta siyaset çare üretme müessesesidir. Çarelerin tükenmesi durumunda bir başka çare de halka gitmektir'' diye konuştu. 
     ''Şu anda bizi halka götürecek bir durum olmadığı anlaşılıyor'' diyen Akıncı, ''Hemen seçime gitmenin acil bir durum olmadığını, ama çıkış yollarının tükenmesi halinde o zaman bunun da gündeme gelebileceğini'' ifade etti. 
     
     EROĞLU ''İCRAAT YAPAN HÜKÜMET...'' 
     UBP Genel Başkanı Derviş Eroğlu da diyaloğun önemine işaret ederek, buna açık olduklarını belirtti. Eroğlu, ''Özellikle gelinen bu günlerde siyasi partilerin diyalog içinde olması, ülke sorunlarını görüşüp tartışması kaçınılmazdır'' dedi. 
     ''Ülkede hükümet sorunu bulunduğunu, işlerin 50 kişilik mecliste 23 kişilik hükümetle yürütülmesinin mümkün olmadığını'' dile getiren Eroğlu, ''Meclise bütçesini dahi sunma cesareti gösteremeyen bir hükümetin azınlık hükümeti olarak görevini sürdürmesi son derece yanlıştır'' diye konuştu. 
     Eroğlu, ''Meclis içinde var olan alternatiflerin aranıp bulunması gerektiğini'' belirterek, tüm alternatifler aranmasına rağmen başarılamaması halinde erken seçimin gündeme gelebileceğini kaydetti. UBP'nin seçimden kaçan bir parti olmadığını belirten Eroğlu, seçime en hazır parti olduklarını söyledi. 
     ''Anayasaya uygun bir hükümet oluşumu ve icraatın başında, çoğunluğa dayalı, icraat yapan, istikrarlı bir hükümet görmek istediklerini'' belirten Eroğlu, milletvekili transferi yoluyla hükümet formülleri konusunda ise ''Transferlerle hükümet kurmak ve icraat yapmak kolay değildir. Alternatif modeller varken böyle bir hükümet uzun ömürlü de olmaz'' dedi. 
     Eroğlu, açıklamasında, ''iktidardaki partilerin UBP'yle görüşmeme, UBP'yle hükümet kurmama yönündeki tavırlarını'' da eleştirdi. 
     
     TALAT BASIN TOPLANTISI DÜZENLEYECEK 
     Bu arada, Başbakan Mehmet Ali Talat, hükümetin çalışmaları hakkında kamuoyunu bilgilendirmek ve gündemdeki konular hakkında görüşlerini açıklamak üzere yarın saat 16.30'da Başbakanlıkta basın toplantısı düzenleyecek. 
     
</TEXT>
</DOC>
