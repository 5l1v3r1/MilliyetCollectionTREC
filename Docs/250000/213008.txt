<DOC>
<DOCNO> 213008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/spor/spo01.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya gün sayıyor 
</HEADLINE>
<TEXT>

   Ülkenin en yüksek tirajlı Asahi Shimbun gazetesi, İlhan Mansız ile Kobe Vissel takımının dün anlaşmaya vardığını iddia etti. Yıldız oyuncunun bir hafta içinde imza atacağı belirtildi 
      
   Müjdeyi verdiler 
   JAPONYA'NIN Asahi Shimbun Gazetesi, Beşiktaşlı milli futbolcu İlhan Mansız'ın Japonya Birinci Futbol Ligi'ndeki Kobe Vissel takımına transferinin kesinleştiğini yazdı. Ülkenin en yüksek tiraja sahip olan ikinci gazetesi, sekiz milyonu bulan okurlarına İlhan'ın müjdesini verdi ve transfere dün son noktanın koyulduğunu iddia etti. Haberde, "İlhan, J-1 Ligi'ndeki ilk Türk futbolcu olacak" denildi. 
   
   Sevimli yüzlü 
   İLHAN Mansız'ın, 2002 yılındaki Dünya Kupası'nda, Türkiye'nin yaptığı 7 maçta da forma giydiğini ifade eden gazete, yıldız oyuncunun menajeri ile Kobe Vissel Kulübünün el sıkıştığını belirterek, "Kupada verdiği görüntü ve sevimli yüzüyle Japonya'da da herkes İlhan'a ilgi duyuyor" yorumu yapıldı. Bu arada Beşiktaşlı yöneticiler ise İlhan konusunda henüz net bir gelişme sağlanmadığını belirttiler. 
   
   İlhan gitsin    BEŞİKTAŞ'TA taraftarların büyük bölümü İlhan Mansız'ın Japonya'ya transfer olmasına sıcak bakıyor. www.bjkhaber.org adresli sitede yapılan "İlhan Mansız, Japonya'ya transfer olsun mu " anketine, toplam 4 bin 504 taraftar katıldı. Siyah-Beyazlılar'ın yüzde 73.02'si 3 bin 289 kişi İlhan'ın gitmesinden yana oy kullanırken, yüzde 26.98'i ise 1215 kişi ise "kalsın" oyu verdi. 
   
   Bayramlaşma bugün    ANKARAGÜCÜ maçının hazırlıklarına bir günlük izinin ardından dün akşam başlayan Siyah - Beyazlılar'da Teknik Direktör Mircea Lucescu taktik ağırlıklı bir program uyguladı. Nevzat Demir Tesisleri'nde basına kapalı olarak gerçekleştirilen idmanda, sakat olan Giunti yer almazken futbolcuların kondisyon ve dar alanda pas çalışmasının ardından çift kale maç oynadıkları öğrenildi. Bu arada Akaretler'deki kulüp binasında bugün saat 10.00'da geleneksel bayramlaşma töreni yapılacak. 
   
   Şölen hazırlığı    YÖNETİMİN Ankaralı iki ismi Muzaffer Nasıroğlu ile Deniz Atalay, cuma günü başkentte oynanacak maçta taraftarları örgütlemek için kolları sıvadı. Nasıroğlu, "19 Mayıs Stadı, İnönü'den farkı kalmayacak. Ankara ve çevre illerle, İstanbul'dan gelenler muhteşem atmosfer oluşturacak" diye konuştu. 
   
   Zago beklemede    Yeni sözleşme imzalamayan ve Başkan Bilgili'den de randevu alamayan Brezilyalı oyuncuyu sıkıntı bastı 
   Rahatsız oldu 
   SİYAH-Beyazlı kulüple sözleşmesi sezon sonu bitecek olan Zago, Başkan Serdar Bilgili'den gelecek randevu haberine kilitlendi. Yönetimle daha önce masaya oturan ancak anlaşmaya varamayan Brezilyalı oyuncu, başkan ile görüştükten sonra durumunun netleşeceğini açıklamıştı. Ancak haftalardır Bilgili ile bir araya gelemeyen Zago'nun durumdan rahatsız olduğu öğrenildi. 
   
   Teklifler alıyor 
   YÖNETİM bu oyuncuya iki teklif götürmüş ancak ikna edememişti. Tekliflerden biri brüt 1 milyon 500 bin dolar, diğeri ise garanti 600 bin dolardı. Yılda 1 milyon 750 bin dolar alan Zago indirime yanaşmayınca olay kilitlenmişti. Birçok kulüpten transfer teklifi alan Brezilyalı oyuncunun durumunu bir an önce netleştirmek istediği belirtildi. 
   
   Giunti bir ay yok    BURSASPOR karşılaşmasında sakatlanarak oyunu yarıda bırakan Giunti'nin dün çekilen MR'ı Beşiktaş'ta şok etkisi yarattı. Sağ üst ön adalesinde yırtık tespit edilen İtalyan oyuncunun en az dört hafta forma giyemeyeceği açıklandı. Ankaragücü, Denizlispor, Malatyaspor ve İstanbulspor sınavlarında takımındaki yerini alamayacak olan Giunti'nin, ancak Trabzonspor karşılaşmasına yetişebileceği ifade edildi. 
   
   Beşiktaş günlüğü    Dosya yarına 
   PROFESYONEL Futbol Disiplin Kurulu, Beşiktaş dosyasını dünkü toplantısında ele alamadı. Samsun maçındaki anonslar nedeniyle saha kapatma veya seyircisiz oynama cezası alması gündeme gelen Siyah - Beyazlı kulübün savunması yetişmediği için karar yarına bırakıldı. Lucescu'nun durumu da yarın belli olacak. 
   
   'Bir daha asla ' 
   SAMSUN maçında gördüğü kırmızı kart sonrası iki maç ceza alan İbrahim Üzülmez, futbol hayatındaki en kötü günlerini geçirdiğini söyledi. Yıldız oyuncu, "Beşiktaş'a geldiğim günden beri en çok forma giyen oyunuculardan biriyim. Bu zorlu dönemde takımdan ayrı kalmam beni bunalıma soktu. Formamdan ayrı kaldığım 15 gün bana 15 yıl gibi geldi. Bir daha kırmızı kart mı 'tövbe' " dedi. 
   
   Ahmed Hassan geri dönüyor 
   AFRİKA Uluslar Kupası'nda favoriler arasında yer alan Mısır'ın sürpriz elenişi Beşiktaş'a yaradı. Tunus'taki organizasyonda Kamerun ile dün golsüz berabere kalarak kupaya veda eden Mısır'da forma giyen Siyah - Beyazlılar'ın golcü futbolcusu Ahmed Hassan'ın önümüzdeki günlerde İstanbul'a dönmesi bekleniyor. 
   
   
</TEXT>
</DOC>
