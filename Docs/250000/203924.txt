<DOC>
<DOCNO> 203924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko03.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel Alkollü İçkiler İşletmesi'nin satışı onaylandı 
</HEADLINE>
<TEXT>

     Özelleştirme Yüksek Kurulu ÖYK , TEKEL'e bağlı Alkollü İçkiler İşletmesi'nin satışını onayladı. 
     ÖYK'nın konuya ilişkin kararı, Resmi Gazete'nin bugünkü sayısında yayımlandı. 
     Buna göre, TEKEL'in bağlı ortaklığı Alkollü İçkiler Sanayii ve Ticaret A.Ş.'de bulunan yüzde 100 oranındaki idare hissesinin blok olarak satış yöntemi ile özelleştirilmesi amacıyla İdare tarafından nihai görüşmeleri yapılan ihale sonucunda, ihale konusu şirket hisseleri ile KKTC'de faaliyet gösteren Taşel Türk Alkollü İçki ve Şarap Endüstrisi Ltd Şti'deki yüzde 51 oranında kamu hissesinin, idarece belirlenecek süre içerisinde, ihaleyi kazanan ''Nurol-Limak-Özaltın-Tütsab Ortak Girişim Grubu A.Ş.'ye 292 milyon dolar bedelle satılmasına karar verildi. 
     Toplam satış bedelinin en az yüzde 50'si sözleşme imza tarihinde peşin, toplam satış bedelinin en az yüzde 25'i sözleşme imza tarihinden itibaren en geç 1 yıl içerisinde, bakiye tutarı ise sözleşme imza tarihinden itibaren en geç 2 yıl içinde ödenecek. 
     Toplam satış bedelinin vadeye bağlanan tutarına, satış sözleşmesi imza tarihinden itibaren yıllık yüzde 7 oranında basit faiz uygulanacak ve faiz ödemeleri anapara ödemeleri ile aynı tarihte yapılacak. 
     Toplam satış bedelinin vadeye bağlanan kısmı ile vade farkı faiz , gecikme faizinin ve cezai şartın ödeneceğine dair taahhüdü içeren İdarece kabul edilecek gayrikabili rücu, kayıtsız şartsız, ilk talepte ödemeli, süresiz kesin teminat mektubu alınacak. 
     Öte yandan ihaleyi kazanan Nurol-Limak-Özaltın-Tütsab Ortak Girişim Grubu üyeleri, ihale şartnamesi çerçevesinde kuracağı anonim şirketin peşinatı yatırmaması veya talep edilen kesin teminatı getirmemesi veya idare tarafından verilecek süre içerisinde satış sözleşmesini imzalamaktan imtina etmesi ya da ihale şartnamesinin öngördüğü yükümlükleri yerine getirmesi halinde, geçici teminat irat kaydedilerek ihale iptal edilecek. 
     Öte yandan Satış sözleşmesi ile ilgili diğer hususların belirlenmesi, satış sözleşmesinin imzalanması ve devir ile ilgili tüm işlemlerin yerine getirilmesi hususunda İdare'nin ve TEKEL'in yetkili kılınması da kararlaştırıldı. 
     
</TEXT>
</DOC>
