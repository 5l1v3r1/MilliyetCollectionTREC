<DOC>
<DOCNO> 205712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun17.html </URL>
<DATE> 2004/12/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Endonezya'da acı itiraf Net ölü sayısı veremeyeceğiz 
</HEADLINE>
<TEXT>

     Endonezyalı yetkililer, pazar günkü deprem ve tsunami sonrası ilk kez, ölü sayısı hakkında net bir rakam veremeyeceklerini kabul etti. 
     Endonezya Başkan Yardımcısı Yusuf Kalla, Sumatra adasının henüz karayoluyla ulaşılamayan batı kıyıları üzerinde yapılan uçuşların, kendilerini böyle bir açıklamaya ittiğini belirtti. 
     Yusuf Kalla, felaketten en çok etkilenen Aceh eyaletinde, ölü sayısının 100 bine çıkabileceğini söyledi, ancak bu rakamın kesin olmadığını da ekledi. 
     Kalla bu açıklamaları, Aceh eyaletinin başkenti Banda Aceh'te yaptı. 
     Endonezyalı yetkililer, daha önce ülkede ölü sayısını 80 bin olarak açıklamıştı. 
     Yardım kuruluşları da, felaketten zarar gören bazı bölgelere ulaşmalarının birkaç gün alacağını söyledi. 
     Deniz piyadeleri ve sağlık ekiplerini taşıyan üç Endonezya savaş gemisi halen Meulaboh limanında bulunuyor. 
     Ancak depremin merkez üssüne en yakın bu kasaba tamamen yıkılmış durumda. 
     Yaralıların tahliyesi için, yakındaki bir havaalanının bir bölümünde, enkazın kaldırılmasına çalışılıyor. 
     Bu arada Endonezya'ya ilk Amerikan yardımı da, Sumatra adasına ulaştı. 
     Ancak Aceh eyaletinde kurtarma ekipleri, altyapının çökmesi nedeniyle yardımı dağıtamadıkları uyarısında bulundu. 
     Bir Birleşmiş Milletler yetkilisi, bölgede yaklaşık 500 bin kişinin yiyecek, su, barınak ve tedavi olanaklarından yoksun olduğunu söyledi. 
     Bölgede normalde bu yardımları dağıtacak kişilerin öldükleri belirtiliyor. 
     
     Aceh'te operasyonlar sürüyor 
     Öte yandan Endonezya ordusu, depremden en çok zarar gören Aceh eyaletinde, ayrılıkçı isyancılara karşı operasyonlarını sürdürdüğünü açıkladı. 
     Endonezya ordu sözcüsü, 'Özgür Aceh Haraketi' olarak bilinen grubun üyelerinin kontrolündeki bölgelere baskın düzenlediklerini söyledi. 
     Jakarta Post gazetesi, grubun bir sözcüsüne dayandırdığı haberinde, baskınlarda iki ayrılıkçı isyancının öldürüldüğünü bildirdi. 
     Gazeteye göre, Aceh'in özellikle kuzey ve doğusunda, yoğun askeri operasyonlar devam ediyor. 
     Endonezya Devlet Başkanı Susilo Bambang Yudhoyono, dün Aceh'deki ayrılıkçılara silah bırakma çağrısı yapmıştı. 
     Yudhoyono isyancılardan, depremden zarar gören bölgelerin yeniden inşasına katkıda bulunmalarını istemişti. 
     Aceh'te 1976'dan bu yana bağımsızlık talebiyle, Endonezya hükümetine karşı bir isyan var. 
     Endonezya hükümeti geçen yıl, isyancılara karşı kapsamlı bir operasyon başlatmıştı. 
     
</TEXT>
</DOC>
