<DOC>
<DOCNO> 240060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo31.html </URL>
<DATE> 2004/05/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Beşiktaşlı basketbolcularda yarı final hazırlığı... 
</HEADLINE>
<TEXT>

     Türkiye Basketbol Ligi play-off yarı finalinde Ülkerspor'a rakip olan Beşiktaş'ta çalışmalar sürerken, antrenör İhsan Bayülken, yarın Efes Pilsen ile özel maçta karşı karşıya geleceklerini, bu maçta, takımdaki eksiklikleri belirleyeceklerini söyledi. 
     Beşiktaş'ın bu sezon yarı finale yükselmesinin çok önemli bir olay olduğunu, ellerine kadar gelen bu şansı en iyi şekilde kullanıp final oynamayı istediklerini belirten Bayülken, ''Ülkerspor çok kaliteli bir takım ve şu anda çok formda. Biz de elimizden geleni yapacağız. 18 Mayıs'ta başlayacak Ülker serisinde, takım savunmamızı ön plana çıkaracağız'' dedi. 
     Yarınki Efes Pilsen maçının, Ülkerspor karşılaşmasının provası olacağını ifade eden İhsan Bayülken, şunları kaydetti 
     ''Bu maçı, oyuncularımın son durumunu görmek için yapmak istedim. Nerelerde eksiğimiz varsa, kalan iki gün içinde bunları gidereceğiz. İstatistiklere baktığımız zaman ligin en az sayı yiyen takımı Ülkerspor. Onların felsefesi iyi savunma yaparak maç kazanmak. Biz ise hücum üstünlüğümüzle maçlarımızı kazanıyoruz. Ancak Ülkerspor karşılaşmalarında savunmamız da iyi olmalı. Kolay sayı yememeliyiz. Bu tür maçlarda kolay sayı yediğiniz takdirde, telafisi çok zor oluyor.'' Play-off'larda, takımların attığı sayıların düştüğüne dikkat çeken İhsan Bayülken, kaliteli oyunculara sahip Ülkerspor'a karşı tek tek oyuncu bazında önlem almanın anlamsız olacağını, tüm takıma karşı önlem almayı düşündüğünü açıkladı. Bayülken, ''Bu nedenle, Ülker serisinde takım savunmamızı ön plana çıkaracağız'' diye konuştu. 
     Beşiktaş'ın, Efes Pilsen ile yarın yapacağı özel maç, Efes Pilsen'in Merter'deki tesislerinde saat 11.00'de başlayacak. 
     
</TEXT>
</DOC>
