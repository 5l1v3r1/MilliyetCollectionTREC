<DOC>
<DOCNO> 213696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/yazar/pulur.html </URL>
<DATE> 2004/02/07/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıbrıs ve dış borçlar... 
</HEADLINE>
<TEXT>

   
   KİMİNE göre borç yiğidin kamçısıdır, kimine göre de borç yiyen kesesinden yer. Çocukluğumuzda bakkal dükkanlarında iki resim asılıydı, birinde veresiye veren bakkalın hali görünürdü, perişan, diğerinin ise, kasası parayla doluydu, banknotlar istif edilmişti. 
   O tarihlerde dış borç diye bir kavram yoktu, çünkü devlet Osmanlı'dan kalan borçları ödüyor, borçlanmadan da şeytandan kaçar gibi kaçıyordu. 
   
   KUŞKUSUZ, dışarıya borçlanmak suç değildir, tabii aslolan borçlanmamak olsa bile ... 
   Önemli olan borcu verenin koyduğu kurallardır, borca karşılık ülkenin bağımsızlığını, sosyal, siyasal, ekonomik gelişmelerine alacaklarının koyduğu ipoteklerdir. 
   Kıbrıs sorunu çözülürse, çözümün nasıl bir çözüm olduğunu yazacak olan tarihçiler, herhalde Türkiye Cumhuriyeti'nin dış borçlarının altını çizmeyi ihmal etmeyeceklerdir. 
   
   BUGÜN, Türkiye'nin emeklisine bile üç kuruş zam yapmanın, bedeli IMF'nin kaşlarının çatılmasına sebep oluyorsa... 
   Uymakla, onun çizdiği yoldan sapmamakla iftihar ettiğimiz program, nedir, neyin programıdır 
   IMF'nin çizdiği programdır. 
   Alınan borç istenildiği gibi kullanılacak ve zamanında ödenecektir. 
   Bu programın dışına çık da gör, krizin alası tepende patlar... 
   
   MADEM borç istedin, el açtın, katlanacaksın. 
   Osmanlıdan beri süren bir politikadır bu. 
   Devlet borç verenlerin, alacaklıların emrindedir, onlar ne derse, o olur. 
   Düyunı Umumiye, dış borçların tahsili için kurulmuştur, alacaklılar, devletin üretimine bile el koymuşlardır. Bir köylü tarlasından bir kucak tütün alsa, Düyunı Umumiye kolcusu hemen yakasına yapışır... 
   
   OSMANLI Maliyesi hakkında kitap yazan Charles Morawitz adeta alay eder 
   "Bazı şeyler çok çabuk öğrenilir, borçlanma sanatı da bunlardan biridir. Bu yola girer girmez, Osmanlı İmparatorluğu çok hızlı ilerleme kaydetti " 
   Rahmetli Prof. Dr. Tarık Zafer Tunaya şöyle der 
   "Koca imparatorluk artık bir yarı sömürgedir, alacaklıların emrindedir. Osmanlı'nın dostunu da, düşmanını da onlar saptamışlardır. Savaşları onlar kışkırtmıştır, yüz binlerce memleket çocuğunu seferber ettirmişlerdir, silahları da kendileri satmışlardır. Toplumun kalkınmasını, ülkenin sanayileşmesini yalnızca önlememişler, açıkça yasaklamışlardır." 
   
   DIŞ borç yüzünden, birçok ülkenin, yönetimin başı derde girmiştir, lakin aşağıdaki örneğin bir benzeri acaba var mıdır 
   Yıl 1919, İstanbul'da işgal kuvvetlerinin kurdurduğu özel mahkeme, Nemrut Mustafa Divanı, İttihat Terakki Partisi'nin ileri gelenlerini savaş suçlusu olarak yargılamaktadır. Bu divanın savcısının, sanıkları neyle suçlandığını bilir misiniz 
   Dış borç almamakla 
   Savcı Feridun Bey şöyle der 
   "36 bankadan, 7 milyon lira alamayan İttihatçılar Alman vahşetinin kaderine takılarak memleketi bu felakete sürüklediler." 
   Herhalde böyle bir suçlama tarihte enderdir, ya da yoktur. 
   Tarih her şeyi yazmıştır, yazacaktır da, Kıbrıs'ta çözüme nasıl gidildiğini yazarken de, Türkiye Cumhuriyeti'nin dış borçlarını, herhalde bir dip notuyla olsa bile kaydedecektir. 
   Sen istediğin kadar "Ver de kurtul " deme, alacaklı "Ver de kurtul " diyorsa... 
   
      
   
</TEXT>
</DOC>
