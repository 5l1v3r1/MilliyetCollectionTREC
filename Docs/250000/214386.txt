<DOC>
<DOCNO> 214386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/siyaset/siy03.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu atama tartışılır 
</HEADLINE>
<TEXT>

   Ağustos ve eylül aylarında yapılan öğretmen atamaları öne çekilerek bu aya alındı. Bu kararın alınmasında yerel seçimin etkisi olduğu belirtildi 
      Bahar Atakan 

   
   Milli Eğitim Bakanlığı'nın her yıl ağustos ve eylül aylarında yaptığı öğretmen atamaları, bu yıl şubatta gerçekleştirilecek. Atamaların öne çekilmesinde 28 Mart'ta yapılacak yerel seçimlerin etkili olduğunu savunan Eğitim - Sen Genel Başkanı Alaaddin Dinçer, "Tıpkı Osmanlı'da ulufe dağıtılması gibi... Propaganda yapılıyor" dedi. 
   Öğretmenlerin hemen göreve başlayacak olmasını "seçim yatırımı" olarak değerlendiren Dinçer, "3 Kasım 2002 seçiminden önce DSP'li Milli Eğitim Bakanı Necdet Tekin de 5000 kadro alarak fen - edebiyat fakültesi mezunlarını atamıştı" diye konuştu. 
   Bakanlık yetkilileri ise, öğretmenlerin ağustos ve eylüldeki atamaların ardından görev yerlerine geç gittiğini, tarihin bu nedenle öne çekildiğini söyledi. Milli Eğitim Bakanı MEB Hüseyin Çelik, bu yıl hükümetin eğitime ayırdığı 24 bin 600 kadrodan 6 bin 600'ünün yükseköğretime, 18 bininin de MEB'ye ait olduğunu ifade etti. 18 bin kadrodan 10 binine bu ay atama yapılacak. İngilizce, Türkçe, bilgisayar, matematik, sınıf öğretmenliğine öncelik tanınacak. Haziranda ataması yapılacak 8 bin kadro için yeni mezunlara şans verileceği vurgulandı. 
   Yükseköğretim Kurulu YÖK , 53 devlet üniversitesinin 2004 öğretim elemanı ihtiyacını, 7 bin 709 olarak belirledi. Gazi Üniversitesi 515 öğretim elemanı ihtiyacıyla birinci, Kırıkkale Üniversitesi 48 öğretim elemanı ihtiyacıyla 53. sırada yer aldı. Devlet üniversitelerinde çoğunlukla araştırma görevlisi ihtiyacı duyuluyor. Bu sayı 2004 için 4 bin 76 olarak belirlendi. 
   
   Puanlar belirlendi 
   MEB, 10 bin öğretmen kadrosuna yapılacak atama alanları ve branşlarıyla başvuruya esas olacak taban puanları dün belirledi. Adayların başvurularını 16 - 27 Şubat'ta "http personel.meb.gov.tr" adresindeki formu doldurarak yapacağı açıklanırken, atamaların 28 veya 29 Şubat'ta gerçekleştirileceği kaydedildi. Bazı branşlara ayrılan kontenjan sayısı ve taban puanı şöyle İngilizce 1960 60 . Sınıf öğretmenliği 1500 65 . Matematik 1 ilköğretim 900 65 . 
   
   
   
</TEXT>
</DOC>
