<DOC>
<DOCNO> 229349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo08.html </URL>
<DATE> 2004/04/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Trabzonsporlu Ali Önümüzdeki yıl oynayamazsam, takımdan ayrılırım 
</HEADLINE>
<TEXT>

     Trabzonspor'da geleceğin yıldızı gözüyle bakılan Ali Şen Kandil, önümüzdeki yıl forma giymemesi halinde takımdan ayrılmak istediğini söyledi. 
     Ali Şen, Trabzonspor Dergisi'nin Nisan sayısındaki röportajında, takımda oynamadığı zaman küstüğünü belirterek, ''Elimde değil, ama insanın yapısıyla ilgili bir durum bu. Bazı oyuncular forma giymediği zaman hırslanır, ama ben tam tersi küsüyorum'' dedi. 
     2007 yılına kadar Trabzonspor ile sözleşmesinin bulunduğunu dile getiren Ali Şen, ''Oynarsam gitmem, ama oynamazsam artık burada kalmamın da bir anlamı yok. Bir yerden başlamak gerekiyor çünkü. Dediklerimden ayrılmak istiyor diye bir anlam çıkarılmasın. Aklımın ucundan dahi geçmiyor ayrılmak. Ancak önümüzdeki sene de oynayamazsam, oynayacağım bir takıma gitmem lazım. Bunları açık yüreklilikle söylüyorum. Futbolcu oynamalı. Benim de oynamaya ihtiyacım var'' diye konuştu. 
     Teknik direktör Samet Aybaba'nın kendisinde çok emeği olduğunu kaydeden Ali Şen, şöyle konuştu 
     ''Samet hocama gerçekten çok teşekkür ederim. Gerçekten benimle çok ilgilendi. Bugün buralardaysam onun bana verdiği değeri unutamam. Trabzon amatör kümeden Trabzonspor'a... Herkes bu formayı giymek istiyor ve bu bana nasip oluyor. Bundan dolayı Samet hocamın bugünkü Ali Şen olmam da payı çok büyük.'' İdmanlarda var gücüyle çalıştığını ve kilo verdiğini ifade eden Ali Şen, ''Solağım ve tarzım çok farklı. Çigzi adamı değilim, ortanın solunda oynarım. Beni değerlendirenler, ayağımda iyi top tuttuğumu, çalım kabiliyetimin iyi olduğunu söylüyor. Şu anda benim tarzımda takımda bir oyuncu yok. Mesela Beşiktaş'ta Tümer ve Sergen birbirine benzer oyuncular, ancak burada ben tekim'' diye konuştu. 

     
</TEXT>
</DOC>
