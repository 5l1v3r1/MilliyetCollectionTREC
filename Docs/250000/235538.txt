<DOC>
<DOCNO> 235538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun51.html </URL>
<DATE> 2004/04/28/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Pakistan'ın BM büyükelçisi "Kıbrıs Türklerine yönelik tecrit kalkmalı" 
</HEADLINE>
<TEXT>

     BM Güvenlik Konseyi, Kıbrıs konusundaki görüşmelerine yarın da devam etme kararı aldı. 
     Konsey'de sabah başlayan ve öğleden sonraya sarkan oturumda Kıbrıs konusunda bir başkanlık açıklaması için uzlaşma sağlanamadı. 
     AA muhabirinin edindiği bilgiye göre, KKTC'ye yönelik ambargonun kaldırılmasına karşı çıkan Rusya'nın bu yöndeki engellemeleri sürüyor. 
     Konsey'deki toplantı sonrasında basın mensuplarının sorularını yanıtlayan Pakistan'ın BM nezdindeki Daimi Temsilcisi Münir Akram, ülkesinin Kıbrıs Türkleri'ne yönelik tecritin kaldırılmasından yana olduğunu belirtti. 
     Güvenlik Konseyi'nde gelecek ay dönem başkanlığını devralacak Büyükelçi Akram, uluslararası toplumun Kıbrıs Türkleri'ne yönelik tecritin kaldırılması için harekete geçmesi gerektiğini söyledi. 
     Konsey'de, Rusya'nın başını çektiği aralarında Fransa, Çin ve Brezilya'nın bulunduğu grup, Rum yanlısı bir tutum izlerken, ABD ve İngiltere Türk tezlerine destek veriyor. 
     
</TEXT>
</DOC>
