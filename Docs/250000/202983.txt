<DOC>
<DOCNO> 202983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko22.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti İstikrar programını, IMF programı olarak görmek yanlış 
</HEADLINE>
<TEXT>

     Merkez Bankası Başkanı Süreyya Serdengeçti, işsizliğin yüksek olduğu Türkiye gibi ortamlarda ''hayır enflasyon daha önemlidir'' diyen bir kuruluşun yalnız olduğunu söyledi. 
     Serdengeçti, Konya Sanayi Odası, Dünya Gazetesi ve Merkez Bankası tarafından Hilton Otel'de düzenlenen ''Para Politikaları'' konulu konferansta, bu toplantıların her üç ayda bir Anadolu'daki şubelere giderek, değerlendirmelerde bulunmak, o illerdeki sanayici ve iş adamlarına izlenen para politikalarını anlatmak için gerçekleştirilen programın bir parçası olduğunu söyledi. 
     Merkez Bankası'nın özerk olması konusunda çeşitli tartışmaların yaşandığını belirten Serdengeçti, özerkliğin iyi bir şey olduğunu, ancak bu özerkliğin yanlış anlaşılmaması gerektiğini kaydetti. Hükümet'le uyumun da çok önemli olduğunu vurgulayan Serdengeçti, özerklik konusundaki eleştirilerin önemli olduğunu ancak, daha derine inildiğinde bazı şeylerin altını çizmek gerektiğini dile getirdi. 
     ''Bütün dünyada merkez bankaları yalnızdır'' diyen Serdengeçti, ''İşsizliğin yüksek olduğu Türkiye gibi ortamlarda hayır enflasyon daha önemlidir diyen bir kuruluş yalnızdır. Bu Türkiye'de de dünyada da böyledir. Yani özerklik ile bunun çok alakası yoktur. Özerk olsa da olmasa da bu böyledir. Doğru olan da budur'' diye konuştu. 
     Bir istikrar programının uygulandığı Türkiye'de bu programın önceliklerinin hiçbir şekilde gözardı edilemeyeceğini ifade eden Serdengeçti, bunlardan birincisinin enflasyonun kalıcı bir şekilde düşürülmesi, ikincisinin ise kamu borç stoklarının azaltılması olduğunu kaydetti. 
     
     ''IMF PROGRAMI'' ELEŞTİRİLERİNE YANIT 
     Uygulanmakta olan ekonomik istikrar programının zaman zaman ''IMF programı'' olarak nitelendirildiğini kaydeden Serdengeçti, şöyle konuştu 
     ''Bu eleştirilerde şu gerçek gözardı ediliyor. İstikrar programı detaylı olarak incelendiğinde bunu sadece IMF programı olarak adlandırmanın yanlış olduğu görülecektir. Bu programda yazılan, çizilen her şey, DPT'nin yıllık hazırladığı programda ve Hükümet'in onayladığı ulusal programda da yer almaktadır. Uyguladığımız program kendi programımızdır, kendi iyiliğimiz içindir. Ülkemizi istikrara kavuşturmak için uyguluyoruz. Bundan hiç kimsenin kuşkusu olmasın.'' Fiyat istikrarının sağlanması ve kamu borç stoklarının azaltılmasıyla ilgili çalışmaların devam ettiğini ifade eden Serdengeçti, bu sorunları gidermek için verimlilik, yatırım ve yabancı sermaye gibi unsurlara ihtiyaç olduğunu söyledi. 
     Bu konularda artık gecikmeden ilerlemeler kaydedilmesi gerektiğini belirten Serdengeçti, ''2002 yılında büyümeyi yüzde 3 olarak tahmin ettiğimizi açıkladık. Ancak kimse inanmamıştı. Yine eksi olur denilmişti. 2002 yılını yüzde 7.8 büyüme ile bitirdik. 2003 yılının ilk 9 ayında beklentilerimizin 5.2 seviyesinde olduğunu görüyoruz. Yıl sonu büyüme tahminimiz ise yüzde 5 tir'' dedi. 
     
     BÜYÜME TARTIŞMASI 
     Ülkede halen büyüme var mı yok mu diye tartışmaların yaşandığına işaret eden Serdengeçti, rakamların bize ülkedeki büyümenin devam ettiği gerçeğini gösterdiğini, söz konusu büyümede en önemli unsurların ise ihracattaki büyüme ve özel sektördeki reel büyüme olduğunun görüldüğünü ifade etti. 
     Yurt içi talebin hala gayri safi yurt içi hasıla artışının altında olduğunu belirten Serdengeçti, şöyle konuştu 
     ''Yurt içi talep hala artmaya devam ediyor. Ancak bunun kontrollü bir şekilde olması bizim için çok önemlidir. Biraz önce anlattığım büyüme gerçekten beklenmiyordu. Ancak, ihracatta ve sanayi alanında yaşanan büyümenin yanı sıra finans piyasalarından sağlanan göreceli istikrar, ekonomide güven ortamını oluşturmuştur. Bir diğer şikayet konusu da reel faiz oranlarındaki azalmadır. Bu yıl için beklenen faiz oranı yılbaşındaki yüzde 24 seviyelerinden yüzde 12 seviyelerine gerilemiş durumdadır. Daha da aşağılara inmesi gerekir. Özel sektördeki verimlilik artışının da bu büyümede rolü vardır. Bu unsurun da büyümeyi desteklemesi bekleniyor.'' Yurt içindeki talebin kontrollü bir şekilde artmaya devam edeceğini ifade eden Serdengeçti, ''Kontrol dışı bir artış bizi endişeye sevk ederdi. Ancak, bu durumun böyle olmaması ilerisi için bizi sevindiriyor'' dedi. 
     
</TEXT>
</DOC>
