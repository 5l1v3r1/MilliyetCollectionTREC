<DOC>
<DOCNO> 212180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/soneko08.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası 2004'te dövizde en fazla yüzde 15 artış bekliyor 
</HEADLINE>
<TEXT>

     İş Bankası Genel Müdürlüğü Kurumsal Pazarlama Müdürü Aydın Önder, 2004 yılı içinde reel sektörün kredi kullanımının 15-20 katrilyon lira artmasını beklediklerini bildirdi. 
     Önder, ekonomideki olumlu göstergelerin tüm yatırımcılarda olduğu gibi Küçük ve Orta Ölçekli İşletmeler KOBİ için de yeni fırsatlar anlamına geldiğini belirtti. 
     Büyümek ve ürünlerini daha ucuza mal etmek için teknoloji yatırımı yapmak isteyen KOBİ'lerin, 4 yıla kadar çıkabilen, uzun vadeli ve düşük faizleri kredi olanaklarından sonuna kadar yararlanmaları gerektiğini belirten Önder, bu şansını akıllıca kullanan sanayici ve işadamlarının hayallerini gerçekleştirmelerinin mümkün olabileceğini vurguladı. 
     Ancak, ''Anadolu Sermayesi'' olarak adlandırılan KOBİ'lerin yöneticilerinin, yapacakları yatırımlarda yeteri kadar bilimsel davranmadıklarını, aldıkları kararlarda komşuları ya da rakiplerinin etkili olduğunu ifade eden Önder, ''Kendileri ve biz bankacılar için söz konusu olan bu olumsuzluğu ortadan kaldırmak ve gerçek ihtiyaç sahiplerinin kredi olanaklarından yararlanmalarını sağlamak için, onları en iyi tanıyan meslek odaları ile işbirliği yapıyoruz'' dedi. 
     
     KREDİ KULLANIM ORANI YÜZDE 35 ARTACAK 

     Benzer durumdaki firmaların, uygun kredi olanaklarından çeşitli nedenlerle yeterli düzeyde yararlanmadıklarını vurgulayan Önder, şunları kaydetti 
     ''Ekonomik krizler nedeniyle uzun bir süre uyku durumuna geçen KOBİ'ler 2004 yılı içinde ciddi bir yatırım gereksinimine ihtiyaç duyacak. Bankacılık sektörü de şartlar değiştiği için kredi yönetimlerini zorunlu olarak değiştirecek. Hazine'nin borçlanma ihtiyaçlarında azalma olacağı için bankalar da gerçek bankacılık faaliyetlerine dönerek reel sektöre uzun vadeli kredi vermeye başlayacak. Böylece KOBİ'lerin bu olanaktan daha rahat bir şekilde yararlanmaları sağlanmış olacak. 
     Merkez Bankası verilerine göre, 2003 yılında 50 katrilyon civarında kredi kullanımı gerçekleşti. 2004 yılında da yatırım harcamalarının artacağı öngörüsüyle bu rakamın 15-20 katrilyon lira daha artarak, 65-70 katrilyon lira seviyesine çıkmasını bekliyoruz. Bu nedenle, kredi kullanımının 2004 yılında yaklaşık yüzde 35 oranında yükselmesini bekliyoruz. Bu nedenle KOBİ'lerin bankalarla sıkı ilişki içine gireceklerini tahmin ediyoruz.'' 
     
     ÖNCE BİLANÇO SONRA KREDİ 

     Önder, kayıtdışılığın büyük firmalarda yüzde 10'u geçmediğini, ancak KOBİ'lerde bu oranın yüzde 30-35'ler düzeyine çıktığını belirterek, bankaların kredi verirken göz önünde bulundurduğu en temel kriterin, şirkete ait bilançolar olduğunu, bu durumun ise çok sayıda KOBİ'ye uygun kredi olanağı kapısını kapattığını vurguladı. 
     Kayıt dışılığın fazla olması nedeniyle KOBİ'lerin büyük bölümünün bilançolarının zayıf göründüğünü ifade eden Önder, şöyle konuştu 
     ''Bu konuda en büyük görev, söz konusu işletmelere düşmektedir. KOBİ'lerimiz günü kurtarma hesapları yapmak yerine daha uzun vadeli düşünerek bilançolarını en azından gerçeğe yaklaştırmalıdır. Kayıt dışılığın fazla olduğu KOBİ'lerin istedikleri oranda kredi kullanabilmeleri için birtakım değerlerini, bilanço içine almaları artık bir zorluluk haline gelmiştir. Firmalarımızın, bilançolarını gerçek oranlarında göstermekten ve kredi kullanmaktan korkmalarına hiç gerek yoktur. Çünkü, LİBOR faiz oranı hesaplamasına göre verilen kredinin, olağanüstü durumlarda zamanından önce geri çağrılması gibi bir durumu söz konusu olamaz.'' 2003 yılının enflasyonun ve faizlerin hızla düştüğü bir yıl olduğunu, tüm sektörlerin mevcut olumlu durumun olanaklarından yararlanmaya başladığını anımsatan Önder, ''Enflasyonun ve faizlerin düşmeye devam edeceğini öngörüyoruz. 2004 yılı Türkiye açısından iyi bir yıl olacaktır. Dövizin 2004 yılında en çok yüzde 15 seviyelerinde artış göstereceğini tahmin ediyoruz'' diye konuştu. 
     Önder, 2004 yılında kredi olanaklarından yararlanacak KOBİ'lerin yöneticilerine ise yatırımın geri dönüş sürelerini çok iyi takip etmeleri, yatırımları için fizibilite çalışmalarını doğru yapmaları, gerekmedikçe kapasite artırımı yerine, yenileme ya da modernizasyona gitmelerini tavsiye etti. 
     
</TEXT>
</DOC>
