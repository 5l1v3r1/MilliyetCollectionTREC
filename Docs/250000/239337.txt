<DOC>
<DOCNO> 239337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko18.html </URL>
<DATE> 2004/05/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Şener, ekonomik dalgalanmayı yorumladı Her şey kontrol altında 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ekonomik gelişmelerin ve olayların iyi izlenmesi gerektiğini belirterek, ''Genel makro dengelerin görüntüsünün ne olduğunu görmeden, fotoğrafını iyi çekmeden günübirlik hareketliliklere fazla değer atfederseniz, yanlış yorumlamış olursunuz'' dedi. 
     Şener, partisinin kadın kolları tarafından düzenlenen toplantı öncesinde gazetecilerin piyasalardaki dalgalanmalara ilişkin sorusunu yanıtladı. 
     Ekonomik gelişmelerin ve olayların iyi izlenmesi gerektiğini belirten Şener, şöyle devam etti 
     ''Gelişmeleri iyi okumak lazım. Bir kere şunu herkesin iyi bilmesi lazım. Genel makro dengelerin görüntüsünün ne olduğunu görmeden, fotoğrafını iyi çekmeden günübirlik hareketliliklere fazla değer atfederseniz, yanlış yorumlamış olursunuz. Bunun için makro rakamlara bakmak lazım. Hükümetin uyguladığı genel ekonomik politikalara bakmak lazım. Bu açıdan son günlerdeki günübirlik hareketliliği değerlendirirsek, açıkça şunu söyleriz ki, ekonomi iyi yoldadır. Kısa vadeli ufak tefek inişler ve çıkışlar, her zaman kontrol edilebilir niteliktedir. Ve de zaten orta vadede belli bir süre içerisinde de makro hedefler doğrultusunda kendi rotasını bulacak demektir. Bu bakımdan çok fazla değerlendirme, yorum yapmaya gerek yok.'' Hükümetin bir istikrar programı ortaya koyduğunu ve bu programın gereklerini yerine getirdiğini ifade eden Şener, bunun neticesinde de öngörülen bütün hedeflerin gerçekleşeceğini söyledi. 
     Başbakan Yardımcısı Şener, şöyle konuştu 
     ''Merkez Bankası'nın yapmış olduğu müdahale ise bildiğiniz gibi, daha önce de dövizde aşırı düşüşler vardı, aşırı düşüşleri kontrol altına alabilmek maksadıyla alımlar yapmıştı. Şimdi de ekonominin içinde bulunduğu durumun gereklerinin sonucu olmaksızın ortaya çıkan yükselme trendini de doğal çizgisine çekebilmek maksadıyla farklı bir boyutta uygulanmaktadır. Yani müdahale yapmaktadır. Bunların hepsi olağan ve doğal olarak nitelendirilmelidir.'' YÖK Tasarısı'na ilişkin bir soru üzerine de Şener, bir şey söylemek istemediğini belirterek, ''Bugünkü haberler için bilgiye ihtiyaç var. Bugün zaten olayın kendisi ortaya çıkacağı için ben yorum yapmayayım'' dedi. 
     
</TEXT>
</DOC>
