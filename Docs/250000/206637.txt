<DOC>
<DOCNO> 206637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur22.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Hukuk Kurultayı yarın başlıyor... 
</HEADLINE>
<TEXT>

     Ankara Barosu tarafından bu yıl üçüncüsü düzenlenen Uluslararası Hukuk Kurultayı, yarın başlıyor. 
     Bilkent Otel'de 5 gün sürecek kurultayda ''hukuk devleti'', ''avukatlık mesleği ve savunma hakkı'' ile ''insan hakları'' konuları ana başlıklar halinde ele alınacak. 
     Kurultayın açılışı, yarın saat 14.00'te yapılacak. Ankara Barosu Cumhurbaşkanı Ahmet Necdet Sezer, TBMM Başkanı Bülent Arınç ve Adalet Bakanı Cemil Çiçek ile devlet erkanı ve yüksek yargı organlarından çok sayıda kişiyi açılış programına davet etti. 
     Kurultayda Almanya, İspanya ve Hindistan'ın yanı sıra Uluslararası Ceza Mahkemesi'ni temsilen yabancı konuklar da bildiri sunacak. 
     Anayasa Mahkemesi Başkanı Mustafa Bumin, Adalet Bakanı Cemil Çiçek, Yargıtay Başkanı Eraslan Özkaya, Danıştay Başkanı Nuri Alan, Yargıtay Cumhuriyet Başsavcısı Nuri Ok, eski Adalet Bakanı Hikmet Sami Türk, hukuk alanında önde gelen akademisyenler ile baro başkanları, kurultayda oturum yönetecek. 
     Kurultayın ilk günü Anayasa Mahkemesi Başkanı Bumin'in yönetiminde ''hukuk devleti'', ikinci günü Adalet Bakanı Çiçek'in yönetiminde ''hukuk devleti ve meşruiyet'', üçüncü günü Yargıtay Başkanı Özkaya'nın yönetiminde ''adaletin gereği olarak hukuk devleti'', dördüncü gününde ''avukatlık mesleği ve insan hakları'' konuları 3 ayrı salonda 2 ya da 3'er konuşmacı tarafından tartışılacak. 
     Kurultayın 10 Ocak'taki kapanış gününde ise ''avukatlıkta meslek kuralları ve etik'' konusunda açık oturum düzenlenecek. 
     
</TEXT>
</DOC>
