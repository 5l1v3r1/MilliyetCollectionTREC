<DOC>
<DOCNO> 225403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yazar/okur.html </URL>
<DATE> 2004/03/25/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
2 bin 100 VIP'e yurtdışı yasağı 
</HEADLINE>
<TEXT>

   
   Bugüne kadar TMSF'nin çatısı altına giren bankaların patronlarının borçları konuşuldu. Tasarruf Mevduatı Sigorta Fonu Kurulu 7 kurumla ilgili protokolü açıkladı. Bazı bankalarla görüşmeler hala devam ediyor. 
   Sırada, batık bankalarda hakim ortak olmayan ama kredi alan ve bu krediyi geri ödemeyen üçüncü kişiler diye tanımlananlar var. TMSF'nin onlara iyi haberleri yok. Yapılan tespitlere göre bu tanıma giren 2 bin 100 kişi ve kuruluş var. Bu kişilerle kuruluşların sahip ve yöneticilerine yerel seçim öncesi 'sürpriz yurtdışına çıkma yasağı' geliyor. 
   Bu 2 bin 100 kişi ya da kuruluşun kimliği hakkında şu anda TMSF bilgi vermiyor. TMSF ilgililerinden edinilen bilgiye göre, bu büyük grupta İstanbul başta olmak üzere, Anadolu'nun ihracatta ve sanayide öncü diye işaret edilen illerindeki işadamları yer alıyor. Bu işadamlarını diğer borçlulardan ayıran en önemli kıstas bugüne kadar borçlarının geri ödenmesiyle ilgili olarak TMSF'ye müraacat etmemeleri. 
   Bu 2 bin 100 kişilik grubun TMSF'nin bünyesindeki 23 bankaya ana borcu 1.3 milyar dolar. Ancak bu hesap içinde faiz yok. 2 bin 100 kişinin her biri için ayrı faiz hesaplaması yapılacağı için toplam borcun ilk etapta 3.5 ile 4.5 milyar dolar arasında olacağı tahmin ediliyor. TMSF ilgilileri bu rakamın daha da yükselebileceğine dikkat çekiyor. 
   TMSF üçüncü kişi ve kuruluşlara Amme Alacakları Tahsili Usulü Hakkındaki Kanun çerçevesinde işlem yapacak. 
   
      
   
</TEXT>
</DOC>
