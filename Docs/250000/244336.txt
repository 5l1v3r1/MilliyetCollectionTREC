<DOC>
<DOCNO> 244336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/magazin/yazdud.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Miami'de çılgınlığın sonu yok 
</HEADLINE>
<TEXT>


Alışverişte rakipsiz Sawgrass Mills, papazdan İtalyan restoranı Romeo's, Madonna, Brunei Sultanı, Celine Dion gibi ünlülerin sığınağı Star Island, 41.5 trilyonluk cirosu ile Joe's, The Nexxt, eğlencenin dozu sınırsız... 


Evet, kaldığımız yerden devam ediyoruz Amerika maceralarımıza. Bir sabah şehirden bir saat mesafedeki muhteşem bir alışveriş merkezi olan Sawgrass Mills'e gittik. Danışmadan planını aldım. Çünkü dev bir bina ve tam 6 kapısı var. 
Biz Batu ile ayrı dolaşırken üç kez birbirimizi zor bulduk. Çok rahat gezmeniz ve alışveriş yapmanız için bir gününüzü ayırmanız şart. K rlı çıkarsınız. İçerde 500 dükkan var Puma, Diesel, Neiman Marcus'un ikinci el satış yaptığı yer, meşhur Off 5th Saks Fifth Avenue Outlet, Gap, Tommy Hilfiger, Mango, DKN, bütün Amerikan markaları, valizden parfüme, ev eşyasından mücevhere varıncaya değin geniş bir yelpazede satış yapıyor. Soluklanmak için Gloria Jeans Cafe, Starbuck Cafe, pizzacılar, Burger King, çocuklar için muhteşem bir jungle da var. Gezerken kendinizi kaybediyorsunuz. 

Romeo's Cafe, Star ve Fisher Island 
Dönerken yine iki yıl önce sevgili Gökhan ve Nurdan Yüzbaşıoğlu ile birlikte gittiğimiz, dünya starlarının ve ünlü iş adamlarının yaşadıkları özel adadan geçtik. Birbirine kanallarla bağlı adada Gökhan torpil bulup beni içeri sokmuştu, Madonna ve Brunei Sultanı'nın malikanelerini fotoğraflamıştım. Burada Celine Dion, Madonna, Michael Jackson gibi starların malikaneleri var. Richard Burton Elizabeth Taylor çifti de evlilik sonrası burada yaşamış. Korkunç bir güvenlik var. Ama adamını bulunca, Celine Dion'unki hariç evleri gezebilirsiniz. O akşam yemeğe Florida'nın en iyi İtalyan restoranı olan Romeo's Cafe'ye gittik. Siz adında 'cafe' olduğuna bakmayın. Buranın sahibi Romeo F. Majano papaz. Annesi İtalyan, babası San Salvadorlu. Karısı yemekleri yapıyor. İki garson kız ve bir erkek şef çalışıyor. Toplam 9 masa var. Time, Washington Post gibi gazetelerde röportajları çıkmış. Ayrıca dünya çapındaki restoranları içeren Zagat adlı kitapçıkta da Amerika'da ilk 100, Miami'de ilk 20 arasında gösteriliyor. Bizi davet eden iş adamı ağabeyimiz 20 gün öncesinden rezervasyon yapmış. Yemekler harikaydı. Can dostum İzzet Çapa'nın mutlaka görmesini isterim. Çünkü Türkiye'de en iyi risottoyu, yani İtalyanlar'ın lapa pilavını, ravioli'yi ve bilumum makarna çeşitlerini onun şefleri Gazi -Bilal Ateş kardeşler yapar. Ama Romeo's bunları aşmış. Mönü yok. Siz nelerden hoşlandığınızı söylüyorsunuz, ona göre geliyor 
her şey. Bize önce 4 peynirli ve kabaklı ravioli, ardından ızgara levrek geldi. Ama böylesini yemedim, inanın. Son olarak ördek ve yanında risotto getirdiler. Ardından çikolatalı, çok özel bir tatlı. İki şişe de pahalı şarap. Dört kişi 650 milyona çıktık. Romeo's Italian Cuisine'in telefon numarası 305.859.2228. Hemen belirteyim, restoran gibi kapalı yerlerde asla sigara içilmiyor. Bizim otelde de öyle. Yani boşuna kül tablası filan aramayın. Sevgili kankam Hande Özcan, sen oralarda ne yaparsın bilemem artık. Dönüş yolunda Batu, American Airlines Arenası'nın önünden geçirdi bizi. Dev bir stat şeklinde. Ama sadece konserler veriliyor. Cher ve Tina Turner burada veda etmiş sahnelere. Madonna, Michael Jackson, Ricky Martin, Whitney Houston gibi tüm starlar dünya turnelerine burada konser vererek başlıyorlar. Ardından Miami Ticaret Merkezi'ne uğradık. Tüm kumar gemileri buradan kalkıp Karayipler'e gidiyormuş. Finali Batu ve ben, Skore Gay Club'da yaptık. Miami, tabirimi yanlış anlamayın, gerçekten bir gay cenneti. Score, cinsiyetiniz ve tercihiniz ne olursa olsun keyifli bir yer. 727. Lincoln Road'da. Telefon numarası 305.535.1111. 

Aventura Mall cazip değil, Avalon, Nikki 
Bir akşam yine Zagat 2003'te yeralan Avalon'a gittik. Buranın üstü, aynı zamanda butik otel. Ama insanlar 
o gürültüde nasıl uyuyorlar bilmiyorum. Batu'nun American Airlines'da mühendis olan Denny adlı bir arkadaşı bizi ağırladı. Müzikli bir yer, Tony Cruz adlı profesyonel bir Brezilyalı çalıyor. On dolar bahşiş verdik, Tony başımızdan ayrılmadığı gibi bir de CD'sini hediye etti. Çok başarılı program yapıyor. Rakamlar da gittiğimiz diğer yerlerde olduğu kadar uçuk değil. İstiridye söyledik önce. Ardından bizim lagos gibi etli bir balık olan mahi mahi yedim. Yalnız Amerikalılar'ın kötü 
bir huyu var Porsiyonları çok büyük, garnitürleri de fazla. Ocean Drive çok hareketliydi. Sohbet sırasında Batu'ya manikür ve pedikür ihtiyacımı söyledim. Normal bir yerde 
150 milyon liraymış. Aklıma geldi. 2002 yılında Miami'ye geldiğimde yeni yıl balosu için şıklık yapayım istemiştim. Gittiğim kuaförde saç dahil 300 milyon lira ödeyince üç gün üç gece gözüme uyku girmemişti. Üstelik çenebaz Meksikalı kadının yaptığı saç da bir halta benzememişti. Manikürümü kendim yapmayı, ona vereceğim parayla üstüme başıma bir şeyler almayı yeğledim. Avalon Restaurant'ın telefon numarası 305.532.1727. 
O akşam finali Nikki'de yaptık. Acayip keyifliydi. Birkaç kez gitmeme rağmen kapıdaki p...lerin Türkler'e garezi var. Ben VIP kapısından girmek isteyince yine caz yaptılar, kredi kartımı istediler. Aslında kaliteli bir yer. Yemek bölümüne ağır takım geliyor. Ben Nikki'yi Çeşme'deki Seaside'a benzetiyorum. Yalnız burada bazı bölümler uçmuş. Otağı, çadır gibi yerlerde duman gırla, her türlü keyif verici madde hazır. 
Teklif ediyorlar alenen. Dolaşırken baktım iki erkek bir kızla kumda sevişiyordu. Kız kendinden geçmiş, belli ki uyuşturucu almış. Bir çadırda da 
iki gay öpüşüyordu. Zaten Nikki'nin en büyük özelliği, her cins ve her kalitede insana kapılarını açması. 
5 bin kişilik bir yer. İçerde de en az beş-altı tane dev bar var. Genelde çok güzel Amerikalı, Meksikalı 
ve Kübalı kızlar çalışıyor. Çok da cilveliler. Nikki 
Beach-Club, 1.Ocean Drive'da. Sabah Miami'deki outlet niteliğinde olan Aventura Mall'a gittik. Taksi 75 milyon lira yazıyor. Ama servisler ve otobüs var. Dünya markalarının seri sonu mağazaları bulunuyor Diesel, Prada, Chanel, Donna Karan, GAP, Puma, Guess... 
O kadar dağınık ki dükkanlar, her 
an kaybolma stresi içinde kendime ancak iki pantolon alabildim. 

Joe's'un yıllık cirosu 27 milyon dolar 
Artık Miami neredeyse İstanbul kadar bildiğim bir yer oldu. Sanırım gelecek yıllarda bir daha zor giderim. Ayrıca çok da pahalı hale gelmiş. İlk kez gittiğim 1994 yılında South Beach'de, 'Bodyguard' filminin çevrildiği Miami Hilton'un arkasındaki muhteşem siteler içinde 250-300 milyar liraya evler vardı. Havuzlu, tenis kortlu, Amerikan mutfaklı, tek odalı, adam gibi okyanus manzarası gören daireler 
1.5 trilyon lira olmuş. Kiralar da İstanbul'u aşmış. Yaşam çok pahalılaşmış. Bu arada pek çok market, restoran ve butik eleman arıyor. Aylık 2 milyar filan veriyorlar. İyi para doğrusu. 
O akşam Amerika'nın en büyük ve en başarılı deniz ürünleri mutfağına sahip olan restoranı Joe's'a gittik. Ama hafta sonu rezervasyon şart. Hafta arası biraz bekliyorsunuz. Tıklım tıklımdı. Ama şansımıza 
bir masaya oturttular bizi. Servisi genellikle Nazi subaylarını andıran kadın garson ve şefler yapıyor. Ellerinde bir kırbaçları eksik. 
Allah beni affetsin, çok da çirkinler. Buranın yıllık cirosu 27 milyon dolar, yani 41.5 trilyon. Şaka gibi değil mi Kapıdaki güvenliğin bile bir günlük kazancı 2 milyar. 
Yalnızca masaya gelen ekmek 
çeşidi, on. O kadar lezzetli ki onları yediğiniz an yandınız. Tahinlisi, soğanlısı, zeytinlisi, üzümlüsü... Servis sıfır ama yengeç ve 
istiridye cenneti. Şikago'daki 
yerleri de müthişmiş. Oranın da yıllık cirosu 25 milyon dolarmış. 

The Nexxt ve Republic'de parti 
Los Angeles'a geçmeden bir gün önce sabahın köründe attım kendimi Lincoln Road'a. Hava çok güzeldi. Buranın en popüler yeri olan Nexxt Cafe'de güneşe karşı oturdum. Kalabalıktı. Birkaç masada Türkler vardı. Mönüsünde İtalyan, Fransız, Çin olmak üzere 300'e yakın farklı lezzetlerde çeşit bulunan Nexxt'de servis de muhteşem. Hele pasta ve tatlı çeşitleri, chees cake'ler filan yıkılıyor. Vejetaryen ya da diyette olmanız da farketmez, çok lezzetli seçenekler sunuyorlar. Geçmiş yıllarda sevgili Ergun, Nurdan 
ve Gökhan buradan ayrılmazdık. Giderseniz mutlaka Nexxt'e uğrayın, müdavimi olursunuz. Bir de Lincoln Road tam piyasa yeri. Alışverişinizi yapabileceğiniz pek çok mağaza da var. Özellikle bayanlar için. Nexxt'te karnınızı, tıkabasa, 30 milyon liraya doyurabilirsiniz. Telefon numarası 305.532.6643. Miami'deki son gecemde yine çok eski dostlarımla birlikte oldum. Kalabalık bir ekip olarak en ünlü sushi ve Çin restoranı olan, 404 Washington Avenua'daki China Grill'e gittik. Hangar gibi 
bir yer, 600 kişi filan alıyor. Bir bölümünde sushi bar var. Tıkanıncaya kadar yedik yemesine ama klimalardan yine b....muz dondu. Zaten fazla çalışan klimalar biz Türkler'e ağır geliyor. New York, Las Vegas'da da şubeleri olan China Grill güzel bir yer. Ben özellikle sushisini beğendim. Ama Çin yemeklerinde iş yoktu. Hatta 
o gece de Nexxt Cafe'ye gidip 
300 çeşit mönüsünden tatmadığım 
bir çeşidini yemeyi isterdim. 9 kişiye 
650-700 milyon lira hesap geldi. 
Bu arada buranın menajeri Joel Spalding konuklarla tek tek ilgilenip beğenilerini sordu. China Grill'in telefon numarası 305.534.2095. Sohbet sırasında Miami'de yaşayan dostum, artık restoran ve barların kolay açılmadığını, ruhsat için 250 bin dolar istendiğini anlattı. Florida Valisi de eyalet adına, sandalye başına on bin dolar istiyormuş. Dostum eskisi gibi sokakların güvenli olmadığını, özellikle ara ve arka sokaklarda çok polisiye vakalar yaşandığını açıkladı. Özellikle haplanan zenciler soygun yapıp öldürüyorlarmış. Geçen yıllarda çok popüler olan Bed ise artık esprisini kaybetmiş. Halbuki üç yıl önce 
Ricky Martin ve Madonna buradan çıkmazdı. En popüler mekan olan Nikki'nin sahibi Eric Marolos 
o kadar çok kazanıyormuş ki 
Monte Carlo'ya da şube açmış. 
Evet, bugünlük de bu kadar. Kısmetse Pazar POSTASI'nda Los Angeles'a yine birlikte uçacağız, güzellikleri, çılgınlıkları paylaşacağız. Bu arada, bu akşam Republic'de Türkiye'nin 
en iyi DJ'lerinden Tarkan, Fattish 
ve Hasan'ın çalacağı müthiş bir parti var. Rober Bruno'nun düzenlediği partinin biletleri 30 milyon lira. Bilgiyi 0535 313 16 38'den 
alabilirsiniz. İstanbul'da işler 
kesat anlaşılan, Amerika'ya 
gitmem iyi olmuş. Sevinçleriniz okyanuslar, üzüntüleriniz ise kum tanesi kadar olsun. Sevgiyle 
kalın. Yarın bayinizden Pazar POSTASI'nı istemeyi de unutmayın. 






</TEXT>
</DOC>
