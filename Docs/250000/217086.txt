<DOC>
<DOCNO> 217086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/spor/yture.html </URL>
<DATE> 2004/02/23/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Fener'in hediyesi 
</HEADLINE>
<TEXT>

   
   Hem Fenerbahçe'nin, hem de Beşiktaş'ın birbirine "hediye etmek" için yarıştığı derbide Siyah - Beyazlılar, ev sahibinin "ısrarını" kırmadı, rövanşı rakip sahada aldı. Maçın ilk çeyreğinde Fenerbahçe, iki uzunu Walls ve Harvey ile Beşiktaş'ın pota altındaki ikilisi Ruzic ve Nedim'e ofansif üstünlük kurup, hücumda da Erkan - Ayuso eşleşmesini avantaja dönüştürerek ilk beş dakikayı önde geçti. Ancak bu "yangın" fazla sürmedi. Beşiktaş, rakibini, Cuthrell'ı oyuna sokarak bozdu ve pota altı savunması "sıfır" olan Fenerbahçe'yi bu bölgeden vurmaya başladı. Mustafa, Cuthrell, Ayuso ve El Amin, adeta "yolgeçen hanını" andıran bu bölgeden buldukları "madeni" çok iyi değerlendirdiler. Yardımlaşmalı savunmayı ikinci çeyrekten itibaren daha iyi uygulayan Beşiktaş, Fenerbahçe'nin en önemli silahı hızlı hücumları da geriye çabuk koşup çözdü, devreyi de bu sayede sekiz sayı önde kapadı. 
   İkinci yarıda Fenerbahçe, pota altında Rasim - Walls ikilisini oyunda tutup, adam adama sert savunmasını Dickel'ın sürüklediği hızlı hücumlarla skora dönüştürünce maçın seyri bir anda değişti. Beşiktaş, bu bölümde ilk yarıda kullandığı pota altını düşünmek yerine, verim aldığı Cuthrell'i kenara çekip dış atışları forse edince Fenerbahçe'nin ekmeğine yağ sürdü. Üçüncü çeyrekteki 21 - 7'lik seriyle sekiz sayı öne geçen Fenerbahçe, son periyotta 33.38'de Walls dördüncü faulu alana kadar kontrolü elinde tuttu. Walls kenara alınıp Beşiktaş'ta da maçın suskun adamı El Amin son beş dakikada devreye girince ibre yine Beşiktaş'a döndü. Rasim ve Dickel'ın iki dakika kala yaptıkları iki top kaybı, Beşiktaş'ın işini kolaylaştırdı. Siyah-Beyazlılar da ABD'li guardının faul sayılarıyla galibiyeti kopardı. 
   
      
</TEXT>
</DOC>
