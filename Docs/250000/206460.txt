<DOC>
<DOCNO> 206460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/guncel/gun01.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemli hak arayışı 
</HEADLINE>
<TEXT>

   8 Ocak 2003'te düşen Konya uçağının mağdurları, kazanın yıldönümünde Diyarbakır'da etkinlikler düzenleyecek... 
      GÜLAY FIRAT İstanbul 
   
   Diyarbakır'da 8 Ocak 2003'te düşen Türk Hava Yolları'nın THY TK 634 sefer sayılı "Konya" uçağından kurtulanlar ile hayatını kaybedenlerin yakınlarının kurduğu THY 634 Mağdur Aileleri Sivil Dayanışma Platormu MASDAP , kazanın yıldönümünde birtakım etkinlikler düzenlemeye hazırlanıyor. Aileler, 7 Ocak'ta İstanbul'da, 8 Ocak'ta Diyarbakır'da bir basın toplantısı düzenleyecek. Aileler uçağın düşüş saatinde de Diyarbakır'a inen THY uçağı yolcuları ve pilotuna kırmızı karanfil verecekler. 
   Kazada kardeşini kaybeden MASDAP Başkanı Abdurrahman Kurt, "Aldığımız istihbarata göre karakutu açılmış. THY'nin hatalı olduğu 11 unsur bulunmuş. Ama THY yetkililerinden bilgi alamıyoruz" dedi. Kurt, uçak kazalarında uzman iki Alman avukatı da Türkiye'ye davet ettiklerini açıkladı. 
   
   THY 1 trilyonluk sulh teklifi yaptık 
   Türk Havayolları Basın Danışmanı Recep Güvelioğlu ise kazanın oluşum sebepleriyle ilgili Kaza Kırım Raporu'nun ve karakutunun açıklanmasının dünyanın bütün ülkelerinde olduğu gibi uçuş şirketi tarafından değil Sivil Havacılık Genel Müdürlüğü tarafından yapılabileceğini söyledi. Güvelioğlu, ailelere, mağduriyetlerinin giderilmesi için toplam bir trilyonluk sulh teklifleri gönderdiklerini, bugüne kadar iki ailenin kabul ettiğini belirterek, "Mahkemeye gidilseydi, hem süre uzardı hem de belki mağduriyetlerinin tam karşılığını alamazlardı" dedi. 
   
   
   
</TEXT>
</DOC>
