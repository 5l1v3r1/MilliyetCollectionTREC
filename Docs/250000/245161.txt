<DOC>
<DOCNO> 245161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/guncel/axgun01.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da demokrasi farkı 
</HEADLINE>
<TEXT>


ABD Başkanı George W. Bush, yarın Paris'i, ay sonunda da İstanbul'u ziyaret edecek. Türkiye, Bush'u protesto gösterilerine izin verileceğini açıklarken, Fransa her türlü gösteriyi yasakladı 

DIŞ HABERLER SERVİSİ 

Fransa, 2. Dünya Savaşı'nın dönüm noktalarından Normandiya Çıkarması'nın 60. yıldönümü dolayısıyla yapılacak anma törenlerine davet ettiği ABD Başkanı George W. Bush'un ziyareti sırasında başkent Paris'te hiçbir şekilde protesto gösterilerine izin vermeyeceğini açıkladı. Bush'un ziyareti sırasında Paris'te herhangi bir gösteri yapılması kesinlikle yasaklandı. 
Oysa Türkiye, Bush'un da katılacağı İstanbul'daki 28 Haziran NATO Zirvesi'ni protesto etmeye herhangi bir engel getirmedi. Protesto gösterisi yapmanın en doğal demokratik haklardan biri olduğunu vurgulayan İstanbul Emniyet Müdürü Celalettin Cerrah, protestolar için her ilçede bir nokta belirlendiğini açıklamıştı. 
Demokratik hak ve özgürlüklerin sembol isimlerinden biri olan Paris ile İstanbul arasındaki bu yaklaşım farkı, tarihe dikkate değer bir not olarak düştü. 
Financial Times'ın haberine göre, Bush yarınki Paris ziyaretinde ağırlıklı olarak Cumhurbaşkanı Jacques Chirac ile baş başa görüşmeler yapacak. Ortadoğu ve Irak politikaları yüzünden birbirleriyle ters düşen iki lider, geçmişteki silah arkadaşlığı duygularını tazeleyerek aralarındaki buzları eritmeye çalışacak. 

Chirac'ın stratejisi... 
Ancak Chirac, ABD'de seçim yılı olduğu için Bush'un bu geziden politik bir çıkar sağlamak amacıyla Saddam'ın devrilmesiyle Nazilere karşı verilen savaş arasında bir benzerlik kurmasına izin vermeyecek. 
Bu nedenle Chirac, Bush'un söz konusu girişimini önlemek için anma törenlerine Rusya lideri Vladimir Putin ile Almanya Başbakanı Gerhart Schröder'i de davet etti. Eskiden birbirlerine düşman olan ülkelerin liderlerinin buluşması da, 2. Dünya Savaşı sırasında ABD'nin demokrasi uğruna verdiği mücadeleyi değil, Avrupa'nın bölünmüş halinden şimdi gelinen birlik ve barış ortamını vurgulamış olacak. 

Putin'in korkusu 

CENK BAŞLAMIŞ 
Rusya Devlet Başkanı Vladimir Putin'in İstanbul'da yapılacak NATO Zirvesi'ne katılmayacağı büyük ölçüde kesinleşti. Rusya Dışişleri Bakanı Sergey Lavrov, zirveye Putin'in katılması yönünde NATO'dan bir davet almadıklarını belirterek, "Davet olmadığı için Rusya Devlet Başkanı'nın İstanbul'a gidip gitmemesi de söz konusu değil" dedi. Putin'in İstanbul zirvesine katılmak istememesinin asıl nedeni NATO üyesi ülkelerin Rusya'ya yönelik eleştirilerine hedef olmaktan çekinmesi. Batı, 1999'da yine İstanbul'da yapılan AGİT Zirvesi sırasında Rusya'nın verdiği sözleri tutmaması yüzünden Moskova'ya tepkili. 


</TEXT>
</DOC>
