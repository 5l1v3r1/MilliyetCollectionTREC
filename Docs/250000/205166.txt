<DOC>
<DOCNO> 205166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo16.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'a öğrencilerden bağış 
</HEADLINE>
<TEXT>

     Elazığspor, Kulübü Basın Sözcüsü Aziz Dinç, ikinci devrede, okullarda spor paneli düzenlemeyi düşündüklerini söyledi. 
     Özel Harput Koleji öğrencileri, harçlıklarından biriktirdikleri parayı Elazığspor'a bağışlamaları nedeniyle Elazığspor Tesisleri'nde tören düzenlendi. 
     Dinç, burada yaptığı konuşmada, öğrencilerin davranışının kendilerini çok duygulandırdığını belirterek, bu duyarlılığı tüm Elazığ'dan beklediklerini kaydetti. 
     Futbolun, sadece 11 kişiyle oynanan bir oyun olmadığına dikkat çeken Dinç, futbolun, bir şehri birleştiren, kaynaştıran bir araç olduğunu ifade etti. Dinç, şöyle dedi 
     ''Öğrenci kardeşlerimizin davranışı bizi çok duygulandırdı. Biz buradan söz veriyoruz, ikinci devre başladığında okullarda spor paneli yapmayı düşünüyoruz. Bu panele, teknik heyetten, futbolculardan ve yönetim kurulumuzdan birer katılımcı katılacak. Amacımız, Elazığ'da özellikle de okullarda futbolu sevdirmek, çocuklarımızın futbola olan ilgilerini arttırmaktır.'' Özel Harput Koleji Müdür Yardımcısı Tuncay Gençoğlu ise Elazığspor'un, kentin dışa açılan penceresi olduğunu belirterek, kulübün başarısının Elazığ'ın başarısı olduğunu söyledi. 
     Konuşmaların ardından öğrenciler topladıkları parayı basın sözcüsü Dinç'e verdi. 
     
</TEXT>
</DOC>
