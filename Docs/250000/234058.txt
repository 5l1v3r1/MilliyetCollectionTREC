<DOC>
<DOCNO> 234058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yasam/yas05.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş gibi tren kazası 
</HEADLINE>
<TEXT>

   Kuzey Kore'de petrol ve LPG taşıyan 2 yük treni çarpıştı. Meydana gelen patlamada 3 bine yakın kişinin öldüğü ve yaralandığı bildirildi 
      DIŞ HABERLER SERVİSİ 
   
   Kuzey Kore'de petrol ve likit petrol gazı LPG taşıyan iki yük treninin çarpışması sonucu meydana gelen patlamada, 3 bine yakın kişinin öldüğü ya da yaralandığı bildirildi. Kaza, Güney Kore medyası tarafından duyuruldu. Olayın ardından, olağanüstü durum ilan eden Kuzey Kore, bölgenin dünyayla da telefon bağlantılarını kesti. 
   Güney Kore'nin Yonhap ajansı ve YTN Televizyonu, görgü tanıklarına dayanarak verdikleri haberlerde, 2 yük treninin Kuzey Kore'deki Ryongchon İstasyonu'nda çarpıştığını duyurdu. Haberlerde, K. Kore lideri Kim Jong-İl'in Çin gezisinden dönerken söz konusu istasyondan geçtiği ve patlamanın 9 saat sonra meydana geldiğine dikkat çekildi. Yanhop ajansının, Çin'in K. Kore sınırında bulunan Dandong kentindeki kaynaklara dayandırdığı haberde, meydana gelen kazadan sonra, havaya savrulan enkaz parçalarının, sınır kenti Sinuyu'ya kadar ulaştığı ifade edildi. YTN Televizyonu da, adı açıklanmayan kaynaklara dayandırdığı haberinde, patlamada 3 bine yakın kişinin öldüğünü ya da yaralandığını bildirdi. Bu arada Kuzey Kore'den kazayla ilgili dün gece geç saatlere kadar bir açıklama yapılmadı. 
   
   
</TEXT>
</DOC>
