<DOC>
<DOCNO> 233565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo23.html </URL>
<DATE> 2004/04/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gaziantepspor Yusuf, yeni sezonda düşünülmediği için gönderildi 
</HEADLINE>
<TEXT>

     Gaziantepspor, ligde hiçbir iddiası kalmamasına karşın deplasmanda yapacağı İstanbulspor ve gelecek hafta evinde oynayacağı Trabzonspor maçlarına mutlak puan parolasıyla çıkacak. 
     Kırmızı-siyahlılar, hafta sonunda İstanbulspor ile yapılacak karşılaşmanın hazırlıklarını Celal Doğan Tesisleri'nde yaptığı tek çalışmayla sürdürdü. Yusuf Şimşek, Nuri ve Hakan Bayraktar'ın gönderilme kararının ardından genç ağırlıklı bir antrenman yapan Gaziantepspor'da, futbolcuların oldukça neşeli ve hırslı oldukları gözlendi. 
     Antrenman öncesi futbolcularıyla bir toplantı yapan Sağlam, ligde kalan 4 maça büyük önem verdiklerini, prestij maçlarına çıktıklarını, bu nedenle daha dikkatli ve hassas olmaları konusunda uyarılarda bulundu. Ligin henüz bitmediğini, ligde şampiyonluk mücadelesi kadar düşmeme mücadelesi veren takımlar olduğuna dikkati çeken Sağlam, şöyle konuştu 
     ''UEFA Kupası'na iddiamızı yitirdik. Son 2 haftadır gerçekten çok kötü oynuyorsunuz. Spor kamuoyundan eleştiriler alıyoruz. Hepimiz profesyoneliz ve daha dikkatli olmak zorundayız. Futbol isteği olmayan, gitmek isteyen varsa şimdiden söylesin. Gelecek sezon bu kadroda yine yer alacak ve forma giyecek oyuncular bulunuyor. Herkes aklını başına toplasın, Gaziantepspor'un şanlı tarihinde şaibe, dekikodu olmamıştır. 
     İstanbulspor tehlikeli bölgede, Trabzonspor'da şampiyonluğun en güçlü adayları arasında bulunuyor. Bu nedenle, öncelikle İstanbulspor ve Trabzonspor maçlarında varımızı, yoğumuzu ortaya koymak zorundayız. İstanbulspor ve Trabzonspor maçlarına büyük önem veriyoruz. Bu 2 karşılaşmada hedefimiz puan veya puanlar çıkarmak.'' 
     
     "YUSUF, ADAM GİBİ ADAMDIR'' 
     Sağlam, sezon sonunu beklemeden gönderilen Yusuf, Hakan Bayraktar ve Nuri'nin kadro dışı bırakılmadığını, yeni sezonda düşünülmedikleri için bu kararın alındığını belirterek, şöyle devam etti 
     ''Bu oyuncuların gönderilme kararının ardından, kadro dışı bırakıldılar şeklinde yorumlar yapıldı. Hayır, bu oyuncaları sezon bitmeden göndererek önlerini açtık. Dostça ve kardeşçe yolları ayırdık. Hepsine hizmetleri için teşekkür ettik. Yusuf zaten Fenerbahçe'den kiralık olarak gelmişti, kulübüne döndü. Yusuf takımına faydalı olmuş, gençlere destek olmuştur. Bu kadar yıllık futbol hayatımda onun gibi futbolcu görmedim. Yusuf adam gibi adamdır, kişilikli, efendi bir futbolcudur. Allah yolunu açık etsin. Bize gerçekten faydalı oldu.'' Bu arada sakatlığı bulunan Tunuslu oyuncu Jaziri'nin ameliyat olmak için ülkesine gittiği ve sezonun kalan 4 maçında forma giyemeyeceği öğrenildi. 
     Sağlam'ın gelen tepkiler üzerine, İstanbulspor maçında isteksiz oynayan ve tepki toplayan milli oyuncu İbrahim Toraman'a yer vermeyeceği, kalede Ömer'e, Hasan Yurt, Mehmet Polat, Bouaizi, Sedat, Şevki, İlhan, forvette ise Hasan Özer, Lazarov ikilisine şans vereceği, şanslarını iyi kullanamayan kaleci Kaya, Erdal, Onur gibi genç oyuncuların da kızağa çekileceği öğrenildi. 
     
</TEXT>
</DOC>
