<DOC>
<DOCNO> 220542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo25.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor Hakem, maçı bir taraftan alıp, diğer tarafa verdi... 
</HEADLINE>
<TEXT>

     İstanbulspor Teknik Direktörü Aykut Kocaman, Ankaragücü maçı sonrası karşılaşmanın hakemi Çetin Sarıgül'e büyük tepki gösterdi. 
     Aykut Kocaman, maç sonrasında yaptığı açıklamada, meslekteki büyüklerinin kendisine hakem hakkında konuşmamasını söylediğini belirterek, ''Biz küçük bir grubuz. Bu grubun isyanını dile getirmek lazım. İçerdeki isyanı anlatmak için 1-2 cümle yetmez'' dedi. 
     Hakem Çetin Sarıgül'e büyük tepki gösteren Kocaman, şunları söyledi 
     ''Bugün Türk futbolunun piyonlarından bir tanesi maçı aldı ve diğer tarafa verdi. Gollerde birşey yok ama Sarıgül maçın genelinde ince ince kararlarla maçı bir taraftan alıp, diğer tarafa verdi. Bunun nasıl yapıldığını çok iyi gösterdi. Futbol oynama lüksümüzü elimizden alıyorlar. Küme düşürülecekse düşürülsün, ama biz sonuna kadar mücadele etmek istiyoruz. Fakat büyük balıkların küçük balıkları yediği bir ligde oynuyoruz. Ankaragücü Kulübü Başkanı'ndan futbolcusuna kadar Türk futbolunun gereklerini yerine getirdi. Söylenecek çok fazla birşey yok.'' Bir basın mensubunun, ''Hakemin maçı bilinçli olarak mı verdiğini düşünüyorsunuz '' biçimindeki sorusu üzerine Kocaman, ''Elimde bilgi ve belge yok. Ama 20 yıllık futbol birikimime göre böyle konuşuyorum'' diye konuştu. 
     İstanbulsporlu futbolcular maçtan sonra karşılaşmanın hakemi Çetin Sarıgül'e 3. golden önce faul yapmadıkları gerekçesiyle büyük tepki gösterdi. Orta sahada bir süre hakeme itiraz eden futbolcuları, teknik direktör Aykut Kocaman sakinleştirdi. 
     
     ÇALIMBAY ''RİSK ALDIK, GALİP GELDİK'' 
     Ankaragücü Teknik Direktörü Rıza Çalımbay ise, maçın son 15 dakikasında risk aldıklarını, bunun da kendilerine galibiyeti getirdiğini söyledi. 
     Çalımbay, geçmiş haftalarda iyi oynamalarına karşın bunu skora yansıtamadıklarını ifade ederek, ''Bu maçtan puan veya puanlarla ayrılmamız gerekiyordu. İlk yarı iyi oynadık. Ancak ikinci yarıda anlayamadığım bir şekilde panik yaptık. 2 gol yiyip geriye düşünce son 15 dakikada riske girdik. Bu işe yaradı ve sonuçta Ramadan'ın attığı gollerle galibiyete ulaştık'' diye konuştu. 
     
</TEXT>
</DOC>
