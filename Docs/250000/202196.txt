<DOC>
<DOCNO> 202196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun32.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlara göre Bin Ladin'i yakalamak daha zor... 
</HEADLINE>
<TEXT>

     Irak'ın devrik lideri Saddam Hüseyin'in gizlendiği bir çukurda bulunması, dünyanın diğer en çok aranan adamı Usame bin Ladin'in yakalanmasının zorluğunu gündeme getirdi. 
     ABD'nin Kabil Büyükelçisi Zalmay Halilzad, ''Saddam artık sorun değil, dolayısıyla bin Ladin odak noktası'' derken, birçok uzman, terör örgütü El Kaide'nin lideri bin Ladin'in Irak dahil, ABD toprakları ve başka yerlerde saldırılar planlıyor olabileceğini savundu. 
     Terör uzmanı ve ''El Kaide'nin İç Yüzü Global Terör Ağı'' adlı kitabın yazarı Rohan Gunaratna, ''ABD'nin tek zayıflığı Usame bin Ladin ve Eymen El Zevahiri'yi örgütün iki numaralı ismi hedef alıp etkisiz hale getirememesidir. 10 yıldan fazla bir süre, Usame Afganistan-Pakistan sınırı boyunca yaşadı ve orada belirgin bir destek aldı. Usame'yi kahramanları olarak görüyorlar ve onu koruyacaklardır'' dedi. 
     Uzmanlar, Amerikan askerleri ve istihbaratı için bin Ladin'i yakalamanın zorlu bir uğraş gerektirdiğini belirtirken, Washington'daki Carnegie Endowment düşünce kuruluşundan Hüseyin Hakkani, şu görüşü savundu 
     ''Saddam Hüseyin'in tersine, Usame bin Ladin çevresindeki birçok insanı öldüren bir zorba olarak görülmüyor. Saddam ihanet çemberinin içindeyken, Usame'nin çemberinde çok az ihanet var. Yerel destek alıyor ve elverişli sularda yüzen bir balık gibi. Saddam Hüseyin, ABD kontrolündeki bir ülkede tecrit edilmişken, Usame'nin sınırın her iki tarafındaki halk desteğine sahip olma avantajı var. '' Avustralya Ulusal Üniversitesi karşı-terör uzmanı Clive Williams ise ''Usame bin Ladin'i teslim edecek herkes Müslüman dünyasında hain olarak görülecektir. Kendilerini daha çok şehit olmaya hazırladılar'' dedi. 
     Uzmanlar, ''şehitlerin öldükten sonra cennete gideceği'' düşüncesiyle militan olmak ile Saddam'ın laik Baas partisi militanı olmak arasındaki farka değinerek, ''bu tür farklılıkların önemine'' dikkati çektiler. 
     
</TEXT>
</DOC>
