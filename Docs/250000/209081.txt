<DOC>
<DOCNO> 209081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko23.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe hisseleri kelepir fiyatına... 
</HEADLINE>
<TEXT>

     Fenerbahçe Sportif A.Ş. hisselerinin halka arzına aracılık edecek konsorsiyumun lideri Deniz Yatırım'ın Genel Müdürü Cafer Bakırhan, halka arz fiyatının 10-12 bin lira aralığında belirleneceğini ve satışı Şubat ayının 12-13'ünde yapmayı planladıklarını açıkladı. 
     Bakırhan, bu hafta başında 37 kuruma konsorsiyum daveti gönderdiklerini, fiyat aralığı olarak da 10 ile 12 bin fiyat aralığının belirlendiğini bildirdi. 
     Bakırhan, şöyle dedi 
     ''Halka arz yetki belgesi olan tüm kurumlara neredeyse gönderdik. 10-12 bin lira fiyat aralığında konsorsiyuma katılıp katılmayacaklarını, hangi fiyat aralığında, hangi miktarla konsorsiyuma katılmak istediklerini bize belirtmelerini istedik. Pazartesi akşamına kadar gelen cevapları toplayacağız, o cevaplar doğrultusunda konsorsiyumu oluşturacağız. Sonra kulüple bir araya geleceğiz, hangi fiyat aralığında talepler yoğunlaşmışsa o fiyat aralığında fiyatı belirleyeceğiz. Halka arz fiyatı 10 bin ya da 12 bin lira arasında belirlenecek.'' Bayramı izleyen ilk hafta, Şubat ayının 12-13'ünde satışı yapmayı planladıklarını kaydeden Cafer Bakırhan, ''Şubat ayının 12-13'ünde SPK izni de çıktıktan sonra sabit fiyatla, talep toplama yöntemiyle satışa geçeceğiz'' dedi. 
     Bakırhan, amaçlarının oldukça geniş bir konsorsiyum oluşturmak ve Türkiye'nin her tarafına bir şekilde bu hisselerin satışını yapabilecek şekilde örgütlenmek olduğunu söyledi. 
     
     100 BİN YATIRIMCIYA ULAŞMAYI HEDEFLİYORUZ 
     İlk etapta en azından 100 bin yatırımcıya ulaşmayı hedeflediklerini ifade eden Bakırhan, halka arzda tahsisatın nasıl yapılacağına ilişkin olarak da şu bilgiyi verdi 
     ''Toplam 3 milyon 750 bin lotluk bir halka arz olacak. Bunun yüzde 50'sini küçük bireysel yatırımcılara ayıracağız. Minimum 1 lot maksimum bin lot vereceğiz. Dolayısıyla başvuran herkes mutlak suretle en azından bir hisse alacak. Büyük miktarlarda alımı da 1000 lotla sınırlayacağız. Bunun dışında kalan yüzde 20'lik bir büyük bireysel yatırımcıya tahsisatımız söz konusu olacak. Yüzde 10'unu Fenerbahçe kongre üyelerine ayırdık. Yüzde 5 yatırım fonları ve yatırım ortaklıklarına, yüzde 5 vakıflara, yüzde 10'unu da yabancı yatırımcılara ayırdık. Bu tahsisatlarda yüzde 50 bireysel yatırımcı sabit olmak üzere diğerlerinde gelen talepler doğrultusunda oynama yapabileceğiz.'' 
     
     YURTDIŞI TANITIMA AYIN 26'SINDA GİDİLECEK 
     Cafer Bakırhan, yurtdışı tanıtımları da yeniden planladıklarını, yurtdışında, tanıtıma Ocak ayının 26'sında gidileceğini söyledi. 
     Bakırhan, ''2 yeni yer ekledik tanıtıma. Almanya'da Frankfurt ve Avusturya'da Viyana. Oralarda klasik anlamda fon yöneticilerine değil doğrudan Türk vatandaşlarına yönelik olarak bir tanıtım toplantısı düzenleyeceğiz'' dedi. 
     Bu tanıtım toplantısını yurtdışındaki Fenerbahçe dernekleriyle birlikte organize ettiklerini belirten Bakırhan, oradaki Türk vatandaşlarına, Fenerbahçelilere ve Türk yatırımcılarına yönelik olarak bir pazarlama faaliyeti yapacaklarını kaydetti. 
     Bakırhan, geniş bir konsorsiyum oluşturarak ve Deniz Bank'ın, Deniz Yatırım'ın satış ağını kullanarak Türkiye'nin her tarafına da ulaşacaklarını bildirdi. 
     Galatasaray Sportif Sınai ve Ticari Yatırımlar A.Ş. hisse senetleri 87 bin lira, Beşiktaş Futbol Yatırımları Sanayi ve Ticaret A.Ş. hisseleri 57 bin 500 lira halka arz fiyatlarıyla 20 Şubat 2002 tarihinde İMKB'de işlem görmeye başlamışlardı. 
     
</TEXT>
</DOC>
