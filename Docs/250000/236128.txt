<DOC>
<DOCNO> 236128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun16.html </URL>
<DATE> 2004/04/30/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İngilizler Iraklı mahkumların fotoğraflarını görünce 'şoke' oldu... 
</HEADLINE>
<TEXT>

     İngiltere'nin Irak insan hakları temsilcisi Ann Clwyd, CBS televizyonu tarafından yayınlanan Iraklı mahkumların fotoğraflarının ''şoke edici'' olduğunu söyledi. 
     Clwyd, BBC'ye yaptığı açıklamada, ''Şoke oldum'' dedi ve fotoğrafların çekildiği Ebu Garip cezaevindeki durumu daha önce kendisinin tartışmaya açtığını hatırlattı. 
     Bush yönetiminin burada bir sorun olduğunu kabul etmek istemediğini belirten Clwyd, ''Bana üst düzey bir yetkili tarafından biz böyle şeyler yapmayız denildi'' diye konuştu. 
     Olayın ''istisnai'' bir durum olduğunu da ifade eden Clwyd, Saddam Hüseyin döneminde yapılanlarla bugün yaşanan istisnai olayları karşılaştırmanın mümkün olmadığını savundu. 
     Saddam rejiminin on binlerce kişiye işkence yaptığını söyleyen Clwyd, ''bu konuda bir kıyaslama yapılmaması gerektiğini'' belirtti. 
     İngiltere Savunma Bakanlığı sözcüsü ise fotoğraflar konusunda ''yorum yapılmayacağını'' bildirdi. 
     
</TEXT>
</DOC>
