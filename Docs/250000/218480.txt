<DOC>
<DOCNO> 218480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/yazar/sazak.html </URL>
<DATE> 2004/02/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solda 29 Mart hesabı 
</HEADLINE>
<TEXT>

   
   Yerel seçimlerde sol ne yapacak 3 Kasım'da merkez sağdaki çözülme ve AKP'ye karşı CHP seçeneğinin öne çıkarılması nedeniyle ilk kez 'sol'a oy veren seçmen kitlesi 28 Mart öncesi tam anlamıyla dağılmış ve kararsızlığa düşmüş gözüküyor. 
   Başarılı yönetimleriyle öne çıkmış birkaç il ve Anadolu'nun kimi kentlerinde 'yerel efsane'ye dönüşmüş belediye başkanlıkları dışında sol oyların nerede kümeleneceği sorusunun yanıtı yok. 
   AKP - CHP arasındaki 'ikili yarış' bu seçimde işlemeyebilir. 
   Solda güç birliği konusunda da ciddi sıkıntılar var. 
   Meclis'teki temsil gücü nedeniyle parlamento dışı partiler ittifakını sağlama misyonu CHP'ye düşerdi. Baykal yönetimi doğrudan ittifak yerine kimi adaylara CHP listelerinde yer vermeyi önerince SHP, YTP, DEHAP, ÖDP gibi sol partiler arasında güç birliği yolları arandı. Çatı partisi yoluyla ya da 'alan boşaltma' formülüyle SHP önderliğinde solda güçlü bir seçenek oluşturulması hedeflendi. 
   Cem'in partisi Yeni Türkiye, DEHAP'ın da SHP çatısı altında yer alması nedeniyle baştan beri ittifaka mesafeli duruyordu. 
   Ancak İstanbul'da Ercan Karakaş'ın adaylığı gündeme gelince DEHAP ve ÖDP'nin desteği yeni bir değerlendirmeye yol açtı. Karakaş, YTP lideri İsmail Cem ile görüşerek, demokratik güç birliğinin adayı olarak İstanbul'da seçime girebileceğini bildirdi. Aksi halde tek başına YTP'den aday olup oyları bölmek istemiyordu. SHP ile temasa geçildi. Son ana kadar Karakaş'ın adaylığı üzerinde uzlaşma olacağı beklenilirken SHP Genel Sekreteri Fikri Sağlar, Ercan Karakaş'a SHP'ye katılmazsa aday gösterilemeyeceğini bildirdi. 
   Gerekçe DEHAP'ın itirazıymış 
   Aslında bu teklif, Murat Karayalçın'a Ankara için yapılan 'SHP'yi bırak CHP'ye gel' çağrısından farklı değildi. Karakaş bunu 'dürüst' bulmadı ve reddetti. 
   Ancak Karakaş ve arkadaşları Cem'in partisi Yeni Türkiye'nin de solda gelecek şansı olmadığını görüyorlardı. 
   Seyfi Oktay, Doğan Taşdelen, Halil Ergün ve Kazım Sönmez YTP'den istifalarını açıkladılar. 
   Yeni Türkiye'deki çözülmenin nedeni, Cem'in 'solun kazanabileceği' kimi yerlerde örneğin Çankaya'da aday göstermiş olmasıydı. Doğan Taşdelen, geçen defa solu bölmekle suçlandığı için aynı filmi yeniden görmektense Cem'i kaderiyle baş başa bırakmayı tercih etti. Üstelik kendisi partinin yerel yönetimlerden sorumlu genel başkan yardımcısıydı ve İsmail Cem, Çankaya'da seçime katılma ve aday gösterme kararını kimseye sormadan almıştı. 
   Aslında tek başına yüzde 1'i bile geçmeyecek partilerin 'güç birliği' yerine tek tek oylarını artırma çabaları yeni bölünmelere yok açmaktan başka sonuç doğurmayacak. 
   29 Mart sabahı, solda yeni oluşumları tartışmaya hazırlanalım. 
   
      
   
   
</TEXT>
</DOC>
