<DOC>
<DOCNO> 212146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun12.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Kıbrıs için devreye gireceğim, PKK yok edilecek 
</HEADLINE>
<TEXT>

     ABD Dışişleri Bakanı Colin Powell'ın, Kıbrıs konusuna çözüm bulunması için, arabulucu olamayacağını ancak meselenin tıkandığı noktalarda, bütün ekibiyle devreye girme sözü verdiği öğrenildi. 
     Powell'ın, bugün Dışişleri Bakanı Abdullah Gül ile gerçekleştirdiği görüşmede, ABD Dışişleri Bakan yardımcıları Marc Grossman, Lynn Pascoe ve Kıbrıs Özel Koordinatörü Tom Weston'dan oluşan Kıbrıs ekibi ile çözüm yönünde elinden geleni yapma sözü verdiği belirtildi. 
     Edinilen bilgiye göre Powell, Rum tarafına da telkinde bulunduklarını kaydetti ve ABD'de seçim yılı olmasına rağmen bu konuya özel önem atfedildiğine dikkati çekti. 
     Irak konusunda ise Gül, Türkiye'nin siyasi bakımdan toprak bütünlüğüne sahip, barış içinde bir Irak'tan yana olduğunu belirtirken, Powell da ''bu vizyonu sizinle paylaşıyoruz'' mesajını verdi. 
     Kerkük'ün Türkler için önemine işaret eden, Türkmenlerin uzaktan kumanda edilmediğini ancak Türkiye'nin ilgi göstermesinin doğal olduğunu kaydeden Gül, Türkmenlerin hep ihmal edildiklerini anlattı ve Irak'ın doğal kaynaklarının tek bir grubun eline bırakılamayacağını belirtti. Irak Geçici Hükümet Konseyi'nde yeterli Türkmen temsilci olmadığını da kaydeden Gül, Irak'ta etnik ya da dini temele dayalı federasyon olmamasının önemine işaret etti. Gül, ''Oluşturulacak yapının çatısı, ayrılıkçılığa yol açmamalı'' dedi. 
     Bakan Gül, ayrıca, Gürcistan konusunda ABD'nin ilgisinden memnuniyetini ifade etti. 
     Terör örgütü PKK KADEK konusunda ABD'den ''süratli ve somut'' adım beklendiğini belirten Gül, İsrail-Suriye barış görüşmelerinin yeniden canlandırılmasının önemine işaret etti ve Türkiye'nin arabuluculuğa hazır olduğunu kaydetti. 
     Gül, Ermenistan konusunda da Türkiye'nin elinden geleni yaptığını belirterek, diplomatik ilişkilerin dahi kurulabileceğini ancak önce Yukarı Karabağ konusunda adım atılması gerektiğini kaydetti. 
     Powell da Irak'ta Türkiye ile aynı vizyonu paylaştıklarını belirtirken, Irak'ın, kısa sürede yine Irak halkına dönmesini istediklerini kaydetti. Colin Powell, ''tek bir Irak'' yaklaşımını sürdürdüklerini vurguladı. 
     
     ''BUSH, PKK'NIN YOK EDİLMESİNDE KARARLI'' 
     Powell, PKK konusunda da ABD'nin, bu örgütü herkesten önce terör örgütleri listesine aldığına işaret etti ve ''PKK terörünü yok etmek için uygun eylemlerde bulunacağız'' dedi. Powell, ABD Başkanı George W. Bush'un, PKK'nın yok edilmesinde kararlı olduğunu vurguladı. 
     
</TEXT>
</DOC>
