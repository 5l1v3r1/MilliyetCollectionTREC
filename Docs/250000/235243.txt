<DOC>
<DOCNO> 235243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko44.html </URL>
<DATE> 2004/04/27/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Doğan Holding, 383.3 trilyon lira net kar açıkladı... 
</HEADLINE>
<TEXT>

     Doğan Holding, 2003 yılı için konsolide cirosunu 6.2 katrilyon lira, net karını 383.3 trilyon lira olarak açıkladı. 
     Doğan Holding'in Uluslararası Finansal Raporlama Standartlarına UFRS uygun olarak hazırlanan ve basın toplantısıyla açıklanan 2003 yılı konsolide sonuçlarına göre, şirket net karını TL bazında yüzde 2, dolar bazında ise yüzde 372 artırdı. 
     Konsolide cirosu 6,2 katrilyon lira olan Doğan Holding'in finans sektörü harici gelirleri 5 katrilyon lira olarak gerçekleşti. 2003 yılında finans sektörü gelirlerinin toplam konsolide ciro içindeki payı yüzde 19 oldu. 
     Geçen yıl sonu itibariyle Doğan Holding'in toplam aktifleri 9,1 katrilyon lira olarak açıklanırken, özkaynakları ise yüzde 48 artış göstererek 1,5 katrilyon liraya ulaştı. 
     Dolar bazında ise, şirketin konsolide cirosu 4.5 milyar dolar, net kar 274.6 milyon dolar, faaliyet karı 240 milyon dolar, toplam aktifler 6.5 milyar dolar, özsermaye 1.1 milyar dolar olarak gerçekleşti. 
     Doğan Holding CEO'su Tufan Darbaz, 2003 yılı faaliyet sonuçlarını değerlendirirken, enflasyonun düşme süreci ile ekonomide büyüme trendinin devam ettiğine dikkat çekerek, bu başarıların kaynağının, öncelikli olarak tek parti hükümetinin getirdiği siyasi istikrarda, IMF programına bağlılıkta, AB'ye entegrasyon sürecinde katedilen yolda ve özelleştirme programının başarısında aranması gerektiğini söyledi. 
     Öte yandan TL'nin değeri, faiz dışı fazla, yapısal reformlar, özelleştirmeler ve IMF ile ilişkilerin yakından gözlenmesi gerektiğini belirten Darbaz, Türkiye'nin önündeki en önemli iki konunun referandum sonrası Kıbrıs ve AB'ye entegrasyon süreci olduğunu bildirdi. 
     
     DOLAR BAZINDA HİSSELER YÜZDE 157 DEĞERLENDİ 

     Doğan Holding'in diğer holdingler arasında en yüksek halka açıklık oranına sahip olduğunun altını çizen Darbaz, hisse değerinin Amerikan doları bazında son 12 aylık dönem içerisinde yüzde 157 artış gösterdiğini vurguladı. 
     Darbaz, kendileri için sürpriz olmayan 2003 rakamlarını, dikkatli bir planlama ve takım oyunu sonucunda elde ettiklerini kaydetti. 
     
</TEXT>
</DOC>
