<DOC>
<DOCNO> 241069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonyas06.html </URL>
<DATE> 2004/05/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD'de ilk eşcinsel evlilik gerçekleşti... 
</HEADLINE>
<TEXT>

     Marcia Kadish ile Tanya McCloskey, eşcinsel evliliğe izin veren Massachussetts eyaletinde dünya evine girerek ABD'de bir ilke imza attılar. 
     Birbirlerini 18 yıldır tanıyan Marcia ve Tanya'nın, evlilik için yaptıkları başvurudan 3 gün sonra belediye binasına gelerek evlilik yeminlerini ettikleri ve evlilik cüzdanlarını aldıkları belirtildi. 
     Tanya McCloskey mutluluğunu, bu evliliğin kendileri için çok önemli olduğunu söyleyerek dile getirdi. 
     Amerikalı siyasetçiler ile kamuoyunu ikiye bölen eşcinsel evliliğe izin kararından sonra Marcia ve Tanya'yı izleyen yüzlerce eşcinsel çiftin evlenmek için sıraya girdiği ve Cambridge kentindeki belediye binası önünde şimdiden kuyruklar oluştuğu kaydediliyor. 
     Aynı cinsiyetten binlerce çift bu yıl başlarında San Francisco'da evlenmiş, ancak bu evliliklerden hiçbiri California eyaleti tarafından tanınmamıştı. 
     ABD Başkanı George Bush, Massachussetts eyaletinde eşcinsel evliliğe izin verilmesi üzerine, bu tür evliliğin yasaklanması için anayasal değişiklik yapılması çağrısını yinelemişti. 
     Bush'un başkanlık seçimlerindeki rakibi, Massachussetts senatörü John Kerry de eşcinsel evliliğe karşı çıkıyor. 
     
</TEXT>
</DOC>
