<DOC>
<DOCNO> 222747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun56.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi 3 yıl sonra da başbakan benim 
</HEADLINE>
<TEXT>

     İspanya'da Sosyalistlerin zaferi İtalya'da merkez sol muhalefetin geleceğe yönelik umutlarını artırırken, İtalya Başbakanı Silvio Berlusconi, gelecek seçimlerden galip çıkacağını ima ederek, ''Üç yıl sonra da başbakan benim'' dedi. 
     Pavia Üniversitesi San Matteo hastanesindeki ek ünite inşaatının temelini atan Berlusconi, ''Açılış için yerimi şimdiden ayırın. Üç yıl sonra da başbakan benim. Tüm İtalyan hastaneleri için örnek olacak bu tesisin açılışını da başbakan olarak yine ben yapacağım'' diye konuştu. 
     Üniversite Rektörü Roberto Schmid'in hastanelerle bilim adamları arasında daha fazla işbirliğine özen gösterilmesi gerektiğini anımsatarak, hükümetin üniversite reformunu üstü örtülü bir biçimde eleştirmesine karşılık olarak ise Berlusconi şunları söyledi 
     ''Medya her şeyi çarpıtıyor. Üniversite reformu konusunda bizler, kimden gelirse gelsin, her türlü olumlu katkı ve görüşe açığız. Bu konuda önyargımız yok.'' Berlusconi, törende hastane çalışanlarının bir bölümünün kendisini protesto etmesini ise şakayla geçiştirmeyi yeğledi. Berlusconi, protestocuların kendisine ''maskara'' diye bağırmalarına karşılık, İncil'den bir ayet okumakla yetinmeyi yeğleyerek, ''Tanrım, bunları da bağışla, ne yaptıklarını bilmiyorlar'' ifadesini kullandı. 
     Daha sonra törene katılan Pavia Piskoposu Giovanni Giudici'yi temeli kutsamaya davet eden Berlusconi, ''Demokrasiyi ilan edenleri kutsamayı da unutmayın'' dedi. 
     Törende futbola da değinen Berlusconi, kendisinin patronu olduğu AC Milan'ın bu yıl A serisinde şampiyonluğunu neredeyse garantilemesinin verdiği huzurla ve şaka yollu bir üslupla, ''Ben yokmuşum gibi davranılmasına tahammül edemiyorum'' diye konuştu. 
     Berlusconi, bununla neyi kastettiğini ise şöyle açıkladı 
     ''Bakıyorum, durmadan Sacchi'nin Milan'ı, Zaccheroni'nin Milan'ı diyorlar. Kimsenin benden söz ettiği yok. Oysa 18 yıldır takımı kuran da, taktikleri veren de, oyuncuları satın alan da benim. Buna rağmen herkes, ben yokmuşum gibi davranıyor.'' 
     
</TEXT>
</DOC>
