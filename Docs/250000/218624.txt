<DOC>
<DOCNO> 218624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/ekonomi/aeko.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa derbisi Fener'in 
</HEADLINE>
<TEXT>

   Galatasaray - Fenerbahçe derbisinin maç biletleri karaborsada 1.5 milyar liraya kadar çıkarken, her iki takımın hisseleri de borsada kıyasıya yarışıyor. İlk haftalık borsa derbisinde Fener önde 
      Orhan Tekeoğlu 
   
   Türk futbolunun iki büyük takımı Galatasaray ve Fenerbahçe'nin 95 yıllık ezeli rekabeti bu akşam Kadıköy'de yaşanacak. GS geçen yıl Olimpiyat stadında aldığı 6 - 0'lık yenilginin rövanşını almayı hedeflerken, FB ise rakibini yenip Beşiktaş'la olan puan farkını azaltmayı amaçlıyor. Bugüne kadar oynanan 346 maçta FB, GS'ye karşı 127 kez galip gelirken GS ise FB'yi 111 kez yendi, 108 maç ise berabere bitti. FB, GS'ye 483 gol atarken, GS, FB'ye 445 gol attı. 
   Bugünkü derbinin biletleri karaborsada 1.5 milyar liraya çıkarken, iki takımın hisseleri ise borsada kıyasıya yarışıyor. Aynı dönemde ancak iki yıl arayla halka açılan bu iki kulubün borsa rallisi şimdilik FB'nin lehinde görülüyor. Fenerhahçe, halka arz miktarında, yatırımcı sayısında, piyasa değeri ve de hisse senedi kazancı bakımından borsada Galatasaray'a fark attı. 
   Galatasaray hisseleri 20 Şubat 2002'de halka açıldıktan sonraki ilk haftada yüzde 26 değer kaybederken, bu yılın 20 Şubat'ında halka arz edilen Fenerbahçe hisseleri ise ilk haftada yüzde 36 prim yaptı. O günkü ekonomik konjonktürün uygun olmamasının da etkisiyle sadece 3.767 kişi GS hissesi alırken, FB hisselerinden 33 bin 935 kişi aldı. FB, halka arzda kasasına 30 milyon dolar koyarken, GS ise 21.1 milyon dolar elde etti. Hisselerindeki değer artışıyla halka arzdan sonra Fenerhahçe'nin piyasa değeri 272 milyon dolara ulaşırken, GS'nin piyasa değeri 93 milyon dolar düzeyinde bulunuyor. 
   
   Yabancıların tercihi GS 
   Galatasaray ve Fenerbahçe'nin halka arzı aslında birbirleriyle kıyaslanmayacak dönemlerde gerçekleşti. İki yıl önceki Türkiye'nin siyasi ve ekonomik konjonktürü ile bu yıl ki çok farklı. İki yıl önceki halka arzda GS'nin hisselerini en çok yabancılar ilgi göstermişti. UEFA şampiyonu olan ve Avrupa'da marka haline gelen GS'nin hisselerine iki yıl önce yabancılardan yoğun talep gelmişti. GS'nin halka arz edilen hisselerin yüzde 65'ini yabancılar almıştı. FB hisselerinin ise sadece yüzde 5.3'ü yabancılar tarafından satın alındı. 
   
   İki hissenin borsa performansı GALATASARAY FENERBAHÇE Halka arz tarihi 20 Şubat 2002 20 Şubat 2004 Sermaye 2 trilyon TL 25 trilyon TL Hissenin fiyatı 60.000 14.300 Piyasa değeri 92 milyon dolar 270 milyon dolar Halka arzın ilk haftasında hisselerin performansı -26 36 Yatırımcı sayısı 3.767 33.935 Halka arz geliri 21.1 milyon dolar 30 milyon dolar Halka açıklık oranı 16 15 Yabancılara satılan hisse oranı 65 5.3 
   
</TEXT>
</DOC>
