<DOC>
<DOCNO> 244769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo12.html </URL>
<DATE> 2004/06/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Trabzonspor'da Olağanüstü Genel Kurul hazırlığı... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, kulübün mevcut tüzüğünün aksayan yönlerinin artması ve Medeni Kanun'da yapılan değişikliklerin, kulüp yönetimi tarafından yeni bir tüzük yapılmasını zorunlu kıldığını söyledi. 
     Şahin, kulüp binasında düzenlediği basın toplantısında, Trabzonspor'un 6 Haziran Pazar günü Olağanüstü Genel Kurul'a gideceğini belirterek, genel kurulda tüzükle ilgili çalışmaların değerlendirileceğini kaydetti. 
     Yeni tüzüğün kolay anlaşılır, çağdaş üsluplu olmasını istediklerini dile getiren Şahin, şunları söyledi 
     ''Mevcut tüzüğün aksayan yönlerinin artması, Medeni Kanun'da yapılan değişiklikler yönetimimiz tarafından yeni bir tüzük yapılmasını zorunlu kılmıştır. Öncelikli olarak geldiğimizden hemen sonra divanın önerisiyle ocak ayında eski başkan, asbaşkan, eski genel sekreterler, hukukçu eski üyelerin ve yönetimin yeni üyelerinin katılımıyla 80 kişilik komite oluşturuldu. Bu komite de 7 kişilik bir alt komisyon oluşturdu. Alt komisyon ocak-nisan arasında haftada 3 gün, 4'er saat çalışarak tüzük taslağını hazırladılar. Toplantılarda konularla ilgili insanlar davet edilerek görüşleri alındı. Tüzükle ilgili çok sayıda katkılar geldi. Daha sonra bu taslak komisyona sunuldu. Orada onaylanıp yönetim kuruluna geldi. Yönetim ve alt komisyon toplanarak tüzüğe son şeklini verdi ve genel kurula sunulacak hale getirdi.'' Tüzükte dikkat çeken bazı değişiklikler olduğunu kaydeden Şahin, şöyle devam etti 
     ''Tüzükte değişikliklerle seçimli genel kurullar 3 senede bir kasım ayında yapılacak. Yönetim kurulu, bir başkan, 14 asil, 7 yedek üyeden oluşacak. Yıllık aidatını 30 Eylül'e kadar ödeyen üyeler kasım ayında oy kullanabilecek. Başkan ayrı, yönetim ayrı listeyle oylanacak. Genel kurul 2 gün sürecek. Listeler çizilmeyecek, çizili liste geçersiz sayılacak. İsteyen boş kağıda kendi listesini yapabilecek. 5 yıl yöneticilik yapmış veya Trabzonspor üyelerinin 150'si tarafından önerilen kişi başkan adayı olabilecek.'' Şahin, Trabzonspor'un mali yapısıyla ilgili de çalışmalar yaptıklarını, kuracakları şirketin borsaya girmesi için çalışmalarını sürdürdüklerini söyledi. 
     
</TEXT>
</DOC>
