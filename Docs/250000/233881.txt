<DOC>
<DOCNO> 233881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy22.html </URL>
<DATE> 2004/04/22/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Dışişleri Bakanlığı DEP davasında bağımsız yargı bir karara varmıştır 
</HEADLINE>
<TEXT>

     Dışişleri Bakanlığı, DEP davasında tüm duruşmaların şeffaflık ilkesine uygun biçimde yapıldığını ve bağımsız yargının elindeki verileri değerlendirerek bir karara vardığını belirtti. 
     Dışişleri Bakanlığı'ndan yapılan açıklamada, bağımsız yargının kararına saygının, hukukun üstünlüğü ve yargının bağımsızlığı ilkelerinin bir gereği olduğu belirtilerek, ''Tüm duruşmalar şeffaflık ilkesine uygun biçimde kamuoyuna açık olarak yürütülmüştür. Sonuçta, bağımsız yargı, elindeki verileri değerlendirerek bir karara varmıştır'' denildi. 
     DGM'nin kararının nihai olmadığı hatırlatılan açıklamada, daha sonra şunlar kaydedildi 
     ''Bu karara karşı yargı yolu açıktır. Nitekim, hükümlülerin temyize başvuracaklarını bildirdikleri öğrenilmiştir. Daha sonra Avrupa İnsan Hakları Mahkemesi'ne AİHM başvuru yolu da yine açık olacaktır. Dolayısıyla, yargının kararının değerlendirilmesi üst yargı organları tarafından yapılabilecektir.'' Türkiye'nin, demokrasi, hukukun üstünlüğü ve insan hakları alanlarında uluslararası yükümlülüklerine ve Avrupa normlarına tam uyumu amaçlayan kapsamlı bir reform çabası içinde olduğu ifade edilen açıklamada, son iki yılı aşan bir süre içinde önemli anayasal ve yasal düzenlemeler gerçekleştirildiği belirtilerek, şöyle denildi 
     ''Bunların uygulamaya tam yansıtılmasına ilişkin iradenin varlığı sorgulanamaz bir gerçektir. Bu reformların kapsamında Avrupa İnsan Hakları Mahkemesi kararları ışığında yargılamanın yenilenmesine ilişkin yasal düzenlemeler de yapılmış olup, bu çerçevedeki başvurular uyarınca yeniden yargılamaya ilişkin davalar sürmektedir.'' Eski DEP milletvekilleri Selim Sadak, Leyla Zana, Hatip Dicle ve Orhan Doğan'ın yeniden yargılanmalarına ilişkin olarak 21 Nisan'da yapılan duruşmada, Ankara 1 No'lu Devlet Güvenlik Mahkemesi, hükümlü sanıklar hakkında daha önce verilen 6 Aralık 1994 tarihli mahkumiyet kararının tasdikine ve infazın tehiri talebinin ise reddine karar verilmişti. 
     
</TEXT>
</DOC>
