<DOC>
<DOCNO> 232637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/ekonomi/eko01.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Para yok, yolunuzu kendiniz yapın' 
</HEADLINE>
<TEXT>

   Başbakan Erdoğan, 12 kilometrelik yol için Antalya'nın Aksu beldesindeki tesis sahiplerinden ellerini cebine atmasını istedi . Bunun üzerine işadamları aralarında 10 milyon dolar topladı 
      ANTALYA Milliyet 
   
   Başbakan Recep Tayyip Erdoğan, Antalya'nın Aksu beldesinde turistik tesisleri bulunan işadamlarının yol isteğini "Paramız yok kardeşim, kendi yolunuzu kendiniz yapmak zorundasınız" diyerek geri çevirdi. Erdoğan'ın bu açıklamasının ardından işadamları aralarında 10 milyon dolar topladı. 
   Erdoğan, AKP kampının yapıldığı Aksu'da tesisleri bulunan işadamlarıyla Topkapı Palas'ta yemek yedi. MNG Holding Başkanı Mehmet Nazif Günal, Ünal Grup 2. Başkanı Oray Bilge Ünal, Çeçen Holding Başkanı İbrahim Çeçen'in de aralarında bulunduğu işadamlarının sorunlarını dinleyen Erdoğan, "Kendi işinizi kendiniz çözün" dedi. 
   Erdoğan, tesislerinin en önemli sorununun Kundu - Antalya yolunun bozukluğu olduğunu dile getiren işadamlarına, kendilerinin de yol çalışmalarına önem verdiklerini söyledi. 
   
   'Üçer beşer toplayın' 
   12 kilometrelik yol için işadamlarının ellerini ceplerine atması gerektiğini söyleyen Erdoğan, "Kendi yolunuzu kendiniz yapmak zorundasınız. Aranızda üçer beşer para toplayarak bu işi rahatlıkla çözersiniz" dedi. 
   Erdoğan'ın çıkışı üzerine, toplantıya katılan işadamları kişi başı 480 bin dolardan 10 milyon dolar topladı. 
   Yol yapımını ise temmuz ayında bitirilmesi şartıyla MNG Holding üstlendi. İşadamlarının verdiği paralar Kültür ve Turizm Bakanlığı'nda oluşturulacak havuz hesabında toplanacak. 
   
   
</TEXT>
</DOC>
