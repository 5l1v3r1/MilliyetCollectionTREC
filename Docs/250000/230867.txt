<DOC>
<DOCNO> 230867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun13.html </URL>
<DATE> 2004/04/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Japonya Türkiye, bize duygusal olarak yakın bir ülke... 
</HEADLINE>
<TEXT>

     Japonya Başbakanı Junichiro Koizumi, coğrafi açıdan uzak olsa da Türkiye'yi kendilerine ''duygusal olarak yakın bir ülke'' olarak gördüklerini söyledi. 
     Anadolu Ajansı'nın çeşitli konulardaki sorularını yanıtlayan Koizumi, Türkiye'nin Avrupa, Ortadoğu ve Asya bölgelerinin kesişme noktasında yer alması sebebiyle bölgenin istikrarında önemli rol oynadığına işaret etti. 
     Irak'ın da içinde bulunduğu Ortadoğu bölgesinin barış ve istikrarını, Japonya'nın barış ve istikrarıyla doğrudan bağlantılı gördüklerini belirten Koizumi, Japonya'nın, Irak'a insani yeniden yapılandırma yardımlarını kendi deyimiyle ''bisikletin iki tekerleği'' gibi iki koldan devam ettirdiğini kaydetti. 
     Koizumi, Irak'a bir yandan Japonya Öz Savunma Kuvvetleri personeli ve ''yeniden yapılandırma yardım memurları'' tarafından insani katkılarda bulunduklarını, diğer yandan da ODA Japonya Resmi Kalkınma Yardımı kaynaklarını faaliyete geçirmek suretiyle Irak'la ekonomik işbirliğini gerçekleştirmeye devam ettiklerini bildirdi. 
     Japonya'nın, Irak'ın yeniden yapılandırılmasında Türkiye başta olmak üzere komşu ülkelerle işbir1iğine büyük önem verdiğini belirten Başbakan Koizumi, şöyle dedi 
     ''Ayrıca, Irak konusunda Türkiye'nin bilgi ve tecrübesinin, Japonya'nın yapmakta olduğu Irak'ın yeniden yapılandırılması yardımlarının sürdürülmesinde faydalı olacağını düşünüyorum.'' Kıbrıs'ta Türkiye'nin çözüme yönelik çabalarını takdirle karşıladıklarını ifade eden Koizumi, ''24 Nisan'da düzenlenecek BM Planı'na ilişkin referandumlar da temel olmak üzere, Kıbrıs sorununun çözümle neticelenmesi beklentisi içindeyiz'' dedi. 
     Koizumi, AB üyeliğine yönelik Türkiye'nin çeşitli reformları aktif olarak yapmakta olduğunu bildiklerini ve bu yöndeki çabaları büyük takdirle karşıladıklarını kaydetti. 
     Japonya Başbakanı Koizumi'nin, A.A'nın sorularına verdiği yanıtlar şöyle 
     
     TÜRKİYE-JAPONYA 

     Soru İki ülke ilişkilerinin mevcut durumu hakkındaki değerlendirmelerinizi öğrenebilir miyiz Özellikle ülkelerimiz arasındaki ekonomik ilişkileri nasıl değerlendiriyorsunuz, daha da gelişmesi için hangi alanlara neler yapılmasını mümkün görüyorsunuz 
     Cevap Japonya ile Türkiye arasındaki ilişkileri düşündüğümde her zaman aklıma gelen, 1890 yılında Japonya'yı ziyaret eden Ertuğrul gemisinin Japonya kıyılarında batışının ardından Japonların Türk kazazedelere yaptıkları içten yardımlar vesilesiyle Japonya ile Türkiye arasında sağlam dostluk bağlarının kurulmuş olduğudur. Bu olayın ardından geçen 110 yılı aşkın süre boyunca dostluk ilişkilerimizi sürdürerek güçlendirmeye devam ettik. 
     2003 yılıyla bu yılın Mayıs ayına kadar olan süre ''Japonya'da Türkiye Yılı'' olarak kutlanmış ve ülkelerimiz arasındaki dostluk bağlarını güçlendiren ve halklarımız arasındaki karşılıklı anlayışın gelişmesini sağlayan yaklaşık 150 etkinlik gerçekleştirilmiştir. Bu etkinlikler vesilesiyle Japonya ile Türkiye arasındaki dostluk ve işbirliği ilişkilerinin daha da gelişeceğine içtenlikle inanıyorum. 
     Ekonomik ilişkiler açısından, 1980 yılından sonra, Japonya'nın Türkiye'ye yönelik doğrudan yatırımlarında artış meydana gelmiş ve Türkiye'de faaliyet göstermekte olan Japon firmalarının sayısı altmışı, yatırımların toplamı yaklaşık 1.8 milyar doları aşmıştır. Ayrıca, Türkiye'nin Avrupa Birliği ile Gümrük Birliği anlaşmasını imzaladığı 1996 yılından sonra, Avrupa pazarına gerçekleştirilecek ihracatın merkezi olarak, Türkiye'ye önem atfeden Japon firmalarının sayısının arttığını duydum. 
     Türk Hükümeti'nin çeşitli ekonomik reformlar gerçekleştirdiğini ve yabancı yatırımları teşvik etmek amacıyla kanunlarda düzenlemeler yaptığını biliyorum. Ülkelerimiz üst düzey işadamlarının katıldığı Türk-Japon İş Konseyi toplantılarında, ticaret, yatırım ve teknolojik işbirliğinin geliştirilmesine yönelik yoğun görüşmeler gerçekleştirilmektedir. Bu görüşmelerin ikili ekonomik ilişkilerimizin daha da gelişmesine vesile olmasını ümit ediyorum. 
     Soru Irak'ın da içinde bulunduğu bölgede Japonya'nın rolü nedir Ayrıca Türkiye'nin rolünü nasıl değerlendiriyorsunuz Irak'ın yeniden yapılandırılmasına ilişkin Türkiye ve Japonya, ne tür işbirliği ilişkileri tesis edebilirler 
     Cevap Japonya, Türkiye'nin Avrupa, Ortadoğu ve Asya bölgelerinin kesişme noktasında yer alması sebebiyle bölgenin istikrarında oynadığı önemli rolü büyük takdirle karşılamaktadır. 
     Coğrafi olarak içinde bulundukları koşullar farklı olsa da, Japonya ile Türkiye'nin Ortadoğu bölgesinin istikrarına yönelik temel bakış açıları ve fikirleri aynıdır. 
     Irak sorunu başta olmak üzere bölgenin Ortadoğu'ya ilişkin sorunlarına yönelik Türkiye ile aramızdaki yakın işbirliği ve diyalogu bundan sonra da sürdürmenin, ülkelerimizin ortak çıkarına olacağını düşünüyorum. 
     Japonya, Irak'ın yeniden yapılandırılmasında Türkiye başta olmak üzere komşu ülkelerle işbir1iğine büyük önem vermektedir. Ayrıca, Irak konusunda büyük bilgi sahibi Türkiye'nin bilgi ve tecrübesinin, Japonya'nın gerçekleştirmekte olduğu Irak'ın yeniden yapılandırılması yardımlarının sürdürülmesinde faydalı olacağını düşünüyorum. 
     
     TÜRKİYE-AB VE KIBRIS KONUSU 

     Soru Türkiye'nin Avrupa Birliği üyeliği ve Kıbrıs sorununun mevcut durumuna ilişkin Japonya'nın görüşlerini öğrenebilir miyiz 
     Cevap Avrupa Birliği üyeliğine yönelik, Türkiye'nin çeşitli reformları aktif olarak gerçekleştirmekte olduğunu biliyor ve Türkiye'nin bu yöndeki çabalarını büyük takdirle karşılıyoruz. 
     Halen, Kıbrıs sorununun çözümüne yönelik, Birleşmiş Milletler Genel Sekreteri'nin aracılığı ile sürdürülmekte olan doğrudan görüşmelere ilişkin olarak, Türkiye'nin çözüme yönelik çabalarını takdirle karşılıyoruz. 24 Nisan tarihinde gerçekleştirilecek Birleşmiş Milletler planına ilişkin referandumlar da temel olmak üzere Kıbrıs sorununun çözüme yönelik neticelenmesi beklentisi içindeyiz. 
     
     BÜYÜK ORTADOĞU PROJESİ 

     Soru Amerika Birleşik Devletleri tarafından gündeme getirilen ''Büyük Ortadoğu Projesi'' hakkında Japonya'nın görüşlerini alabilir miyiz 
     Cevap ABD'nin, Ortadoğu bölgesinin barış ve istikrarı için, Ortadoğu ülkelerinin geniş alanlarda gerçekleştirecekleri demokratik ve ekonomik reformlarda, Ortadoğu bölgesine mensup ülkelerle işbirliği yapmak amacıyla bu fikri gündeme getirmiş olduğunu biliyorum. 
     Reformların, bahsi geçen bölgenin kendi inisiyatifiyle gerçekleştirilmesi gerekmektedir. Japonya, Ortadoğu bölgesi ülkeleri tarafından gerçekleştirilecek reform çabalarına yönelik işbirliği imkanları olması halinde, konuyu dikkate almayı düşünmektedir. 
     
     TÜRK HALKINA MESAJI 

     Soru Son olarak Sayın Başbakan, Türkiye ve Türk halkına mesajınızı öğrenebilir miyiz 
     Cevap Japonya açısından Türkiye, coğrafi olarak uzak olsa da duygusal olarak yakın bir ülkedir. Türkiye ile ikili ilişkilerimizi bundan sonra da dostluk temelinde devam ettirmeyi ve siyasetin yanı sıra ekonomi ve kültür gibi çok çeşitli alanlarda daha da yakın ilişkiler sürdürmeyi ve geliştirmeyi düşünüyorum. 
     Japonya'ya karşı dostluk hisleri besleyen Türkiye'yi bir gün ziyaret etmeyi ve Türkiye'nin zengin tarihi mirasını görmeyi ve ayrıca Türk insanıyla sıcak ilişkiler kurabilmeyi ümit ediyorum. 

     
</TEXT>
</DOC>
