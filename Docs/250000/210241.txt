<DOC>
<DOCNO> 210241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/dunya/dun03.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi prens İsviçre'den kaçırıldı 
</HEADLINE>
<TEXT>

   DIŞ HABERLER SERVİSİ 

   
   Suudi Arabistan yönetimindeki yolsuzlukları önlemek amacıyla İsviçre'de "Kraliyet Suudi Siyasi Örgütü" adlı bir örgüt kuran reformcu Suudi Prens Sultan bin Turki, haziranda Suudi Kraliyet ailesi tarafından Cenevre'den bayıltılarak kaçırıldığını ve zorla Riyad'a götürüldüğünü öne sürdü. 
   Kral Fahd'ın yeğeni Prens Sultan bin Turki, dün Riyad'dan Associated Press AP haber ajansını telefonla aradı ve Kral Fahd'ın oğlu Prens Abdul Aziz bin Fahd ile İslami İşler Bakanı Şeyh Salih el Şeyh'in kendisini geçen haziranda Kral Fahd'ın Cenevre'deki sarayına davet ettiklerini, saraydaki görüşme sırasında odadan çıktıklarını, 5 maskeli kişinin odaya girerek kendisini, ensesine vurarak bayılttıklarını, uyuşturup bir uçakla Riyad'a götürdüklerini anlattı. Önce bir hastanede, sonra evinde göz hapsine alındığını belirten Prens, malvarlığına el konduğunu, iletişiminin engellenmeye çalışıldığını söyledi. AP ajansının haberinde, iddialarla ilgili görüş sormak üzere aranan Suudi yetkililere ulaşılamadığı belirtildi. Suudi yönetiminde ciddi reformlar isteyen Prens Türki, Cenevre'de Suudi yönetimini yozlaşmakla suçlayan bildiriler yayımlamıştı. 
   
   
   
</TEXT>
</DOC>
