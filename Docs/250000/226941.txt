<DOC>
<DOCNO> 226941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo13.html </URL>
<DATE> 2004/03/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Çetiner Hırvatistan çok ciddi bir rakip, iyi oynayıp kazanmak istiyoruz 
</HEADLINE>
<TEXT>

     A ve Ümit Milli Futbol Takımları, Hırvatistan ile yapacakları özel maç için bu ülkeye gitti. 
     Ümit Milli Futbol Takımı Antrenörü Raşit Çetiner, Atatürk Havalimanı'nda yaptığı açıklamada, haziran ayının sonuna kadar zorluk derecesi yüksek çok ciddi hazırlık maçları oynayarak eylül ayına kadar takıma son şeklini vereceklerini söyledi. 
     Futbolcularının şu anki performansından son derece memnun olduğunu ifade eden Çetiner, izledikleri yüze yakın futbolcu bulunduğunu, onların içinden zaman zaman oyuncu alarak kadro kurmaya çalıştıklarını kaydetti. 
     Hırvatistan'ın çok ciddi bir hazırlık maçı olacağını belirten Çetiner, ''İyi oynayıp kazanmak istiyoruz'' dedi. 
     ''A Milli Futbol Takımı'nı yerli mi yoksa yabancı antrenör mü çalıştırmalı'' şeklindeki bir soru üzerine Çetiner, ''Bu konuda prensip kararı aldım, hiçbir yorum yapmıyorum'' diye konuştu. 
     Bu arada Fenerbahçe Teknik Direktörü Daum ile Beşiktaş Menajeri Sinan Engin de maçı izlemek üzere Zagrep'e gitti. 
     Daum ve Sinan Engin, Atatürk Havalimanı'nda birbirlerine sarılarak bir süre sohbet ettiler. 
     Ayrıca, milli takımları uğurlamak üzere Atatürk Havalimanı'nda bulunan amigo Birol, Daum ve Futbol Federasyonu Başkanı Haluk Ulusoy ile bir süre sohbet etti. 
     
</TEXT>
</DOC>
