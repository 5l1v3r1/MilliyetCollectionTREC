<DOC>
<DOCNO> 241118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/spor/axspo02.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent çıkarması 
</HEADLINE>
<TEXT>


Galatasaray, Seyrantepe'deki stat arazisi için kolları sıvadı. Başkan Canaydın, bugün Ankara'da Başbakan Recep Tayyip Erdoğan ile bir araya gelecek 

HALİL ÖZER 


Erdoğan'dan isteyecek 
GALATASARAY, uzun bir süredir bilmeceye dönen stat konusunda bugün ilk ciddi adımını atacak. Başkan Özhan Canaydın'ın, bugün Ankara'da Başbakan Recep Tayyip Erdoğan ile bir araya gelip, Seyrantepe'deki araziyi isteyeceği öğrenildi. Özhan Canaydın'ın, Ali Sami Yen Stadı'nın üst kullanım hakkı ile Seyrantepe arazisini değiştirmeyi teklif edeceği iddia edildi. 

A-rena ile anlaştılar 
BAŞKAN Canaydın'ın önceki hafta içinde Hollanda'da yaptığı görüşmeler sonrasında Ajax Kulübü'nün ortaklarından A-rena ile masaya oturduğu ve prensip anlaşmasına vardığı bildirildi. Anlaşma doğrultusunda bu şirketin, yeni stadın yapımında danışmanlık görevi üstleneceği ve yeni Ali Sami Yen'in bitirilmesinin ardından işletmeciliği üstleneceği açıklandı. 

Kazanç bölüşülecek 
HOLLANDALILAR'IN stat işletmesinden yılda 20 milyon dolar beklediği ve bu paradan kendi k rını aldıktan sonra kalan kısmı Galatasaray Kulübü'ne vereceği öğrenildi. Sarı - Kırmızılılar'a verilecek olan paranın yaklaşık 5 milyon dolar olacağı iddia edildi. Bu arada Sarı - Kırmızılı yönetim, yeni stadın yapımı için gereken parayı İsviçre bankasından temin edecek. 

Ümit Karan kopuyor 

Teklif olursa gider 
SARI-Kırmızılı kulüpte, Ümit Karan'ın gönderilmesi giderek sıcaklık kazanmaya başladı. Teknik Direktör Hagi'nin Trabzonspor maçına çeşitli bahaneler sürerek gitmeyen Ümit Karan konusundaki olumsuz raporunun yönetimi de ikna ettiği öğrenildi. Yeni sezon öncesinde golcü oyuncu için gelecek olan tekliflerde gerekli yardımın yapılması kararlaştırıldı. 

Volkan kazanılır 
GEÇTİĞİMİZ sezon içinde sözleşmesini yenilemesine karşın disiplinsiz davranışlarıyla olay adam haline gelen Ümit Karan için kiralama formülünün de gündemde olduğu belirtildi. Bu arada Ümit ile birlikte gezen Volkan'ın da bu operasyon sonucunda yeniden kazanılabileceği düşüncesi ağır basmaya başladı. Öte yandan Fatih Terim döneminde alınan Emrah için de müşteri aranıyor. 

"SIKI DUR MONDI" 

Aykut iddialı geliyor 
GALATASARAY'IN genç file bekçisi Aykut, yeni sezonda Mondragon'dan kaleyi almak için savaşacağını açıkladı. Trabzonspor maçında sergilediği performansın kendisi için bir başlangıç olduğunu söyleyen Aykut, "21 yaşında Galatasaray gibi büyük bir takımın kalesini korumak bana büyük gurur verdi. Bu zevkin ve heyecanın kalıcı olması için çalışacağım" dedi. 

'Rekabet çok önemli' 
100. yılda kendilerini başarıya taşıyacak en önemli faktörün rekabet olacağını iddia eden genç kaleci, "Özel bir sezona başlıyoruz ve herkes elinden geleni fazlasıyla yapmak zorunda" diye konuştu. Aykut, Teknik Direktör Hagi ile çalışmaktan son derece mutlu olduğunu ve kaleci antrenörü Taffarel'in kendisine önemli katkılar sağladığını da dile getirdi. n ERHAN TELLİ 

Hagi şov yaptı 

BÜNYAMİN OSMAN 

GALATASARAY'IN unutulmaz yıldızlarından Popescu'nun dün gece Craivo'da yapılan jübilesinde Romanya Milli Takımı'na karşı Dünya Karması'nda forma giyen Hagi adeta şov yaptı. İlk 45 dakika oynayan Hagi, Djalminha ile birlikte takımının en etkili isimleri arasında yer alırken Vorobei'nin golündeki mükemmel asistiyle de büyük alkış aldı. Hagi'yi öğrencisi Petre marke etti. Romanya'nın 3-2 kazandığı maçta Bratu takımının ilk golünü kaydetti. Dünya Karması'nın kalesini koruyan Taffarel ise 10. dakikada sakatlanarak oyunu terketti. Karşılaşmayı gecenin onur konuğu Lucescu da izledi. 

Sousa sesleri 
PORTEKİZ basını, Galatasaray'ın Boavista'da forma giyen Sousa ile anlaşmak üzere olduğunu iddia etti. Portekiz Ligi'nde bu yıl çok iyi bir çıkış yapan genç futbolcunun, kulübüyle sözleşmesinin sürdüğü bildirildi. Ancak gazeteler, Galatasaray'ın yabancı kontenjanını boşaltması durumunda bu oyuncunun transferini biterebileceğini iddia etti. 



</TEXT>
</DOC>
