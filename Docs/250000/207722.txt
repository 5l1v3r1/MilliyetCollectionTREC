<DOC>
<DOCNO> 207722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/soneko05.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe AŞ, halka arzı için SPK'ya başvurdu 
</HEADLINE>
<TEXT>

     Sermaye Piyasası Kurulu SPK , bu hafta 2 ortaklığın toplam 5.9 trilyon liralık menkul kıymet ihraç talebini kayda aldı. 
     SPK'nın haftalık bültenine göre, bu hafta, Koçbank'ın 350 milyar lira tutarındaki B Tipi Değişken Fonu katılma belgesi ile Işıklar Ambalaj Sanayi ve Ticaret A.Ş'nin 5 trilyon 570 milyar lira bedelli hisse senedi ihracı Kurul kaydına alındı. 
     Bu hafta menkul kıymet ihracı talebi için Kurul'a başvuran ortaklık sayısı ise 11 oldu. İhracının kayda alınması istenen menkul kıymetlerin toplam tutarı 130 trilyon 511 milyar lira düzeyinde bulunuyor. Hisse senedi için Birlik Mensucat Ticaret ve Sanayi İşletmesi A.Ş, Fenerbahçe Sportif Hizmetler Sanayi ve Ticaret A.Ş, Bosch Fren Sistemleri Sanayi ve Ticaret A.Ş, İzmir Enerji Sanayi ve Ticaret A.Ş, GSD Holding A.Ş, Ülker Gıda Sanayi ve Ticaret A.Ş, Ceylan Giyim Sanayi ve Ticaret A.Ş ve Kent Gıda Maddeleri Sanayi ve Ticaret A.Ş olmak üzere 8 ortaklık başvuruda bulundu. 
     Bunlardan, Fenerbahçe Sportif Hizmetler, 3 trilyon 750 milyar lira nominal değerli hisse senetlerinin halka arzına izin verilmesi için Kurul'a başvururken, Ülker Gıda 100 trilyon, Kent Gıda ise 7.2 trilyon liralık bedelli hisse senedi ihracının kayda alınması için müracaat etti. Hisse senedi ihraçları iç kaynaklardan karşılanmak üzere Birlik Mensucat 12.4 trilyon liralık, Bosch Fren Sistemleri 1.6 trilyon liralık, İzmir Enerji 750 milyar liralık, GSD Holding 37 trilyon liralık, Ceylan Gimi de 2.5 trilyon liralık kayda alınma başvurusu yaptı. 
     Bu arada, Soytaş Holding A.Ş ile Bin-Nur Un İrmik Fabrikası Ticaret ve Sanayi A.Ş'nin menkul kıymet ihraç başvuruları işlemden kaldırıldı. 
     Bu hafta, ayrıca, Yapı ve Kredi Bankası 32 milyar lira tutarında B Tipi Değişken Fon katılma belgesi, Başkent Menkul Değerler 2 trilyon lira tutarında A Tipi Değişken Fon katılma belgesi, Koç Yatırım Menkul Değerler de 17.5 trilyon lira tutarında B Tipi Tahvil ve Bono Fonu katılma belgesinin kayda alınması için Kurul'a müracaat etti. 
     
</TEXT>
</DOC>
