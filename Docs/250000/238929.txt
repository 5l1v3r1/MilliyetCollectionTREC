<DOC>
<DOCNO> 238929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/guncel/gun01.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Locaya bomba Mercan'dan 
</HEADLINE>
<TEXT>


Yakacık'taki Mason Locası'na bombalı eylemin planlayıcısı Çetinkaya, patlayıcı malzemelerini İstanbul'un ünlü çarşısı Mercan'dan almış... 

TOLGA ŞARDAN Ankara 

İstanbul'daki ikiz saldırıların ardından çok sayıda Türk'ün Çeçenistan ve Afganistan'daki terör kamplarında eğitim gördüğünün anlaşılmasından sonra, Pakistan'ın Keşmir bölgesinde de benzer yapıda "terör kampı" bulunduğu ortaya çıktı. 
Yakacık Mason Locası'na 9 Mart'ta yapılan bombalı saldırıyı organize ettiği gerekçesiyle yakalanan, "Emre" ve "Abuzer" kod isimlerini kullanan Adem Çetinkaya, Pakistan'daki bomba kampında eğitim gördüğünü söyledi. 

İstanbul-Keşmir hattı 
Çetinkaya, İstanbul Emniyeti'nde verdiği 11 sayfalık İfadesinde, "Türkiye'deki mevcut demokratik ve laik sistemi benimsemiyorum. Müslüman olduğum için İslami esaslara dayalı devlet sistemi isterim" derken, İstanbul - Keşmir hattında yaşadıklarını ayrıntısıyla anlattı. 2000'de önce otobüsle Doğubeyazıt'tan Tahran'a gittiğini, oradan uçakla Zehidan kentine geçtiğini anlatan Çetinkaya, şunları söyledi "Buradan Lahor'a geçerek, Laçkeri Tayba Cemaati'nin 'yabancılar bürosu'na gittik. Görevliler bizi otobüslerle Keşmir'de cemaatin kampına götürdü. Dağın kenarında Pakistan devletinden izinli, ufak toprak binalardan oluşan bir kamptı. Hepimizi bir toprak binaya koydular. Burada eğitime başladık." 

'Bombalı saldırı şahadet eylemi' 

Mason Locası'na yönelik eylemi birlikte gerçekleştirdiği Vural'ın15 - 20 Kasım'daki intihar eylemlerinden sonra 'şahadet eylemi' yapmak istediğini belirten Çetinkaya, şöyle devam etti "Benden bomba yapmamı istedi. Patlayıcı için kullanacağımız bir koli 'torpil' denilen maytabı Mercan'da bir dükk ndan 100 milyon liraya aldık. Eylemden birkaç gün önce Elmalı Barajı'nın yakınına gittik, 30 bomba yaptım. 18 büyük elektrik ateşlemeli bomba yaparak yeleklere monte ettim. 11 - 12 adet küçük el bombası şeklinde fitil ateşlemeli bomba, 10 - 15 adet molotof bomba yaptım. Eylem günü bunları çantanın içine koydum. Helalleşip ayrıldık, onlar eyleme gitti." 




</TEXT>
</DOC>
