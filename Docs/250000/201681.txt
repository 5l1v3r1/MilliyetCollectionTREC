<DOC>
<DOCNO> 201681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur03.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de sıcak saatler... CHP Grubu, Genel Kurulu terk etti... 
</HEADLINE>
<TEXT>

     CHP Grup Başkanvekili Kemal Anadol, Genel Kurul Salonu'nu terk etmelerinin AK Parti'ye son uyarıları olduğunu söyledi. CHP Grup Başkanveki Haluk Koç, iktidarın siyasi mücadelesinde İmarzedeleri aileleriyle beraber ''siyasi rehine'' olarak tuttuğunu iddia etti. 
     CHP milletvekilleri Genel Kurul Salonu'ndan ayrıldıktan sonra Grup Başkanvekilleri Kemal Anadol ve Haluk Koç basın toplantısı düzenledi. 
     Anadol, 1920 yılından buyana Meclis'te bugünküne benzer bir olay yaşanmadığını ifade ederek, iktidar partisinin Anayasa ve İçtüzüğü ihlal ettiğini ileri sürdü. Bugünün Parlamento için kara bir gün olarak yazılacağını savunan Anadol, iktidarın İmar Bankası uygulamalarının bir skandal olduğunu söyledi. 
     Anadol, 48 saat süre geçmediği halde imarzedelerle ilgili tasarının ele alınmasına itiraz etmediklerini belirterek, ''Bu laubali iktidara avans tanıdık'' dedi. 380 bin kişiyi ilgilendiren tasarının görüşmelerinin ertelenmesini ''gayri ciddi'' olarak değerlendiren Anadol, birleşimi yöneten TBMM Başkanvekili Sadık Yakut'u da eleştirdi. 
     Yakut'un Meclis Başkanvekili gibi değil, AK Parti Grup Başkanvekillerinin emrinde bir hizmetli gibi davrandığını iddia eden Anadol, imarzedelerle ilgili tasarı görüşülürken Yakut'un ara verdiğini söyledi. Verilen aradan sonra Devlet Bakanı Ali Babacan'ın ''buharlaştığını'' söyleyen Anadol, Komisyon Başkanı Sait Açba'nın yerinde oturmasına rağmen Yakut'un birleşime ara verdiğini söyledi. 
     Hiç kimsenin TBMM'nin itibarının ayaklar altına almaya hakkı olmadığını ifade eden Anadol, iktidarın 380 bin imarzedenin parasını ödemek istemediğini öne sürdü. 
     Anadol, Genel Kurul Salonu'nu terk etmelerinin AK Parti'ye son uyarıları olduğunu kaydederek, 'Umarım CHP'nin davranışı iktidar partisine ders olur, bundan sonraki ilk oturumda İmarzedelerin sorununu çözmek üzere hazırlanan tasarı Meclis'e gelir, bizimle mutabakat halinde bunu çözerler, çözmezlerse hesabını sonuna kadar sormakta kararlıyız'' diye konuştu. 
     
     ''SİYASİ REHİN'' 
     Koç da yaptığı konuşmada, ''oldukça gergin bir gece'' yaşandığını ifade ederek, siyasi iktidarın iki partili bir yapıda her türlü dayatmayı kullanmakta hiçbir sakınca görmediğini iddia etti. İktidarın 380 bin ailenin umudunu sömürmeye devam ettiğini ileri süren Koç, şunları söyledi 
     ''Şimdiye kadar batan veya batırılan tüm bankalarda alacağı olanların parası son kuruşuna kadar ödendi. Niye İmar Bankası'na gelince böyle bir çekince sergileniyor. Bunu düşünmek lazım. Çünkü, iktidar siyasi mücadelesinde bu insanları aileleriyle beraber siyasi rehine olarak tutuyor. Bu kadar küçük bir hesabın peşinde AKP. Parlamento içi veya dışı tüm olanaklarımızı kullanarak bu insanları, mağdurları AKP'nin elinde siyasi rehin olmaktan kurtaracağız. CHP olarak buna söz verdik, bu sözümüzü sonuna kadar tutacağız.'' Amaçlarının tek parti iktidarının dayatması ve ''şımarıklığına'' karşı TBMM'nin onurunu korumak olduğunu ifade eden Koç, ''AKP isteyecek gündem değişecek, AKP isteyecek bakanlar komisyon sırasına oturmayacak, AKP isteyecek salınarak bir başka bakan gelecek... Milletle alay edilmez. Siyasetin onuru böyle korunmaz'' diye konuştu. 
     Koç, AK Parti'lilerin her konuda takiyye içinde olduklarını iddia ederek, ''Dokunulmazlık konusunda takiyye içindeler, İmar Bankası konusunda takiyye içindeler, ettikleri yemine sadık kaldıkları şüpheli olan bir tablo içerisinde Cumhuriyet'in temel ilkeleriyle takiyye içindeler'' dedi. 
     Konuşmasının ciddi bir uyarı olduğunu vurgulayan Koç, devleti yönetmenin ciddi bir iş olduğunu söyledi. Koç, AK Parti'nin ''çoğunluk şımarıklığı içinde sistemi ve demokratik değerleri zorladığını'' iddia etti. 
     
     ''KUMPANYA'' 
     Koç, AK Parti'nin tüm bu yanlışlarında boğulmaya mahkum olduğunu öne sürerek, ''12 Eylül partileri gibi bu toparlama siyasi topluluk, kumpanya mahkum olmaya, yok olmaya adaydır'' diye konuştu. 
     Türkiye'nin bu iktidardan bir an önce kurtulmak zorunda olduğunu söyleyen Koç, bu sorumluluğun tek başına CHP'nin sırtına yüklenemeyecek kadar önemli bir sorumluluk olduğunu kaydetti. Koç, tüm toplum kesimlerini sorumluluklarını yerine getirmeye davet ederek, CHP'nin parlamento içinde AK Parti'ye hak ettiği demokratik cevabı verecek güçte olduğunu ifade etti. 
     ''Evet, bu yasa bu parlamentodan çıkacaktır'' diyen Koç, CHP'nin söz verdiğini, İmar Bankası mudilerinin mağduriyetten kurtulacaklarını söyledi. 
     
</TEXT>
</DOC>
