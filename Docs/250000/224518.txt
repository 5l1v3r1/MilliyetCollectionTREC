<DOC>
<DOCNO> 224518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy10.html </URL>
<DATE> 2004/03/22/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Gül ''İsrail'in saldırısını çok tehlikeli buluyoruz'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''İsrail'in bu sabah yaptığı saldırıyı çok tehlikeli görüyoruz. Bu konuda çok kaygılıyım'' dedi. 
     Gül, partisinin Eskişehir Seçim Koordinasyon Merkezi'ni ziyaretinde yaptığı konuşmada, AK Parti'nin iktidara geldiği 15 aydan bu yana ülkede istikrarı sağladığını belirterek, ekonomideki iyileşmelerin vatandaşa yansımaya başladığını kaydetti. 
     İflas eden bir fabrikanın 15 ayda kendini toparlamasının çok zor olduğu bir ortamda Türkiye'yi adeta ayağa kaldırdıklarını söyleyen Gül, ülkeyi karanlıktan aydınlığa kavuşturduklarını kaydetti. 
     Gül, enflasyon ve faiz oranlarında yaşanan düşüşten sonra sıranın yatırım yapmaya geldiğini ifade ederek, ülkede yatırım hamlesinin başladığını kaydetti. 
     Bakan Gül, açıklamasının ardından basın toplantısı düzenleyerek, gazetecilerin gündeme ilişkin sorularını yanıtladı. 
     
     KIBRIS GÖRÜŞMELERİ 

     Bir gazetecinin, Kıbrıs görüşmeleri sürecinin nasıl devam edeceğine ilişkin sorusuna karşılık Gül, New York'ta görüşmelerin başarıyla tamamlandığını ve Ada'ya gelindiğini kaydetti. Gül, şöyle konuştu 
     ''Ada'da Türk ve Rum tarafı görüşmelere devam etti. Bugüne kadar da bu güreşmeler sürdü. Karşılıklı anlayış çerçevesinde devam eden görüşmelerde esas konularda bir mutabakat çıkmadı. Şimdi İsviçre'ye taşınacak görüşmeler. Burada 24 Mart'ta başlayacak görüşmelere önce dışişleri bakanları katılacak. Rum ve Türk tarafı olacak. Daha sonra başbakanlar katılacak. Başbakanlar toplantıların açılışını yapacak. 25 ve 26 Mart'ta AB zirvesine katılacağız. Toplantılara ayın 29'unda başbakanlar katılacaklar ve Genel Sekreter Annan da gelecek. Orada bir mutabakata varmak için gayret gösterilecek. Mutabakat olmazsa BM Genel Sekreteri plana son şeklini verecek.'' 
     
     ''TÜRKİYE'NİN KAYGILARI KUVVETLENDİ'' 

     Gül, Kıbrıs konusunda önem verdikleri konular bulunduğunu ifade ederek, şöyle devam etti 
     ''Bunlar bizim için en önemli konulardır. Bu konular gerçekleşmezse Ada'da kalıcı bir barıştan bahsetmek zor. Ada'da kalıcı bir barış Ada'nın gerçeklerini dikkate alan, iki kesimliliği kuvvetlendiren ve iki kesimliliği gerçek anlamda iki kesimlilik hale getiren bir modelle ancak olur. Bu konudaki Türkiye'nin kaygıları ne yazık ki Avrupa'da ve Kosova'daki son gelişmelerle bir kez daha kuvvetlenmiştir. Avrupa'nın ortasında, NATO'nun, AB'nin ve bütün ülkelerin dikkatine rağmen kanlı olaylar yaşanmıştır. Öldürmeler, yakmalar, yıkmalar başlamıştır. Orada her iki toplum arasında kalıcı bir sevgi ve beraber yaşama arzusu oluşmadığı için bu olaylar ortaya çıkmıştır. 
     Türkiye, Ada'da bozulmayacak bir barışın sağlanmasını istiyor. Bu barış bir daha bozulmayacak bir barış olsun. Çözüm için her şeyi yapalım, deneyelim, uğraşalım ama gerçekçi olalım, hayalci olmayalım. O açıdan bizim ileri sürdüğümüz tedbirler var. Bu tedbirleri BM Genel Sekreteri Annan dikkate alacaktır. Umarım BM Genel Sekreteri'nden önce bunu biz çözeriz ve Genel Sekreter'e iş kalmaz.'' Gül, Denktaş'ın İsviçre'deki görüşmelere katılması konusunda bir gelişme yaşanıp yaşanmadığı yönündeki soruya karşılık da ''Sayın Denktaş ile beraber başladık, beraber sürdürmemiz çok iyi olur. Denktaş, şu anda gelmeyi arzu etmiyor, tabii ki o kendi bileceği bir iş. Denktaş, kendisi gelmiyor ama Başbakan'a, Başbakan Yardımcısı ve Dışişleri Bakanı'na tam yetki veriyor'' dedi. 
     
     HAMAS LİDERİNİN ÖLDÜRÜLMESİ... 

     Dışişleri Bakanı Abdullah Gül, HAMAS lideri Şeyh Ahmed Yasin'in Filistin'in Gazze Şeridi'nde öldürülmesi ile ilgili olarak da bu konuda defalarca ikazda bulunduklarını belirterek, bölgede barışın gerçekleşmesinin dünya barışına çok büyük katkı sağlayacağını kaydetti. 
     Dünya barışını engelleyen olayların hemen hemen hepsinin altından Filistin-İsrail meselesinin çıktığına işaret eden Gül, şunları söyledi 
     ''Bunun için herkes daha ihtiyatlı olsun, herkes olayları tırmandırıcı olaylardan kaçınsın dedik ama üzülerek görüyorum ki bu sabah yapılan saldırı çok tehlikeli bir olay olmuştur. Bunun ne getireceğini bilmiyorum açıkçası. Olayları tırmandırabilir, terörü tırmandırabilir. İsrail'in bu sabah yaptığı saldırıyı çok tehlikeli görüyoruz. Bu konuda çok kaygılıyım. Bu tür olaylarda birçok masum sivil ve çocuk da yaşamını yitiriyor. İntihar saldırılanı da kınıyoruz. Kınamaya devam ediyoruz. Masum insanların ölmesine neden olan aşırı güçler, Türkiye'nin her zaman kınadığı olaylardır.'' Gül, İsrail'in vatandaşlarını İstanbul'a gitmemeleri konusunda uyardığı yönündeki haberlere ilişkin de ''Bu kendilerinin bileceği bir iş. İstanbul dünyanın en güvenli yerlerinden biridir. O zaman kendilerinin İsrail'den gitmeleri gerekmektedir. İsrail'deki terör olayları İstanbul'daki terör olaylarından çok daha fazladır.'' 
     
</TEXT>
</DOC>
