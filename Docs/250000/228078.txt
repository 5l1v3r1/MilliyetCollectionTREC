<DOC>
<DOCNO> 228078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas14.html </URL>
<DATE> 2004/04/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gençliğin en büyük korkusu Mezun olunca iş bulamamak 
</HEADLINE>
<TEXT>

     Abant İzzet Baysal Üniversitesi'nde AİBÜ yapılan ankette, üniversitede okuyan gençlerin, gelecek korkusu ve mezun olunca iş bulamama endişesi yaşadığı tespit edildi. 
     AİBÜ Fen-Edebiyat Fakültesi Psikoloji Bölümü Öğretim Görevlisi Yrd.Doç.Dr.Asiye Kumru, Fen Bilgisi Eğitim Topluluğu tarafından düzenlenen ''Gençliğin Psikolojik Sorunları'' konulu konferansta, üniversitede okuyan gençlerin psikolojik sorunlarını tespit etmek için farklı fakültelerde okuyan öğrencilerin katılımıyla bir anket yaptıklarını söyledi. 
     Farklı sorular yönelttikleri öğrencilerin büyük bir bölümünün gelecek korkusu, iş bulamama endişesi yaşadıklarını tespit ettiklerini ifade eden Kumru, ''Mezun olunca iş bulamama korkusu gençlerin yaşamını olumsuz etkiliyor. Gençler bu nedenle yoğun bir stres yaşıyorlar'' dedi. 
     Üniversite öğrencileri arasında 15-20 yıl önce yapılan anketlerde üniversite gençliği arasında yükselen değerin aile, arkadaş, iş, dostluk gibi kavramlar olduğuna dikkat çeken Kumru, ''Son birkaç yılda yapılan anketlerde ise gençler arasında yükselen değerin para olduğu tespit edildi. Bana göre sadece para insanı mutlu etmez. Televizyonlarda izliyoruz, eğitim, kültür ve ahlaki birikimlerden yoksun insanların eline para geçince, ortaya kontrolsüz bir insan tipi çıkıyor. Bu rahatsız edici bir durum'' diye konuştu. 
     
     ''2 YILIN BOŞA GEÇTİĞİNE İNANIYORLAR'' 
     Eğitim süresi 4 ila 5 yıl arasında olan fakültelerde eğitim gören gençlerin bir bölümünün, eğitim sürelerinin 2 yılının yaşadıkları nedeniyle boşa geçtiğine inandığını tespit ettiklerini belirten Kumru, ''Üniversitedeki gençlerin büyük bir bölümü aşka inanmıyor. Olumsuzlukla sonuçlanan kız-erkek ilişkileri gençleri yalnızlığa itiyor. Yaşadıklarından olumsuz etkilenen gençlerin büyük bir bölümü, ikinci bir ilişkiye cesaret edemiyor''dedi. 
     Üniversiteye farklı kentlerden gelen gençlerin taşıdıkları farklı ekonomik ve sosyal özellikler nedeniyle zaman zaman uyum sorunu yaşadıklarına dikkat çeken Kumru, küçük kentlerden üniversiteye gelen gençlerde bu sorunun daha büyük olduğuna dikkat çekti. 
     
</TEXT>
</DOC>
