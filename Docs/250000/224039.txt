<DOC>
<DOCNO> 224039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy12.html </URL>
<DATE> 2004/03/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
DYP Bu anketler bir provokasyondur, halk yönlendirilmektedir... 
</HEADLINE>
<TEXT>

     DYP Genel Başkan Yardımcısı Celal Adan, yerel seçim sonuçlarına ilişkin ankete tepki göstererek, ''Bu anketler bir provokasyondur. Özgürlüğün önüne geçilmekte, halk yönlendirilmektedir'' dedi. 
     Adan, partisinin İstanbul İl Başkanlığı'nda düzenlediği basın toplantısında, geçtiğimiz seçimlerde DYP'nin anketlerle mağdur edildiğini savundu. 
     Önceki gün açıklanan ankette de, 78 ilin dışlanarak sadece 3 ilin gündeme getirildiğini ve bunun sonuçlarının da yanlış olduğunu ifade eden Adan, AK Parti'nin birinci parti olarak gösterildiğini hatırlattı. 
     ''Bu anketler bir provokasyondur. Özgürlüğün önüne geçilmekte, halk yönlendirilmektedir'' diyen Adan, ''DYP'li seçmenin bu provokasyona gelmeyeceğini'' kaydetti. 
     ''Söz konusu anketin Türkiye'yi başka bir eksene taşıma noktasında bir iradenin tezahürü olduğunu'' ileri süren Celal Adan, sözlerini şöyle sürdürdü 
     ''Geçmişte anketlerle milleti AK Parti-CHP eksenine kitlediler. Sonra çıkıp özür dilediler. DYP, bu oyunu Türkiye'nin bütün mahallelerinde, sokaklarında bozmaktadır. Biz, barajın çok üstündeyiz. O kesin. Türkiye'nin her tarafında sokağın içindeyiz. 2-3 şirketin hükümetle iyi geçinmesinin oyunuyla kimsenin halkı bu provokasyona getirmeye hakkı yok.'' DYP Genel Başkan Yardımcısı Adan, ''1 hafta önce yapılan bir ankette katılımcılar yüzde 70 oranında 'oy kullanırken adaya bakarım' derken, 1 hafta sonra ise AK Parti'nin yüzde 51 oy oranıyla önde çıkmasının çelişkili olduğunu'' savundu. 
     Anket sonuçları açıklanmadan 1 gün önce bütün gazetelere ilan verildiğini de kaydeden Adan, ''Burada bir kurgu var. Siyaseti bırakın halk tanzim etsin. Masa başında tanzim etmeyin. Bu anketler, lokal de olsa birilerini etkiliyor'' dedi. 
     
</TEXT>
</DOC>
