<DOC>
<DOCNO> 246792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun49.html </URL>
<DATE> 2004/06/10/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Reagan'a tutulan yasın günlük maliyeti 423 milyon dolar... 
</HEADLINE>
<TEXT>

     Eski ABD Başkanı Ronald Reagan için tutulan ulusal yasın günlük maliyetinin federal düzeyde 423 milyon dolar olduğu, eyalet düzeyindeki maliyetlerin de hesaplanması durumunda, bu rakamın çok daha arttığı belirtildi. 
     Başkan Reagan için cuma günü yapılacak cenaze töreninin güvenlik masraflarının birkaç milyon doları bulacağı ifade edilirken, esas kaybın bundan kaynaklanmadığı, ana maliyeti 1,8 milyon kişiden oluşan federal iş gücünün bir günlük kaybının oluşturduğu kaydedildi. 
     Başkan Bush tarafından imzalanan bir talimatla, ulusal güvenlik, polis ve diğer bazı temel hizmetler dışında bütün federal çalışanların cuma günü ulusal yasa katılmaları emredilirken, Personel Yönetim Ofisi tarafından verilen rakamlara göre, federal işgücünün tamamının bir günlüğüne işi bırakmasının maliyeti 423 milyon doları buluyor. Ancak yetkililer, federal iş gücünde yer alanların ne kadarının işlerini bırakarak ulusal yasa katılacaklarının henüz tam netleşmediğini belirtiyorlar. 
     Ulusal yasa federal düzeydeki katılımın yanı sıra, bazı eyaletler de yasa katılabilmeleri için çalışanlarına cuma günü için izin verdi. Bu bağlamda çalışanlarına izin veren Kaliforniya'da yasa katılımın maliyetinin 59 milyon dolar olacağı, aynı iznin New York eyaleti için de 44 milyon dolarlık bir maliyet getireceği kaydediliyor. 
     Kansas, Massachusetts, Kentucky, Rhode Island, Texas, Connecticut, Nebraska, Missouri, Oklahoma, Delaware, New Mexico ve Wyoming'deki eyalet düzeyindeki resmi kurumlar da cuma günü kapalı olacak. 
     Federal çalışanların ulusal yas gününe katılması uygulaması ilk olarak 25 Kasım 1963 tarihinde ABD Başkanı John F. Kennedy'ye suikast düzenlenmesini müteakip ilan edilen üç günlük ulusal yas ile başlamıştı. 
     Ulusal yas, daha sonra ölen dört Amerikan Başkanı - Dwight D. Eisenhower 1969 , Harry S. Truman 1972 , Lyndon B. Johnson 1973 ve Richard Nixon 1994 - için de ilan edilmişti. 
     
</TEXT>
</DOC>
