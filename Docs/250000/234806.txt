<DOC>
<DOCNO> 234806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun06.html </URL>
<DATE> 2004/04/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Saddam mahkemede nasıl savunulacak İşte taktikler... 
</HEADLINE>
<TEXT>

     Bülent Keneş 

Devrik Irak lideri Saddam Hüseyin'i mahkemede savunacak Fransız avukat Jacques Verges'in, taktik olarak iddia makamındakileri suçlayan bir yöntem izleyeceği öne sürüldü. 
     Verges'in ''savunma taktiklerini'' konu alan Amerikan CBS televizyonu, Fransız avukatın ABD'ye karşı, yıllar boyunca Saddam Hüseyin'e verdiği destekten dolayı önemli suçlamalarda bulunacağını, ABD Savunma Bakanı Donald Rumsfeld gibi yetkilileri de mahkemeye çağırabileceğini bildirdi. 
     CBS, Verges'in şarbon ihracatı da dahil olmak üzere ABD'nin 1980'li yıllarda 10 yıl boyunca Saddam Hüseyin'e verdiği destek ve Rumsfeld'in 1983 ve 1984 yıllarında Irak'a yaptığı iyi niyet görevinden bahsedeceğini belirtti. 
     Verges, CBS'e yaptığı açıklamada, Rumsfeld'i ''zehir satan bir gezgin satıcı'' olarak niteledi. Verges, ''Bu kitle imha silahları Irak hükümetine ABD tarafından satıldı. Rumsfeld bu satıştan, bu pazarlıktan ve bu piyasadan sorumlu olanlardan biri'' diye konuştu. 
     ABD'nin yargılamadan önce Saddam Hüseyin'i öldürebileceğini söyleyen Verges, ABD'yi hem yargıç, hem de cellat olmakla suçladı. Verges, ''Başkan Bush ABD Başkanı George Bush 'Saddam Hüseyin suçludur' dedi. 'O öldürülmeliydi' dedi. Ancak, George Bush bir yargıç değildir. Adalet alanında herhangi bir gücü yoktur'' ifadelerini kullandı. 
     Verges'in bu davada avukatlık yapma konusunda Saddam Hüseyin'in yeğeni tarafından ikna edildiğini belirten CBS, ''Saddam Hüseyin'in tam da Verges'e göre bir müşteri olduğu'' yorumunu yaptı. 
     CBS'in ''300 bin insanı öldürmekle suçlanan bir insanı savunmakta bir sorun görmüyor musunuz '' sorusunu, Verges, ''Bu sayı beni şaşırttı. Ben Irak'ta ambargo yüzünden ölen 500 bin çocuk olduğunu biliyordum'' şeklinde yanıtladı. 
     Fransız avukat Verges'in daha önce de Saddam Hüseyin benzeri müvekkillerinin olduğunu belirten CBS, bunların listesini ''20. yüzyılın kitle katliamı yapan isimler kataloguna'' benzetti. CBS, bu isimlerin Gestapo'nun Lyon Şefi Klaus Barbie, iki milyon Kamboçyalıyı öldüren Pol Pot'un suç ortağı Khieu Samphan, sıradışı terrorist Çakal Carlos ve Sırp lider Slobodan Miloşeviç olduğunu kaydetti. 
     Cesur bir genç avukat olarak mesleğe başlayan Verges, mesleğinin ilk yıllarında Fransız ordusunun işkenceyle itirafa zorladığı Cezayirlilerin avukatlığını üstlendi. İkinci Dünya Savaşı'nda ise Nazilere karşı Fransız ordusu saflarında savaştı. Geçmişte solun önde gelen savunucularından olan Verges, 1983'te Klaus Barbie'nin savunmasını üstlenince şimşekleri de üzerine çekti. 
     Verges, Barbie'nin savunmasını neden üstlendiğini şöyle açıkladı 
     ''Biliyorsunuz ben linçe karşıyım ve linç insanlarda bir eğilimdir. Bir linçe hazırlanılırken, suçlu olduğu iddia edilenle linç yapacaklar arasında durmak benim için bir gurur vesilesidir.'' Verges, Barbie'nin savunması sırasında Nazi yanlısı Vichy hükümeti ile işbirliği yapmış Fransızların tek tek ismini vermiş ve Barbie'nin sömürge ülkelerinde katliamlar yapan Fransız ordusundan daha kötü biri olmadığını savunmuştu. Mahkemenin sonunda Barbie, 341 suçlamadan mahkum olmuştu. 
     Verges, bu davayı kaybetmesinin çok önemli olmadığını, önemli olanın Fransızların kendi tarihleriyle yüzleşmesini sağlamak ve bir tarih dersi vermek olduğunu söylemişti. 
     Saddam Hüseyin'in yargılanacağı mahkemede ABD'yi sanık sandalyesine oturtmaya çalışacağı belirtilen Verges, ''Eleştirdiğim ABD değil. ABD'nin gerçek liderleri'' diye konuştu. 
     Verges'in yanı sıra Saddam Hüseyin'i savunmak üzere, Saddam Hüseyin'in karısı tarafından tutulmuş bir de Ürdünlü avukat bulunduğu belirtiliyor. 
     
</TEXT>
</DOC>
