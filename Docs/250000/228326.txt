<DOC>
<DOCNO> 228326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/ekonomi/eko07.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardemir gözünü Irak pazarına dikti 
</HEADLINE>
<TEXT>

   Irak'a 5 bin ton ray satışı için teklif veren Kardemir, bu ülkeden yanıt bekliyor 
      SEÇKİN ÜREY Karabük 
   
   Kuruluşunun 67. yılını Devlet Bakanı Ali Babacan'ın katıldığı törenle kutlayan Kardemir Irak'a ihracat için teklif verdi. 
   Kardemir Genel Müdürü Osman Kılavuz, Irak'la 5 bin ton ray satışı için görüşmeler yaptıklarını belirterek, "Biz teklifimizi verdik. Karşı tarafın cevabını bekliyoruz" dedi. 
   2003'te 10 bin ton demiryolu rayı ürettiklerini kaydeden Kılavuz, bunun tamamını Devlet Demiryolları'na sattıklarını anlattı. Kılavuz, "Devlet Demiryolları ile yaptığımız görüşmeler sonucunda yakın gelecekte yeni siparişler alacağımız gözüküyor" diye konuştu. 
   
   Babacan oğluyla geldi 
   Kardemir'in kuruluş yıldönümü törenlerine katılan Devlet Bakanı Ali Babacan, beraberinde oğlu Kerem'i de getirdi. Baba - oğul Babacanlar, törenin ardından çelik üretiminin yapıldığı haddehaneleri gezdi. Kerem Babacan, gezi sırasında babasının korumalarının elini bırakmadı. Öte yandan Babacan, törendeki konuşmasında, "Sosyal boyutu olmayan, tekelleşmeye zemin hazırlayan, ulusal çıkarları zedeleyen özelleştirmeler kabul edilemez" dedi. 
   
   
</TEXT>
</DOC>
