<DOC>
<DOCNO> 219669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/spo04.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan zafer yemini 
</HEADLINE>
<TEXT>

      
   Özel program 
   BORDO- Mavili takımda pazar günkü zorlu Beşiktaş maçı için alarm verildi. Teknik Direktör Ziya Doğan, "Beşiktaş'ın gücünü ve artılarını biliyorum. Ancak sahada asla mahkum bir takım olmayız" dedi. Dün tesislerde basın toplantısı düzenleyen tecrübeli teknik adam, "Bu maça özel olarak hazırlanıyoruz. Üç gün öncesinde antrenmanlarımızı kapatacağız. Karşılığında taraftarımıza üç puan sözü veriyoruz" diye konuştu. 
   
   'Çok istiyorum' 
   DOĞAN, Beşiktaş'ın İstanbulspor yenilgisi ile daha da hırslanacağını savunup, "Bu maçtan galip ayrılsalardı, işimiz daha kolay olacaktı. Liderliği bıraktıkları için daha gayretli olacaklardır" diye konuştu. Trabzonspor'un hocası, "Başarıya çok ihtiyacım var. Beşiktaş'ı yenmeyi inanın çok istiyorum. Sakatlığı olana sözüm yok, ama sahaya sağlam çıkan savaşacak. Başka yolu yok" ifadelerini kullandı. 
   
   İbrahim yok    KARADENİZ ekibi, Beşiktaş maçının hazırlıklarını dün yaptığı çift çalışmayla sürdürdü. Yağmur altındaki ilk antrenmanda topsuz çalışan İbrahim Ege'nin maçta görev alamayacağı öğrenildi. Sağ ayak bileğine darbe alan Mehmet Yılmaz çalışmayı yarıda bıraktı. Bu futbolcunun durumunun ciddi olmadığı bildirildi. 
   
   
</TEXT>
</DOC>
