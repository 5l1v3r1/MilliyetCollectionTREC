<DOC>
<DOCNO> 243015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo15.html </URL>
<DATE> 2004/05/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Erol Kaynak Biz etik değerlerimize sahip çıkmalıyız... 
</HEADLINE>
<TEXT>

     Beşiktaş Kulübü başkan adaylarından Erol Kaynak, Beşiktaş'ın sorunlarını orta ve uzun vadede çözeceklerini belirterek, ''Biz etik değerlerimize sahip çıkmalıyız''dedi. 
     Kaynak, Silivri İlçesi'ndeki Klasis Otel'de katıldığı gecede yaptığı konuşmada, Beşiktaş camiasını kucaklamak için yola çıktıklarını belirterek, şunları kaydetti 
     ''Biz etik değerlerimize sahip çıkmalıyız. Bu sözcüğün ne kadar değerli olduğunu ne yazık ki üzüntüyle görüyoruz. Basında günlerdir Beşiktaş ile ilgili bir şeyler yazılıp çiziliyor. Buna dur dememiz ve Beşiktaş'ın geçmişteki önemli değerlerini bugünlere taşımamız gerekiyor.'' Birkaç arkadaşlarının parasıyla yola çıkmadıklarını da belirten Kaynak, ''Kısa vadede nakite ihtiyaç olabilir. Bu şartları bilerek yönetime talip olduk. Orta ve uzun vadede sorunu tümüyle ortadan kaldırmak için yola çıktık'' dedi. 
     Akatlar, Fulya ve İnönü Stadı ile ilgili projelerinin bulunduğunu da belirten Kaynar, ''İnönü Stadı'nın 4 metre aşağıya indirilmesi ile kapasitesi 10 bin 500 kişi artacak. Ayrıca tesislere 5 bin kişilik spor salonu ve kongre salonu kazandırma düşüncemiz de var'' diye konuştu. 
     Kaynak'a destek vermek üzere toplantıya katılan spor yazarı Vedat Okyar da kitaplarını imzaladı. 
     
</TEXT>
</DOC>
