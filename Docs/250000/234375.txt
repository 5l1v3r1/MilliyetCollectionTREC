<DOC>
<DOCNO> 234375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun28.html </URL>
<DATE> 2004/04/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İran'da Ermeniler gösteri yaptı... 
</HEADLINE>
<TEXT>

     İran'ın başkenti Tahran'da Ermeniler, sözde Ermeni soykırım günü nedeniyle gösteri yaptı. 
     Başkentteki Serkisyan Kilisesi önünde toplanan Ermeni göstericiler, Türkiye aleyhine sloganlar atıp, pankartlar taşıdı ve üzerinde Türk bayrağı bulunan bir tişörtü ateşe verdiler. 
     Her yılın aksine bu yıl, Ermenilerin Serkisyan Kilisesi'nden BM bürosuna yapmak istedikleri yürüyüşe izin verilmedi. 
     Gösteride yapılan konuşmalarda ve dağıtılan bildiride Ermeni soykırım iddiaları yinelendi. 
     Bu arada, polisin, bir grup Azerinin Ermeni göstericilere tepki göstermesi üzerine çıkan kavgadan sonra, 2'si Azeri, 6'sı Ermeni 8 kişiyi gözaltına aldığı öğrenildi. 
     
     CUMHURİ İSLAMİ GAZETESİ 
     Öte yandan, muhafazakar Cumhuri İslami gazetesi, ''Türkiye ve Ermeniler arasındaki eski bir dava nedeniyle İran'da yapılan gösterilerin, iki tarafla da sorunu bulunmayan İran yönetimini rahatsız ettiği'' yorumunu yaptı. 
     Gazete, İran'ın her iki tarafla da sorunu olmadığı için güvenlik güçlerine bu durumun daha fazla sürdürülmesine izin vermemesi çağrısında bulundu. 
     
</TEXT>
</DOC>
