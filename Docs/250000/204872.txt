<DOC>
<DOCNO> 204872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/spor/spo01.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta mutlu son 
</HEADLINE>
<TEXT>

   Yönetimin pazarlık imkanı bile tanımadığı Tümer Metin ve Ahmet Yıldırım imza atmayı kabul etti 
      
   'Zorluk çıkarmadı' 
   RONALDO ve İbrahim Üzülmez ile sözleşme yenilenmesinin ardından Tümer Metin ve Ahmet Yıldırım da Beşiktaş'ın verdiği tekliflere "evet" yanıtını verdi. Sezon sonunda sözleşmesi bitecek olan Tümer ile iki yıllığına daha anlaşma sağlandı. II. Başkan Hüsnü Güreli, tecrübeli oyuncunun kendilerinin istediği koşullarda takımda kaldığını ifade ederek, "Kendisiyle görüştüm. Bize zorluk çıkarmadı" açıklamasını yaptı. 
   
   İkişer yıllık 
   TÜMER'E, yıllık 1 trilyon 500 milyar lira ödeneceği, Ahmet Yıldırım'ın da 1 trilyon 300 milyar lira alacağı öğrenildi. Tatilde olan Ahmet'in, menajeri aracılığıyla kulübe haber gönderip, imza atmaya hazır olduğunu ilettiği bildirildi. Hüsnü Güreli, "İki oyuncumuzla da anlaşmak bizi mutlu etti" diye konuştu. Brezilyalı Zago ile de tatil dönüşü masaya oturulup, anlaşılması bekleniyor. 
   
   Effa teklifi    Golcü arayışlarını sürdüren yönetime menajerler Elazığspor'un Kamerunlu futbolcusunu önerdiler 
   Garanti verildi 
   ARA transferde forvet mevkisine takviye yapmayı planlayan Beşiktaş'ta son olarak Effa'nın ismi gündeme geldi. Yönetim ile temasa geçen menajerler, hava toplarındaki hakimiyeti ve ceza sahası içindeki etkinliği ile dikkati çeken Elazığsporlu futbolcu için transfer garantisi verdi. Kamerunlu oyuncunun bonservis sorunun takas yoluyla da çözülebileceği bildirildi. 
   
   Düğüm çözülecek 
   LUCESCU ile yönetim arasında forvet transferi konusunda görüş ayrılığı ortaya çıktı. Yönetim, UEFA'da görev alamayacak bir oyuncunun alınmasına kesinlikle yanaşmazken, Rumen hoca transfer şartları uygun ve kaliteli bir yabancı olması halinde Avrupa'da forma giymiş bir oyuncuya da sıcak bakabileceğini bildirdi. Bu konudaki son karar 10 Ocak'taki toplantıda verilecek. 
   
   Altınsay noktayı koydu    Kıstas Avrupa 
   YÖNETİCİ İbrahim Altınsay, dış transferde takıma katmayı düşündükleri oyuncunun mutlaka UEFA Kupası maçlarında oynaması gerektiğini, aksi bir alternatifi düşünmediklerini söyledi. Genç yönetici, "Ayrıca formda olmalı ve takıma çabuk uyum sağlamalı. Bunun yanında hocamız Lucescu'nun da onay vermesi gerekir. Bu konudaki çalışmalarımız sürüyor" dedi. 
   
   'Lüksümüz yok' 
   TRANSFER edilecek futbolcunun Valencia ile oynanacak UEFA Kupası maçında görev alacak konumda olması gerektiğine işaret eden Siyah - Beyazlı yönetici, şöyle devam etti "Alacağımız yabancı oyuncuyla takımdaki yabancı kontenjanımız yediye çıkacak. Bu da Türkiye şartlarında büyük bir risk. Bizim tribünde oturacak yabancı oyuncu alma lüksümüz yok". 
   
   12'den vurdular    LİGİN ilk yarısını yenilgisiz lider tamamlayan Beşiktaş, topladığı puan bakımından son 12 sezonun en başarılı dönemini geçiriyor. Teknik Direktör Mircea Lucescu'nun öğrencileri, 14 karşılaşmada 43 puana ulaşarak, maç başına 2.52 puan toplayıp, namağlup şampiyon olduğu 1991-92 sezonundan bu yana en verimli ilk yarıyı yaşadı. Beşiktaş, 1991 - 92 sezonun ilk devresinde 15 maçta 39 puan toplayıp, 2.60 ortalama tutturmuştu. 
   
   Erdoğan gün sayıyor    Muhalefetin, Bilgili'ye rakip olması için müthiş bir baskı yaptığı eski yönetici, adaylığını açıklamaya hazırlanıyor 
   ORHAN YILDIRIM 

   Sıcak bakıyor 
   BEŞİKTAŞ'TA 25 Ocak'ta yapılacak kongrede Başkan Serdar Bilgili'nin karşısına sürpriz bir adayın çıkması gündeme geldi. Bilgili'nin son dönem yönetiminde görev alan ve asbaşkanlık yapan Levent Erdoğan'ın, muhalefetin yoğun baskıları karşısında daha fazla direnemediği öğrenildi. Erdoğan, Yıldırım Demirören ve Kıvanç Oktay'ı istifaya götüren olayların ardından görevinden ayrılmıştı. Büyük destek bulan Erdoğan'ın, önümüzdeki günlerde adaylığını açıklaması bekleniyor. 
   
   B planı hazır 
   BAŞKAN adayı çıkarmakta güçlük çeken muhalefetin en büyük umudunu Erdoğan'a bağladığı bildirilirken, eski yönetici Fikret Orman'ın ise adaylığa olumsuz baktığı ileri sürüldü. Öte yandan Erdoğan'ın, son dakikada yarışa girmekten vazgeçmesi durumunda, grupların yönetimi protesto etmeyi düşündüğü öğrenildi. Muhalefetin ya oy kullanmayacağı, ya da genel kurulda tepki olarak Serdar Bilgili ve ekibinin listesini kırmızı kalemle çizmeyi planladığı iddia edildi. 
   
   İki isim tamam 
   BAŞKAN Bilgili'nin yeni listesine girecek isimlerden 2.5 ile 5 milyon dolar arasında para istenmesi de sıkıntı yaratıyor. Celal Kolat'ın bu nedenle yönetime girme fikrinden vazgeçtiği, ayrıca 5 milyon dolar talep edilen Burhan Enuştekin'in de duruma büyük tepki gösterdiği bildirildi. Mehmet Hanif ve Doğan Küçükemre'nin ise listeye girmesi kesinlik kazandı. Mevcut yönetim ise, Bilgili'nin kimlerle yollarını ayıracağını merakla bekliyor. 
   
   Mezarlık istediler    Divan Kurulu'nun dünkü toplantısında bazı üyeler, Ümraniye'deki tesislerin yanına mezarlık yapılmasını talep etti 
   Şaşırtan çıkış 
   SİYAH - Beyazlı kulübün dün yapılan olağan Divan Kurulu toplantısında üyelerden ilginç bir istek geldi. Kendilerine ait mezarlığın yapılması talebinde bulunan üyeler, Ümraniye'deki tesislerin yanına böyle bir yerin yapılabileceğini savundular. Bu arada ezeli rakiplerinin bilançolarında borç haneleri katlanırken, Beşiktaş ise en rahat dönemlerinden birini yaşıyor. 
   
   Borç 15 trilyon 
   DİVAN Başkanı Şeref Nasır, 150 divan kurulu üyesinin katıldığı ve yaklaşık üç saat süren toplantıda kulübün toplam borcunun 15 trilyon 750 milyar lira olduğunu açıkladı. Yönetimi İbrahim Altınsay, İsmail Ünal, Hüseyin Mican ve Behçet Ümitlen'in temsil ettiği toplantıda kongre için denetleme, tarih ve müze, disiplin ile seçme ve sicil kurullarının aday adayları da belirlendi. 
   
   Hassan tehlikesi    MİLLİ takımda bulunan Ahmed Hassan, Mısır'ın Afrika Kupası'nda finale kalması halinde ikinci yarının ilk dört haftasında takımdaki yerini alamayacak. Grubunda Kamerun, Zimbabwe ve Cezayir ile mücadele eden Mısır, 14 Şubat'ta finali yapılacak kupanın da en iddialı takımları arasında gösteriliyor. Golcü oyuncu, finale çıktıkları taktirde, ilk dört maçta ve Türkiye Kupası'ndaki üçüncü tur ile geçilmesi halinde çeyrek final mücadelesinde forma giyemeyecek. 
   
   İbrahim temkinli    Artvin'den Kırıkkale'ye geçip, Keskinspor'u çalıştıran eski takım arkadaşı Yener Ersoy'u ziyaret eden İbrahim, en yakın rakipleri ile aralarındaki 9 puan farkın önemli olmadığını söyledi. Sözleşme yenilemenin mutluluğunu yaşayan tecrübeli oyuncu, "Geçmişte Fenerbahçe açık farkla önde olmasına rağmen şampiyonluğu kaybetmişti" dedi. 
   
   
</TEXT>
</DOC>
