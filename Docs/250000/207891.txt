<DOC>
<DOCNO> 207891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sondun22.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de ilk kez bir sol parti başkanlığında hükümet kuruldu 
</HEADLINE>
<TEXT>

     Cumhurbaşkanı Rauf Denktaş tarafından 29 Aralık 2003 Pazartesi günü hükümeti kurmakla görevlendirilen Cumhuriyetçi Türk Partisi CTP Genel Başkanı Mehmet Ali Talat, koalisyon hükümetini sağ bloktaki Demokrat Parti DP ile kurdu. 
     KKTC'de 14 Aralık'ta yapılan milletvekili genel seçiminden yüzde 35 oy oranı ve 19 milletvekiliyle birinci parti çıkan CTP, geniş tabanlı hükümet arayışlarının sonuçsuz kalması üzerine, mecliste 7 milletvekili bulunan DP ile koalisyon hükümeti kurdu. Böylece Kıbrıs Türk siyasi tarihinde ilk kez bir sol parti başkanının başbakanlığında hükümet kuruldu. 
     CTP-DP hükümetinde 4 bakanlık DP'ye, 6 bakanlık da CTP'ye verildi. 
     Talat, hükümeti kurmakla görevlendirildiğinde yaptığı açıklamada, ''hiçbir hükümet modeline kapalı olmadıklarını'' belirterek, ''Bu hükümete ihtiyacımız var. Çünkü Mayıs 2004 gerçek bir tarihtir. Çözümü mutlaka sağlamak zorundayız. Türkiye ile istişare ederek, en kısa sürede bir çözüme varabilecek bir hükümet modeli peşinde olacağız'' demişti. 
     Cumhurbaşkanı Denktaş ve Türkiye'nin geniş tabanlı bir hükümet kurulması istemlerine karşın, 50 sandalyeli KKTC Cumhuriyet Meclisi'nde CTP ve DP'nin üye sayısı 26. Oldukça kritik bir sayı olmasına karşın, güvenoyu almak için yeterli. CTP'nin, meclisteki kritik sayıyı da dikkate alarak ve meclisin daha verimli çalışmasını sağlamak amacıyla CTP'ye bağlı bakanlıklara meclis dışından atama yapması bekleniyor. Bu arada, DP ve CTP, 1993'te yapılan erken genel seçimin ardından, DP başkanlığında 2.5 yıl süren koalisyon hükümeti kurmuştu. DP-CTP hükümeti üç kez bozulmuş ve yeniden kurulmuştu. 
     
     GÜVEN OYLAMASI 
     KKTC Anayasası'nın 106. maddesine göre hükümeti kurmakla görevlendirilen kişi, en çok 10 bakandan oluşan Bakanlar Kurulu listesini, en geç 15 gün içinde cumhurbaşkanına sunmak veya bu görevini iade etmek zorunda. 
     Hükümeti kurma süresi yarın sona erecek CTP Genel Başkanı Talat, CTP-DP hükümetinin bakanlar kurulu listesini yarın Cumhurbaşkanı Rauf Denktaş'a sunacağını açıkladı. 
     Bakanlar Kurulu listesinin Cumhurbaşkanı tarafından atanması halinde yeni hükümetin programı, atanma tarihinden sonra en geç bir hafta içinde Cumhuriyet Meclisi'nde okunacak. 
     Programın okunmasından iki tam gün sonra, hükümet programı üzerinde görüşmeler başlayacak. Görüşmelerin tamamlanmasından bir tam gün sonra da güvenoyuna başvurulacak. 
     Cumhuriyet Meclisi İçtüzüğü'nün 129. maddesi, güven oylamasının açık oyla yapılmasını öngörüyor. Oylamada, güvenoyu verenlerin sayısı, ret oyu verenlerin sayısından fazlaysa bakanlar kurulu güvenoyu almış olacak. Aksi halde bakanlar kurulu güvenoyu almamış olacak ve başbakanın, istifasını cumhurbaşkanına sunması gerekecek. 
     
</TEXT>
</DOC>
