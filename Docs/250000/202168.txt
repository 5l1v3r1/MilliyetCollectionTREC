<DOC>
<DOCNO> 202168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun04.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Saddam'ın yakalanması, derin yaraları iyileştirecek 
</HEADLINE>
<TEXT>

     İran, Irak'ın devrik Devlet Başkanı Saddam Hüseyin'in yakalanmasından memnun olduğunu bildirdi. 
     İRNA'nın haberine göre, Dışişleri Bakanlığı sözcüsü Hamid Rıza Asefi, yaptığı açıklamada, İranlıların, Irak halkının mutluluğunu paylaştığını belirterek, ''Saddam'ın yakalanması, İran halkının, özellikle şehit ve sakat kalanların yakınlarının derin yaralarını iyileştirecek'' dedi. 
     Saddam'ın suç tarihinin, özellikle Irak halkına ve bölge ülkelerine karşı kimyasal silah kullanmasının unutulamayacağını söyleyen Asefi, Saddam'ın ve işbirlikçilerinin yargılanmasının insanların ihlal edilmiş haklarının iadesine yardımcı olacağını kaydetti. 
     Asefi, Saddam'ın yakalanmasıyla iktidarın Irak halkına verilmesinin kolaylaşacağını ve işgalci güçlerin bölgeden uzaklaşacağını umduğunu da belirtti. 
     Saddam'ın İran'a saldırmasıyla başlayan İran-Irak savaşı 8 yıl sürmüş, 1980-1988 yıllarındaki savaşta İran büyük can kaybı ve maddi kayıp vermişti. 
     
</TEXT>
</DOC>
