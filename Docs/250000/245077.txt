<DOC>
<DOCNO> 245077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo28.html </URL>
<DATE> 2004/06/03/ </DATE>
<TIME> 19.09 </TIME>
<AUTHOR>  </AUTHOR>
<HEADLINE>
Mustafa Yıldız, Elazığspor kulübü başkanlığı'na aday oldu. 
</HEADLINE>
<TEXT>

     Elazığ Genç İşadamları Derneği ELGİAD Başkanı Mustafa Yıldız, Elazığspor Kulübü Başkanlığı'na aday olduğunu açıkladı. 
     Yıldız, dernek binasında yaptığı basın toplantısında, 3 gün önce belediye başkanı Süleyman Selmanoğlu önderliğinde, kulüp başkanı Baki Aydın ve işadamlarının katılımıyla bir toplantı yapıldığını hatırlatarak, burada, kulübün borçları, problemleri ve yönetime aday olacakların durumlarının tartışıldığını söyledi. 
     Kulübün yaklaşık 4 trilyon lira borcu olduğunu kaydeden Yıldız, Selmanoğlu ve katılımcıların da baskılarıyla, yapılan adaylık teklifini kabul ettiğini açıkladı. 
     Yıldız, şunları söyledi 
     ''İşimiz çok zor ve büyük bir risk taşıyor. Bu riski kabul etmeden önce, çeşitli görüşmeler yaptık. Belediye Başkanı Selmanoğlu'nun vereceğini söylediği destekler bizim için bir güvence, cesaret ve karar nedeniydi. Daha sonra milletvekillerimizle, Vali Kadir Koçdemir ve işadamlarımızla görüşerek, yönetim kurulu listemizin yüzde 95'lik kısmını tamamladık, son şeklini vermek için uğraşıyorum. 5 Haziran'daki kongrede aday olacağımı tüm kamuoyuna duyuruyorum.'' Yıldız, transferde vakit kaybedilmemesi için kongrenin ertelenmemesi gerektiğini belirterek, tüm delegeleri kongreye katılmaya davet etti. 
     
</TEXT>
</DOC>
