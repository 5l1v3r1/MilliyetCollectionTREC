<DOC>
<DOCNO> 212032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur26.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul 3. Bağımsız Film Festivali 12-22 Şubat'ta 
</HEADLINE>
<TEXT>

     Oscar adayı ve önemli film festivallerinin ödüllü filmleri ile son 2 yılda yapılmış bağımsız film örneklerinden oluşan toplam 40 filmin gösterileceği '' f İstanbul 3. AFM Uluslararası Bağımsız Film Festivali'', 12-22 Şubat tarihleri arasında gerçekleştirilecek. 
     Festivalin tanıtımı amacıyla Beyoğlu'ndaki AFM Sinemaları'nda düzenlenen basın toplantısında konuşan AFM Sinemaları Genel Müdürü Mehmet Altıoklar, bu yılki festivalde, Oscar'a aday olmuş, Berlin, Toronto ve Sundance gibi önemli festivallerde ödül almış ve son 2 yıl içerisinde yapılmış ilginç bağımsız 40 filmin yer alacağını söyledi. 
     Altıoklar, festivalin sadece bağımsız filmleriyle değil, alternatif partileri ve atölye çalışmalarıyla da ''dolu dolu bir program'' içerdiğini kaydetti. 
     Toplantıda ayrıca, festival koordinatörleri Serra Civil ve Pelin Turgut, festival programını anlatarak, fragmanlar eşliğinde programda yer alan filmlerin tanıtımını gerçekleştirdiler. 
     ''Hit Filmler'', ''Yeni Bakışlar'', ''Gökkuşağı Filmleri'', ''Genç Avrupa'', ''Amerika '' ve ''Nöbetçi Sinema'' başlıkları altında sunulacak toplam 40 filmi kapsayan festival, 12-22 Şubat tarihleri arasında gerçekleştirilecek. 
     Festivalin ''Türkiye'den Özel Gösterim'' bölümünde de iki amatör sinemacının bir film senaryosunu değerlendirme macerasını kara mizah ve belgesel tarzında ele alan ''Bir Tuğra Kaftancıoğlu Filmi'' adlı çalışma gösterilecek. 
     
     ETKİNLİKLER 
     Festival kapsamında, 16 Şubat Pazartesi günü, yönetmen Kutluğ Ataman'ın katılacağı ''Sinema ve Uyarlama'' konulu sohbet toplantısı AFM'de, Avrupalı yönetmenler ve festival koordinatörlerinin katılacağı ''Yuvarlak Masa Yeni Avrupa Sineması'' konulu toplantı da Bilgi Üniversitesi Dolapdere Kampusü'nde yapılacak. 
     '' f'den Atölyeler'' programı kapsamında da ''Serra Yılmaz ile sinemada oyunculuk üzerine sohbet'' 18-19 Şubat tarihlerinde, ''Ali Demirel ile müzik videosu'' da 15 ve 17 Şubat'ta gerçekleştirilecek. 
     Festivalde ayrıca, 14 Şubat Sevgililer Günü nedeniyle Tophane-i Amire'de ''Love '', 18 Şubat'ta Tepebaşı'ndaki Academy 14'te ''Gökkuşağı'' ve 22 Şubat Pazar günü de AFM'de kapanış partisi düzenlenecek. 
     Öte yandan, Türk yönetmenlerin çektiği ve festival kapsamındaki yarışmaya katılan 126 kısa filmden de örnek gösterimler yapılacak ve yarışmada dereceye girenlere ödülleri verilecek. 
     
</TEXT>
</DOC>
