<DOC>
<DOCNO> 228169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yazar/akyol.html </URL>
<DATE> 2004/04/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Lozan'da 'böcek' var mıydı 
</HEADLINE>
<TEXT>

   
   DİPLOMASİ hayatının önemli yönlerinden biri gizliliktir. Sonunda her şey açıklanır, parlamentoya sunulur ama görüşmeler sürerken eldeki kartlar, taktikler çok gizli tutulur. 
   Bunun için tedbirler alınır. 
   Dünkü Milliyet'te çok ilginç bir haber vardı. Türk heyetinin toplantılar yaptığı odada, önceden "böcek" araması yapılmış. "Böcek" yani gizli dinleme cihazı. 
   Telefonların dinlenmesi ihtimaline karşı "filtre"ler takılmış. 
   Dahası, uzaktan dinlemeyi önlemek için "karıştırıcılar" kurulmuş. Çünkü çağımızda, bir odaya cihaz koymadan, orada konuşulanları uzaktan 'dinleyen' cihazlar da var. 
   Çağımızda bütün önemli gizli görüşmelerde böyle tedbirler alınıyor. 
   Telefonu özelleştirirsek devletin gizli görüşmeleri dinlenir diyenlere ithaf olunur... 
   
   LOZAN müzakereleri yapılırken ne böyle dinleme cihazları vardı ne de önleme cihazları... 
   Türk heyeti Ankara ile telefonda görüşmüyor, telgrafla haberleşiyordu. 
   Fakat, masaya oturunca İsmet Paşa ve Rıza Nur bakıyordu ki, Ankara ile yaptıkları gizli telgraflaşmaları Lord Curzon biliyor 
   Hem İsmet Paşa'nın Ankara'ya, hem Ankara'nın 'şöyle yap' diye İsmet Paşa'ya çektiği telgrafları biliyor 
   Curzon, Türk heyetinin karşısına 'hazırlanmış' çıkıyor 
   İsmet Paşa ve Türk heyeti, elindeki kartı onlardan gizleyerek masada açmak istediği halde, Lord Curzon masaya 'hazırlanmış' olarak oturuyor 
   Türk heyeti telefon kullanmıyordu. O zaman uzaktan dinleme cihazı icat edilmemişti. Türk heyetinin odasında "böcek" de olamazdı. 
   Peki Türk heyetinde, karşı tarafa bilgi sızdıran bir "köstebek" mi vardı 
   
   TÜRK heyetinde köstebek falan asla yoktu. 
   Lozan'la Ankara arasında iki telgraf hattı vardı Romanya üzerinden geçen hat Fransızların, Akdeniz'den geçen hat İngilizlerin kontrolündeydi. Akdeniz hattı teknik olarak daha iyi çalıştığı için Türkler bu hattı kullanıyordu. 
   Ve İngiliz istihbaratı "telgraf hatlarına girerek" Ankara ile İsmet Paşa arasındaki telgrafları öğreniyordu tabii şifre kodlarını çözdükleri zamanlarda 
   Ben bu bilgiyi, akademisyen Fatma Müge Göcek'in, Lozan dolayısıyla sunduğu tebliğden öğrendim. The Politics of History and Memory A Multidimensional Analysis of Lausanne Peace Conference, sf.19 - 21 
   İsmet ve Mustafa Kemal Paşa'larla Rauf Bey, tabii ateş çemberinden geçmişler nice tecrübeler yaşamışlar. Göcek'e göre, telgraf hatlarına 'müdahale' olduğundan şüphelenmiş olmalılar ki, Mustafa Kemal zaman zaman kapalı zarf içinde yeni şifre kodlarını Lozan'a elden göndermiş, İngilizlerin çözdüğü kodların yerine yeni kodlar... 
   Gizlilik korunabilseydi neticeler farklı olur muydu Mesela Türklerin Musul için veya Patrikhane'yi yurtdışına çıkarmak için çok fazla ısrarlı olmayacaklarını İngilizler 'istihbar' etmişler miydi Bilmiyorum. 
   Lozan büyük bir başarıdır. Analitik ve irdeleyici gözle bakmak onu küçültmez. Ama Lozan'ı iyi öğrenmek bize çok şey öğretir. 
   
      
   
   
</TEXT>
</DOC>
