<DOC>
<DOCNO> 249074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur11.html </URL>
<DATE> 2004/06/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Er ''Terör olayları nedeniyle polis müteyakkız değil'' 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, artan terör olayları nedeniyle polisin müteyakkız olmasının söz konusu olmadığını belirterek, ''Polis, yaptığı görev gereği zaten hep dikkatlidir'' dedi. 
     Er, Emniyet Genel Müdürlüğü'nde haftalık bilgilendirme toplantısı düzenledi. 
     Yaz mevsimiyle birlikte tarım faaliyetleri ve turizmin yoğunlaşması üzerine ek trafik önlemleri aldıklarını belirten Ramazan Er, kazalardaki ölüm ve yaralanmalarda aşırı hız, alkollü araç kullanma, arkadan çarpma, hatalı sollama ve emniyet kemeri kullanmama gibi hataların etkili olduğunun belirlendiğini kaydetti. Bu nedenle yaz aylarındaki denetimlerde bazı ek önlemlerin alınacağını vurgulayan Er, sinyalizasyon, trafik işaretleri ve yaya geçitlerinin ilgili kuruluşlarla koordinasyon sağlanarak yeniden gözden geçirileceğini ifade etti. 
     Hız ihlallerine karşı trafik ekiplerinin mesailerinin yüzde 25'ini bu konuya ayıracağını, ekiplerin karayollarına sürücülerin görebileceği şekilde konuşlandırılacağını belirten Ramazan Er, otobüs terminallerine giriş çıkış yapan araçlar ile tarım araçları üzerinde kontrollerin artırılacağını kaydetti. Er, yurt dışından gelen turist ve gurbetçi vatandaşların trafik istasyonlarında dinlenme imkanı bulabileceklerini de bildirdi. 
     Türkiye'de faaliyet gösteren organize suç örgütleri hakkında da bilgi veren Er, organize grupların özellikle inşaat, toptan gıda, tekstil, giyim, lokanta, atık madde, taşımacılık, turizm, eğlence, otomobil, petrol nakliyatı ve ticareti, emlak, döviz, talih oyunları temizlik ve sosyal güvenlik sektörlerine ilgi gösterdiklerini kaydetti. Bu konuda yapılan yasal düzenlemeleri de anlatan Er, bu sayede bir çok çete mensubu ve elebaşlarının yakalandığını söyledi. 
     Polisin 6 yılda çete mensuplarına yönelik operasyonlarında 14 bin 305 kişinin yakalandığını belirten Er, organize suç gruplarına yönelik çalışmaların özenle sürdürüldüğünü bildirdi. 
     Trafik müfettişlerinin denetimlerde aktif rol oynadıklarını anlatan Er, bazı basın yayın organlarında trafik müfettişliği uygulamasının kalkacağına dair haberlerin yeraldığını hatırlatarak, ''Böyle bir durum söz konusu değildir'' dedi. 
     Polis meslek yüksekokullarına giriş başvurularının 26 Temmuz-6 Ağustos tarihleri arasında yapılacağını kaydeden Er, ÖYS sınavında 190 ham puan alanların bu sınava girebileceğini söyledi. 
     
     SORULAR 

     Ramazan Er, ABD Başkanı George W. Bush'un Ankara ziyareti ile ilgili alınacak güvenlik önlemi konusunda bir soru üzerine, ''Ankara polisi bugüne kadar çok sayıda devlet başkanı ağırladı. Bu konuda deneyimli. Gereken önlemler alınacaktır'' dedi. 
     Er, cezaevinden tahliye olan kapatılan DEP'in eski milletvekillerinin şu ana kadar pasaport müracaatları olmadığını bir soru üzerine belirtti. 
     El Kaide örgütünün ''Celladı'' olarak nitelendirilen Ebu Musab Zarkavi adındaki kişinin Türkiye'de olduğuna dair haber konusunda da Er, ''Herhangi bir giriş-çıkış tespit edilemedi'' diye konuştu. 
     Doğu ve Güneydoğu'da artan terör olayları nedeniyle polise ''kırmızı alarm'' verilip verilmediği sorusunu yanıtlarken de Er, ''Herhangi bir müteyakkız durumumuz yok. Her zamanki gibi önlemlerimiz sürüyor. Polis zaten yaptığı görev gereği her zaman dikkatlidir'' dedi. Er, bölgeye özel harekat timinin takviyesinin söz konusu olmadığını da bildirdi. 

     
</TEXT>
</DOC>
