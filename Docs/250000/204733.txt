<DOC>
<DOCNO> 204733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/spor/spo04.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi savunma hücumdur 
</HEADLINE>
<TEXT>

   Trabzonspor Teknik Direktörü, "Defansımızı güçlendireceğiz. Ancak asla korkak değiliz. İkisini de dengede tutarak başarıya ulaşmak istiyoruz" diye konuştu 
   
   Stratejisi belli 
   TRABZONSPOR Teknik Direktörü Turgay Semercioğlu, ikinci yarı için stratejisini belirledi. Beşiktaş ile zirve mücadelesinde geri kalmayıp, puan farkını azaltmak istediklerini söyleyen Semercioğlu, savunma ile hücum dengesini iyi ayarlayacaklarını ifade etti. Bordo - Mavili ekibin çalıştırıcısı, "En iyi savunma hücumdur ama en iyi hücum da savunmadır, mantığıyla hareket etmeliyiz. Eğer birini bırakır, diğerine sarılırsak başarılı olamayız" dedi. 
   
   'Bu takım ezer geçer' 
   FUTBOLDA savunmanın da çok önemli olduğunu vurgulayan Semercioğlu, "Ama asla korkak değilim" dedi. Semercioğlu şöyle devam etti "Bir kere kalede ve defansta iyi olacaksınız. Az gol yiyeceksiniz. Şampiyon takımlara bakarsanız, hepsi başarılı oldukları dönemlerde süper kalecilere ve savunmalara sahiptir. Bugün Fatih ve Gökdeniz gibi fizik gücü yüksek çok sayıda oyuncumuz olsa inanıyorum ki, bu takım ezer geçer." 
   
   Üç büyüklere ziyaret    İSTANBUL'DA Fenerbahçe, Galatasaray ve Beşiktaş yönetimlerini ziyaret edecek olan Trabzonspor Yönetimi, transfer de konuşacak. Sarı - Lacivertliler'in Başkanı Aziz Yıldırım ile görüşecek olan Başkan Atay Aktuğ'un, Alper, Hakan Bayraktar ve Mahmut Hanefi'den ikisinin transferini ele alacağı belirtildi. Öte yandan Akçaabat Sebatspor Yönetimi dün yeni yönetimi ziyaret etti. 
   
   Güneş'e müracaat    TRABZONSPOR, eski futbolcusu, Milli Takımlar Teknik Direktörü Şenol Güneş'ten yardım isteyecek. Görevi gereği çeşitli ülkelere giden, birçok maç izleyen Güneş'in özellikle yabancı konusunda kapısını çalacak olan Bordo - Mavililer, "Kendisi Trabzonlu ve bu formayı giydi. Bize en uygununu da en iyi o bilebilir" diye konuştu. 
   
      Oumar ve Bayram ayrıldı    Oumar ile Bayram, Trabzonspor ile yollarını ayırdı. Asbaşkan Nevzat Şakar ve yönetici Süleyman Atal ile düngörüşen Oumar'ın menajeri alacakları olan 150 bin dolara karşılık oyuncusunun bonservisini aldıklarını söyledi. Yönetim, Bayram ile de sözleşmeyi fesh etti. 
   
   
</TEXT>
</DOC>
