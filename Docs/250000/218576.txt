<DOC>
<DOCNO> 218576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo40.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'dan futbol... AS Roma, Ruslarla anlaştı... 
</HEADLINE>
<TEXT>

     UEFA Kupası'nda Gaziantepspor'un rakibi olan AS Roma'nın Rus petrol şirketlerinden ''Nafta Moskva'' tarafından satın alındığının resmen duyurulması artık an meselesi. 
     AS Roma'nın Cuma günü ertelenen yönetim kurulu toplantısının pazar günü yapılacağı belirtilirken, İtalyan basınındaki haberlerde ise taraflar arasında anlaşma sağlandığı yazıldı. 
     AS Roma, ''Nafta Moskva''nın önerdiği 400 milyon euro ile ekonomik krizi çözüme kavuşturarak, UEFA'nın belirlediği standartlar doğrultusunda tam bir Avrupalı kulüp olmayı hedeflediği vurgulandı. 
     İtalyan basınındaki haberlerde AS Roma'nın Ruslarla yeni bir sayfa açmasının ardından, transfer çalışmalarına da hız verilerek, Vieri, Davids ve Jankulovski'nin sarı-kırmızılı kulübün renklerine bağlanacağını ileri sürüldü. 
     AS Roma'nın Teknik Direktörü Fabio Capello'nun yeni patronlara daha şimdiden sıcak mesaj göndermesi dikkati çekti. Capello, ''Yeniden canlanmak için paraya ihtiyacı olan İtalyan futboluna yeni kaynak getirecek olan herkesi, sevinçle karşılarız. Yeter ki ciddi olsunlar. Ruslar da bana göre bu konu da son derece ciddi'' dedi. 
     
     AS ROMA GAZİANTEP MAÇI ÖNCESİNDE PARMA'YLA KARŞILAŞACAK 
     Çarşamba günü UEFA Kupası rövanş maçında Gaziantepspor'u ağırlayacak AS Roma, yarın ise Serie A'daki lig maçında deplasmanda AC Parma ile karşılaşacak. 
     Teknik direktör Capello, Gaziantep'te aldıkları yenilgiye atıfta bulunarak, ''UEFA Kupası'nda aldığımız yenilgi, kulübün satılacağına ilişkin dedikodulardan kaynaklanmadı. Biz, kulübün sorunlarına kafayı takmaksızın, bizden bekleneni fazlasıyla verebilecek bir takımız'' dedi. 
     Parma'da oynanacak karşılaşmada kaptan Totti'nin, sırt ağrılarını tam olarak atlatamamış olsa da oynaması bekleniyor. Parma'da halen süren kar yağışı ise, yarınki karşılaşma için ciddi bir kaygı oluşturmaya devam ediyor. 
     
     AS ROMA'NIN RUSLARA SATILMASINI HÜKÜMET DE ONAYLADI 
     Bu arada, AS Roma'nın bir Rus şirketine satılmasına İtalyan hükümetinden de onay geldi. İtalyan hükümet yetkilileri, Süleyman Kerimov başkanlığındaki ''Nafta Moskva'' ile Rusya Devlet Başkanı Vladimir Putin'in yıldızlarının barışmadığı şeklindeki iddiaların gerçeği yansıtmadığını, dolayısıyla AS Roma'nın Ruslara satılmasının İtalya Başbakanı Silvio Berlusconi ile Putin arasındaki dostane ilişkileri zedeleyebileceği söylentilerini inandırıcı bulmadıklarını belirttiler. 
     İtalya hükümetinin Spordan Sorumlu Bakan Yardımcısı Mario Pescante, ''Elimde net bilgiler var. Oluşturulacak konsorsiyumdaki isimler, Vladimir Putin'e yakın kişiler. Rusya Olimpiyat Komitesi Başkanı bana, İngiltere' deki Abramoviç örneğini anımsatarak, piyasalarımızın birbiriyle daha fazla yakınlaşmasını temin etmek için futbolu önemli bir bağlantı olarak algıladıklarını söyledi'' diye konuştu. 
     
</TEXT>
</DOC>
