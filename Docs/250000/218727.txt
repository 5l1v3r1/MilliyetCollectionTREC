<DOC>
<DOCNO> 218727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun32.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision birincisi Sertab Erener, gurbetçilerden destek istiyor 
</HEADLINE>
<TEXT>

     Eurovision Şarkı Yarışması'nda geçen yıl Türkiye'ye birinciliği getiren Sertab Erener, yarın İngiltere'de piyasaya çıkacak ''No Boundaries'' albümü için bu ülkede yaşayan Türklerden destek istedi. 
     İspanya, Yunanistan, Polonya, Finlandiya, Macaristan ve Belçika'da daha önce piyasaya çıkan, önümüzdeki günlerde de İsveç, Almanya ve İsviçre'de müzikseverlerle buluşacak albümün 11 parçadan oluştuğunu anlatan sanatçı, ''Every Way That I Can'' single'ının Eurovision'da kazandığı başarının umut yarattığını ve Sony Music gibi büyük bir firmanın albümüne yatırım yapmasının önemine işaret etti. Sertab Erener, ''Onlar bu albümden büyük başarı bekliyor. Onların açısından bu geleceği olan bir albüm'' dedi. 
     Bununla birlikte, ''dışa kapalı olan büyük İngiliz müzik piyasası konusunda kaygılar taşıdığını'' belirten Erener, ''Zira bu albüm Türkiye'nin sesi. Türk müziği, yani bu piyasa için tümüyle yabancı, tümüyle yeni'' diye konuştu. 
     Sony'nin üç gündür İngiltere'de yaptığı röportajlar ve katıldığı programları reklam ve promosyon olarak şimdilik yeterli bulduğunu belirten Erener, yakın zamanda İngiltere'yi yeniden ziyaret ederek, bazı etkinliklere katılabileceğini anlattı. 
     Eurovision yarışmasından bu yana geçen bir yıl boyunca Türkiye'den çok Avrupa'da olma imkanı bulduğunu ve bu süreçte aslında yurtdışına açılmaya çalışan sanatçıların ne kadar yalnız kaldıklarını daha iyi anladığını kaydeden sanatçı, ''Bu, mutlaka değişmeli. Türk toplumu birbirini tutmalı, ortak başarılar için ortak çabalar gösterilmeli. Benim yolculuğum her ne kadar kişisel olarak görünüyorsa da, aslında bütün bir toplumun desteğine ihtiyacım var'' dedi. 
     Bunun için de yurtdışında yaşayan Türklerin albümü satın alıp, listelerde yer bulmasını sağlamalarını isteyen Sertab Erener, ''İngiltere'deki 200 bin Türkün yüzde 10'u bile bu albümü alsa, büyük bir destek olacak. En önemli şey bu'' diye konuştu. 
     Sertab Erener, kendisini Eurovision'un İngiltere finalleri için Londra'da çağıran İngilizlerin üç dansçısına vize ve çalışma izni vermemelerini ise ''siyasi bir tavır'' olarak niteledi. Erener, yanında getirebildiği kareografi sayesinde, İngiliz dansçıların üç günde eğitilebildiklerini ve bu sayede şovun hakkıyla yapılabildiğini ifade etti. 
     Erener ve beraberindekiler, öğleden sonra Türkiye'ye hareket etti. 
     
</TEXT>
</DOC>
