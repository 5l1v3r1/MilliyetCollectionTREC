<DOC>
<DOCNO> 214502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko31.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar korkusu bazı etkinlikleri erteletti... 
</HEADLINE>
<TEXT>

     Yoğun kar yağışı beklentisine yönelik meteorolojinin uyarısı sonrası, İstanbul'da yarın yapılması planlanan bazı etkinlikler ertelendi. 
     İstanbul Büyükşehir Belediye Başkanı Ali Müfit Gürtuna'nın katılımıyla Büyükşehir Belediyesi'nin 5 yılının değerlendirileceği ''5 Yıldır Gece Gündüz'' toplantısı, beklenen olumsuz hava koşulları nedeniyle ileri bir tarihe bırakıldı. 
     Türkiye Bilişim Vakfı TBV öncülüğünde kurulan ve elektronik sertifika hizmet sağlayıcısı olarak faaliyet gösterecek Elektronik Bilgi Güvenliği A.Ş.'nin tanıtım toplantısı da iptal edildi. 
     Abdi İbrahim İlaç'ın Sağlık Bakanlığı ile hayata geçireceği ''Demir Gibi Türkiye'' projesinin tanıtım toplantısı ertelenirken, ''Altın Kelebek 2003 TV Yıldızları Yarışması'' ödül töreni de 19 Şubat'a alındı. 
     Avon'un Swissotel'de düzenleyeceği ''Sevgililer Günü Yarışması'' da meteorolojinin uyarısı nedeniyle iptal edilen etkinlikler arasında yer aldı. 
     İstanbul Valisi Muammer Güler, beklenen olumsuz hava koşulları nedeniyle 12 Şubat Perşembe ve 13 Şubat Cuma günleri İstanbul'da örgün ve yaygın eğitime ara verileceğini açıklamıştı. Kamu kurumlarındaki personel de yarın öğle saatlerinden itibaren mesailerini erken saatte bitirecekler. 
     
</TEXT>
</DOC>
