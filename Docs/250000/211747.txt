<DOC>
<DOCNO> 211747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo07.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan Anlaşma sezon sonuna kaldı... 
</HEADLINE>
<TEXT>

     Galatasaraylı futbolcu Ümit Karan, sarı-kırmızılı kulübün yöneticileriyle yaptığı görüşmede bir iki pürüz dışında birçok konuda anlaştıklarını belirterek, ''Ancak şimdilik sözleşme yenilemeyi rafa kaldırdık'' dedi. 
     Ümit, kendisine ait ''www.umitkaran.org'' adresli internet sitesinde yaptığı açıklamada, gelinen noktada her iki tarafın da transfer görüşmelerinin sezon sonunda yapılmasının uygun olacağına karar verdiğini vurgulayarak, şu açıklamalarda bulundu 
     ''Sezon sonunda Galatasaray ile olan mukavelem sona eriyor. Bir süredir bu konu ile ilgili olarak yöneticilerimiz ile görüşme halindeydik. Aslında, ufak tefek pürüzler dışında da bir çok konuda anlaştık. Ancak görüşmeleri mukavelemin bitiş tarihine erteledik. Bu sözlerimden kesinlikle 'Ümit Karan Galatasaray ile anlaşamadı' anlamının çıkarılmasını istemiyorum. Galatasaray çok büyük bir kulüp ve ne yaptığını, ne yapacağını iyi biliyor. Ben de profesyonel bir futbolcuyum. Ekmeğimi ve yaşantımı futbol oynayarak kazanıyorum. Bu doğrultuda, gerek kulübüm, gerekse ben profesyonellik gereği, sezon sonu şartları tekrardan görüşmemizin doğru olacağına karar verdik.'' Galatasaray formasını onurla ve büyük bir sevgiyle taşıdığını kaydeden Ümit, ''Eğer Fatih Terim, bana şans verirse aynı duygularla taşımaya da devam edeceğim. Ama eğer Terim, uygun görmez de forma vermezse kendisine saygı göstermek ve onun kararlarına uymaktan başka yapabileceğim bir şey yok. Bu teknik direktörümüzün takdir hakkıdır'' görüşüne yer verdi. 

     
</TEXT>
</DOC>
