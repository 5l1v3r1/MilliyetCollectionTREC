<DOC>
<DOCNO> 228620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun45.html </URL>
<DATE> 2004/04/05/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Bush Irak'ta boyun eğmeyeceğiz 
</HEADLINE>
<TEXT>

     ABD Başkanı George Bush, Irak'taki şiddet eylemlerine ve saldırılara boyun eğmeyeceklerini ve bu ülkede demokratik bir rejim kurulana kadar kalacaklarını söyledi. 
     Bush, Kuzey Carolina eyaletindeki Charlotte kentinde yaptığı konuşmada, son günlerde Irak'ta birbiri ardına meydana gelen olaylarla ilgili olarak, ''Teröristler ve eşkıyalar bizi yıkamaz. Bu katillerin değerleri yok'' ifadesini kullandı. 
     Başkan Bush, ''Özgür bir Irak, terörizme karşı savaşta büyük bir zafer olacaktır'' dedi, bununla birlikte ABD'nin ''zor bir işe kalkıştığını'' da kabul etti. Bush, özgür bir Irak'ın Ortadoğu'yu değiştireceğini, dünya ve Amerika'yı daha güvenli yapacağını da sözlerine ekledi. 
     Bu arada Beyaz Saray sözcüsü Scott McClellan, radikal Şii lider Mukteda El Sadr'ı ''terörist örgütlerin'' müttefiki olmakla suçladı. 
     Bush'la aynı uçakta olan McClellan, birkaç gündür Irak'ta El Sadr taraftarlarının yükselttiği ayaklanma hareketinin tecridi bir gelişme olduğunu belirterek, son Şii ayaklanmasının genel bir Şii hareketi olmadığını kaydetti. 
     McClellan, El Sadr'ın Irak halkının özgürlüğü ve demokrasiyi istemeyen bir kişi olduğunu ileri sürerek, ''Bu tek kişi egemenliğe geçiş sürecini çökertmeye çalışıyor'' dedi. 
     Amerikan ordusu, Sadr yanlılarıyla koalisyon kuvvetleri arasındaki kanlı çatışmaların ardından başkent Bağdat ve Sünni üçgeninde yer alan Felluce'de operasyon başlatmıştı. 
     
</TEXT>
</DOC>
