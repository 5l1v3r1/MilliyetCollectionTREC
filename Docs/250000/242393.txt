<DOC>
<DOCNO> 242393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy14.html </URL>
<DATE> 2004/05/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yıldırım "ABD'den KKTC'ye doğrudan uçuşa olumlu bakıyorlar" 
</HEADLINE>
<TEXT>

     Ulaştırma Bakanı Binali Yıldırım, ABD'den KKTC Ercan Havalimanı'na doğrudan uçuş yapılması konusuna olumlu bakıldığını bildirdi. 
     Ulaştırma Bakanı Binali Yıldırım, resmi davetlisi olarak dün Türkiye'ye gelen ABD Ulaştırma Bakanı Norman F. Mineta ile Yıldız Parkı'ndaki Malta Köşkü'nde bir görüşme gerçekleştirdi. 
     Yıldırım, görüşme sonrası yaptığı açıklamada, esas itibariyle denizcilik, hava taşımacılığı, havaalanları ve uçakların güvenliği gibi konuları ele aldıklarını söyledi. 
     Özellikle karayolu taşımacılığında trafik kazalarının azaltılması, ulaşım modları arasında dengenin sağlanmasının Türkiye'nin olduğu kadar ABD'nin üzerinde çalıştığı konulardan biri olduğunu kaydeden Yıldırım, ''Bu yüzden de taşımacılığın karayolundan denize kaydırılması, sahil taşımacılığının geliştirilmesi konularında tecrübelerimizi paylaşmanın yararlı olacağını gördüm'' diye konuştu. 
     Hava güvenliği konusunda özellikle 11 Eylül'den sonra ABD'de çok ciddi gelişmeler sağlandığını da belirten Yıldırım, bu konuda gerek eğitim, gerekse havaalanı güvenliğinin artırılması yönündeki müşterek çalışmaların da devam ettiğini bildirdi. 
     1 Temmuz'dan itibaren yürürlüğe girecek olan Gemi ve Liman Güvenliği Otomatik Tanıma Sistemleri ile ilgili yaptıkları çalışmalar hakkında da konuk Ulaştırma Bakanı'na bilgi verdiklerini söyleyen Yıldırım, görüşmede ayrıca, THY'nin yeni projeleri ve KKTC'deki referandum sonrası gelişmelerle ilgili karşılıklı düşüncelerini ifade ettiklerini bildirdi. 
     Yıldırım, her yönüyle faydalı bir görüşme olduğunu belirterek, ABD Ulaştırma Bakanı Mineta'ya ziyareti için teşekkür etti. 
     
     KONUK BAKAN MINETA 
     ABD Ulaştırma Bakanı Norman F. Mineta da gösterdikleri sıcak konukseverlik için Bakan Yıldırım ve çalışma arkadaşlarına teşekkür etti. 
     Bakan Yıldırım'la dostluklarının özellikle geçen yıl Eylül ayında Washington'daki sivil havacılık ve güvenlik konularındaki toplantılarda pekiştiğini kaydeden Mineta, bugün de oldukça yararlı bir toplantı yaptıklarını söyledi. 
     Mineta, ''Birçok konuda işbirliğimizi geliştirmeye karar verdik. Birlikte yapacağımız çalışmalar ve işbirliğimiz devam edecek'' diye konuştu. 
     ABD Ulaştırma Bakanı Mineta, bir basın mensubunun ''KKTC'ye doğrudan uçuşları başlatmayı düşünüyor musunuz '' şeklindeki sorusu üzerine, ''Bu konuyla ilgili çalışma ve görüşmeler karşılıklı sürüyor. Ercan Havalimanı ile ilgili bana bir doküman sunuldu. Şu anda buna bakıyorum'' dedi. 
     Yıldırım da aynı konuyla ilgili soru üzerine, toplantıda bu konuyu görüştüklerini belirterek, ''Olumlu bakıyorlar. AB ile müşterek bir program içerisinde çalışmalar devam ediyor'' dedi. 
     Binali yıldırım, bir başka üzerine de bu konuda zaman vermenin zor olduğunu söyledi. 
     
</TEXT>
</DOC>
