<DOC>
<DOCNO> 211945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko30.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliyetler uygun olursa SSK serbest eczanelerle çalışacak... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, yaklaşık 33 milyon SSK'lının ayakta tedavilerde serbest eczanelerden ilaç teminine prensipte sıcak baktıklarını ama maliyetler açısından sektör temsilcileri ile yapılan pazarlıkların devam ettiğini söyledi. 
     Bütçe üzerindeki en büyük yüklerden birini oluşturan sosyal güvenlik açığının aşağı çekilmesi için kurumlar bazında da tasarruf önlemleri uygulanıyor. Geçen sene ilaca yaklaşık 2.5 katrilyon ödeyen SSK, mart ayında geçmeyi planladığı ilaçta provizyon sistemi ile yüzde 15'lere varan kaçak ilaç kullanımını azaltmayı planlıyor. 
     Başesgioğlu, "Türkiye'de iş sağlığı ve güvenliğinin iyileştirilmesi" projesi toplantısında bir soru üzerine, "Kurumun SSK kaldırabileceği ağır bir yük olmazsa, biz prensip olarak serbest eczanelere açılmayı düşünüyoruz" diye konuştu. 
     SSK'lıların ilaç erişiminde yaşadığı sıkıntıların farkında olduklarını söyleyen Başesgioğlu, Bağ-Kur ve Emekli Sandığı sigortalıları gibi, SSK'lıların da ilaçlarını serbest eczanelerden temin etmeleri için sektör temsilcileri ile görüşmelerin sürdüğünü söyledi. 
     Geçen yıl başına kadar SSK, ilaç üreticileri ile protokol imzalayarak direkt temin yöntemini uyguluyordu. Yeni kamu İhale yasası gereğince ise protokolü devam etmeyen ilaçları kurum, ihale yöntemi ile satın alıyor. kuruluş yasası gereğince de eczane açabilen SSK'da 830 eczacı çalışıyor. 
     "SSK olarak, burada maliyet konusunun dikkat alınması gerekiyor" diyen Başesgioğlu, ilaca erişimin kolaylaşması ile tüketimin de artacağını ve bu yükün de hesaplanması gerektiğine işaret etti. 
     
     SSK ilaç sektöründen indirim bekliyor 
     Başesgioğlu, SSK'nın özel eczanelerle çalışabilmesi için ilaç sektöründeki üretici, dağıtıcı ve eczacının belli oranlarda indirim yapması gerektiğini söyledi. 
     Arada depocu, dağıtım şirketi ve eczacı gibi maliyetleri artırıcı unsurlar olmadığı için SSK, ilaçları piyasa değerinden ortalama yüzde 35 daha ucuza satabiliyor. 
     Reuters'a bilgi veren SSK Sağlık İşleri Genel Müdürü Servet Karahan, sektör temsilcileri ile yapılan toplantılarda sektörün SSK'ya yerli ilaç için yüzde 21, ithal ilaç içinse yüzde 10.5 indirime gidebileceklerini ilettiklerini söyledi. 
     "SSK ise indirim oranlarının yerlide yüzde 25, ithal ilaçta yüzde 12.5 olmasını istiyor" diyen Karahan, indirimin ancak bu rakamlara yükseltilmesi ile kurumun kaldırabileceği bir maliyete ulaşacaklarını söyledi. 
     Karahan, ilaç sektörünün önünü görmek için sağlık bakanlığı tarafında çıkarılacak İlaç alımı kararnamesini beklediğini belirtti ve kararnameden sonra görüşmelerin sonuçlanmasını beklediklerini kaydetti. 
     Karahan, sektörün şu an için önerdiği rakamların SSK'ya ek 500 trilyon lira yük getirdiğini bunun 300 trilyona çekilmesi ile uygulamaya geçilebileceğini ifade etti. 
     
</TEXT>
</DOC>
