<DOC>
<DOCNO> 222543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo26.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da galibiyet sevinci... 
</HEADLINE>
<TEXT>

     Samsunspor Kulübü Basın Sözcüsü Ercan İnce, ''Diyarbakırspor maçı puan cetvelindeki üst sıra hedefimiz için çok önemliydi'' dedi. 
     İnce, AA muhabirine yaptığı açıklamada, Diyarbakırspor karşısında alınan 3-1'lik galibiyetten hem teknik heyetin hem de yönetim kurulunun çok memnun olduğunu söyledi. 
     Bu maçla Samsunspor'un gücünü bir kez daha kanıtladığını belirten İnce, Diyarbakırspor maçına oyuncuların iyi motive olduğunu ve maçta çok iyi performans sergilediklerini kaydetti. 
     Alınan galibiyetle hedeflerine hızla ilerlediklerini söyleyen İnce, şöyle konuştu 
     ''Diyarbakırspor maçı puan cetvelindeki üst sıra hedefimiz için çok önemliydi. Bunun herkes farkındaydı. 'Kazanmamız gerekiyor' düşüncesi herkesin beyninde yer etmişti. Oyuncularımız çok iyi hazırlandı ve sahaya çıkıp kazandılar. Önümüzde yine zorlu maçlar var. Üst sıralara adım adım yaklaşıyoruz.'' İnce, deplasmanda oynayacakları Gaziantepspor maçının hazırlıklarına yarın başlayacaklarını bildirdi. 
     
</TEXT>
</DOC>
