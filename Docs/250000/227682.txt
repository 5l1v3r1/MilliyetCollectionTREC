<DOC>
<DOCNO> 227682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo28.html </URL>
<DATE> 2004/04/01/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Taffarel, Galatasaray ile sözleşme imzaladı... 
</HEADLINE>
<TEXT>

     Galatasaray Kulübü, eski kalecisi Brezilyalı Claudio Andre Taffarel ile kaleci antrenörü olarak sözleşme imzaladı. 
     Taffarel, Florya Metin Oktay Tesisleri'nde gerçekleştirilen, Kulüp İkinci Başkanı ve Futbol Şube Sorumlusu Ergun Gürsoy'un da katıldığı törende imzayı attı. 
     Galatasaray'a geldiği için çok mutlu olduğunu bildiren Taffarel, ''Dünyanın öbür ucundan beni çağırdılar ve Galatasaray için geldim. Galatasaray camiasına, beni hatırladıkları için çok teşekkür ediyorum'' dedi. 
     Galatasaray'a döndüğü için çok heyecanlı olduğunu gizlemeyen Taffarel, ''Eskiden kaleciydim. Şimdi kaleci antrenörü olarak dönüyorum. Eski günlerde olduğu gibi elimden gelenin en iyisini yapacağım'' diye konuştu. 
     Ergun Gürsoy da Taffarel'in kalecilik kariyerini anlatmaya gerek duymadığını belirterek, şunları söyledi 
     ''Kendisi bugünlerde Galatasaray'da eksik olan gülümsemeyi, arkadaşlığı pekiştirmek, geliştirmek için burada bulunuyor. Herkesin sevdiği bir oyuncuydu. O bizim evladımız. Yabancı olarak düşünmüyoruz. Bize UEFA Kupası'nı kazandıran kadrodaydı. Ne kadar isterse burada kalabilir.'' 
     
     TRANSFER SÖYLENTİLERİ 

     Gürsoy, son günlerde Trabzonsporlu futbolcular Gökdeniz ve Fatih'in transfer edileceğiyle ilgili söylentilere açıklık getirdi. 
     Medyadaki haberlerin, Trabzonlu ve bu şekilde iş yapan biri olarak kendisini zor durumda bıraktığını kaydeden Gürsoy, ''Kimseyi üzmek istemiyorum. Benim söylemediğim şeyler, ağzımdan yazılıyor. Ben sözleşmesi olan futbolcular için Alıyorum, satıyorum diyemem'' dedi. 
     Bugün Ronaldo ve Beckham gibi dünyanın en iyi yıldızlarının birçok kulübe gidip geldiğini ifade eden Gürsoy, şöyle devam etti 
     ''Bizden Fatih, Fenerbahçe'ye gitti. Böyle şeyler oluyor. Bu prim haline getirilmesin. Spekülasyonlar karşı tarafı rencide edecek şekilde olursa husumete gider. Ancak kulüpler, başkanlar anlaşırsa bu tür transferler gerçekleşebilir.'' Ergun Gürsoy, Trabzonspor Kulübü Başkanı Atay Aktuğ'un çocukluk arkadaşı olduğunu ve aynı okulda okuduklarını da vurgulayarak, ''Kendisi bize, Fatih ve Gökdeniz'i satacak olurlarsa, önce Galatasaray'a teklifte bulunacaklarını söyledi. Yine de tabii ki en iyi teklifi veren futbolcuyu alabilir'' diye konuştu. 
     
</TEXT>
</DOC>
