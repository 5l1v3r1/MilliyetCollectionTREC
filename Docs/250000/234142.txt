<DOC>
<DOCNO> 234142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko11.html </URL>
<DATE> 2004/04/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Demiryollarına 5 yılda 8.3 katrilyonluk "süper" yatırım yapılacak 
</HEADLINE>
<TEXT>

     Avrupa Birliği'ne AB tam üyelik konusunda önemli reformları hayata geçiren Türkiye, demiryolu sektörünü de AB standartları düzeyine çekmek amacı ile atağa geçti. 
     Hükümetin bölünmüş yol ve havayolu taşımacılığında atılan somut adımların yanı sıra uzun yıllardan bu yana ihmal edilen demiryolu sektöründe de önemli yatırım ve iyileştirmeler yapılacak. 
     TCDD Genel Müdürlüğü'nün önümüzdeki 5 yıllık dönemde gerçekleştirmeyi planladığı yatırım programının ayrıntıları da belirlendi. 
     Buna göre TCDD, 2004-2008 yılları arasında toplam 8 katrilyon 285 trilyon liralık yatırım yapacak. TCDD'nin beş yıllık yatırım programı kapsamında 2 bin 470 kilometre uzunluğundaki hat yenilenecek. 218 kilometrede takviye poza yapımı işlerinin yanı sıra yine aynı süre içinde 125 adet ray kaynağı, 2 bin 431 kilometre uzunluğundaki bir hatta sinyalizasyon tesisi yapımı gerçekleştirilerek hatların güvenliği artırılacak. 
     Ayrıca yine bu süre içinde 2 bin 555 kilometre uzunluğundaki hatta da elektrifikasyon tesisi sistemleri işletmeye alınacak. 
     
</TEXT>
</DOC>
