<DOC>
<DOCNO> 203775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur12.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Özkök'ten irtica uyarısı... 
</HEADLINE>
<TEXT>

     Genelkurmay Başkanı Orgeneral Hilmi Özkök, Kubilay'ın şehit edilmesi olayının Cumhuriyet'le mücadeleye girişmeyi düşünenlerin sonunu gösterdiğini bildirdi. 
     Genelkurmay Başkanlığı Şehit Gazeteci Hasan Tahsin Basın Bilgi Merkezi'nden yapılan açıklamaya göre, Özkök 23 Aralık Şehit Asteğmen Kubilay'ı Anma Günü dolayısıyla Türk Silahlı Kuvvetlerine bir mesaj yayımladı. 
     
     MENEMEN'İN MESAJI HAYATİ 

     Kubilay'ın Türkiye Cumhuriyeti'nin temel niteliklerini Atatürk ilke ve devrimlerini doğrudan hedef alarak irticai bir anlayışla toplumu ortaçağın karanlıklarına götürmeyi amaç edinen yobazlar tarafından şehit edildiğini anımsatan Özkök, "Menemen'deki olayların sonuçları, taşıdığı anlam ve gelecek kuşaklara yönelik verdiği mesajlar bakımından son derece hayatidir" dedi. Orgeneral Özkök şöyle devam etti 
     "23 Aralık 1930 tarihi, akıl ve bilimden nasibini almamış, gerçekte din ile alakası bulunmayan, İslam dinini kendi sapık amaçları doğrultusunda kullanarak bir karşı devrim iddiasıyla yola çıkanların gerçek yüzlerinin anlaşılması ve bu gibi kişilerin gelecekte de Cumhuriyetin temel değerlerini sürekli olarak tehdit edebileceğini göstermesi bakımından devrim tarihimizin en önemli dönüm noktası olarak kabul edilmelidir." 
     
     CUMHURİYET KUTSAL EMANET 

     Bu nedenle Türk Devrim Tarihi'nde "Kubilay" adının bir sembol haline geldiğini ve bu şekilde de kalacağını kaydeden Orgeneral Özkök, " Kubilay' adı genç kuşaklarımıza, çağdaş cumhuriyetimizin temel değerlerini, Atatürk ilke ve devrimlerini ve her şeyden önemlisi çok sağlam temeller üzerine oturtulmuş Cumhuriyet'i bizlere emanet eden bir neslin dramını ve onların bu kutsal emaneti ne büyük mücadelelerle bugünlere taşıdığını anımsatacaktır" dedi. 
     
     SONLARI AYNI OLUR 

     Genelkurmay Başkanı Orgeneral Hilmi Özkök, mesajında şöyle dedi 
     "Diğer taraftan, Kubilay' adı, Türkiye Cumhuriyeti'nin laik ve demokratik yapısını hedef alarak her ne şekilde olursa olsun onunla mücadeleyi göze alacakların karşılaşacakları sonu da göstermesi bakımından toplum için bir moral kaynağıdır. Türk toplumu, her yıl 23 Aralık'ta anımsanması gerekenleri anımsar ve özgüvenini tazeler." 
     
     CUMHURİYET'İN YILMAZ BEKÇİSİYİZ 

     Orgeneral Özkök, Türk Silahlı Kuvvetlerinin, zihinlerinin her noktası çağdaş fikirlerle dolu, kendisini ulusunun bağımsızlık ve gönencine adamış personeliyle, üzerinde yaşanan coğrafyanın tüm zorluklarına ve dünyada yaşanan olayların ülke üzerindeki acı yansımalarına karşın, Atatürk'ün gösterdiği hedef istikametinde kararlılıkla ilerleyen CUmhuriyetin, onun temel değerlerinin inançlı savunucusu ve yılmaz bekçisi olmayı sürdüreceğini anlattı. 
     Orgeneral Hilmi Özkök mesajını, "Bu duygularla, Türkiye Cumhuriyeti'ni ve O'nun yüce değerlerini korumak uğruna canlarını feda etmekten çekinmeyen, başta devrim şehidimiz Kubilay olmak üzere, bütün şehitlerimizi bir kez daha rahmetle anar, onların aziz ruhları önünde saygıyla bitiririm" diye bitirdi. 
     
</TEXT>
</DOC>
