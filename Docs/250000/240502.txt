<DOC>
<DOCNO> 240502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo02.html </URL>
<DATE> 2004/05/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hagi Sezonu iyi kapattık, çok memnunum... 
</HEADLINE>
<TEXT>

     Galatasaray Teknik Direktörü Gheorghe Hagi, Elazığspor'u 3-1 yendikleri maç sonrası yaptığı açıklamada, sezonu çok iyi şekilde kapattıklarını, bundan da memnuniyet duyduğunu söyledi. 
     Rumen Teknik Adam, maçtan sonra düzenlediği basın toplantısında, bütün oyuncuların konsantrasyonundan memnun olduğunu ve onlara teşekkür ettiğini belirterek, ''Bütün oyuncuları görmek istedim ve onlara şans verdim. Bu galibiyet beni çok memnun etti. Çünkü ligi iyi bir şekilde bitirdik'' dedi. 
     Transfer çalışmalarına yarından itibaren yavaş yavaş başlayacaklarını da ifade eden Hagi, takıma çok şey verecek 3 yabancı oyuncu transfer etmek istediklerini ve bunun için çalıştıklarını kaydetti. 
     Gidecek oyuncular için yönetimle görüştüğünü ve kulüp sportif müdürünün bu oyunculara tebligatı yapacağını kaydeden Hagi, gidecek oyuncuların hepsinin kendilerine iyi bir takım bulmalarını istediğini, bunun için de çaba harcadığını dile getirdi. 
     Transferde her mevkii için 2-3 alternatiflerinin bulunduğunu kaydeden Hagi, bunların içinden en iyilerini seçmeyi ümit ettiğini söyledi. 
     Hagi, takımına 1 ay izin verdiğini, sezon başı hazırlık kampına da PAF takımdan 3-4 oyuncu götüreceğini kaydetti. 
     Teknik Direktör Hagi, geçmişte sarı-kırmızılı kulüpte görev yapan Balint'in gelecek sezon kendisinin yardımcılığını yapacağını belirterek, Taffarel'in de kaleci antrenörü olarak devam etmesini istediğini kaydetti. 
     Hagi, Inter'de oynayan eski oyuncuları Emre Belözoğlu ile ilgili bir soru üzerine de ''Emre, kontratı olan bir oyuncu. Böyle bir futbolcuyla görüşülmez. Ancak Inter Kulübü kendisini serbest bırakırsa olabilir. Emre gibi yetenekli bir oyuncuyu kim istemez ki'' dedi. 
     Sezon başında çalıştırdığı Bursaspor'un küme düşmesine çok üzüldüğünü de belirten Hagi, ''Bütün Bursaspor camiası için, özellikle de taraftarlar için üzülüyorum. Taraftarlar bunu hak etmedi. Bursaspor, büyük bir potansiyele sahip. İyi bir takım kurmalarını isterim'' dedi. 
     
</TEXT>
</DOC>
