<DOC>
<DOCNO> 212339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/spor/ykocaomer.html </URL>
<DATE> 2004/01/31/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Tekerlekli sandalye tenisi 
</HEADLINE>
<TEXT>

   
   İlk defa 2000 yılında Türkiye Engelliler Spor Yardım ve Eğitim Vakfı TESYEV Alman Tekerlekli Sandalye Bayan Milli Takım baş antrenörünü Türkiye'ye getirerek bir antrenör semineri yaptı. İstanbul'daki kulüplerin dışında, tenis kulüplerinin pek ilgi göstermediği bu seminerden sonra, bu spor dalında ilk etkinlikler başladı. Bu arada ortaya, her yeni girişimde olduğu gibi bir takım iş bilenler ortaya çıktı. 
   Bugün gelinen durumda, Türkiye'de sadece Bakırköy'deki Omurilik Felçlileri Derneği, Bakırköy Tenis Kulübünün desteği ile 8-9 tekerlekli sandalye tenisçisine sahip. Onların yaptığı çalışmalar da, gelen bilgilere göre devamlı ve düzenli olmadığından anlaşıldığı kadarıyla rehabilitasyon sporundan öteye gidemiyor. 
   Bir de Antalya Tenis İhtisas Kulübü ATİK yeni yaptığı tesisleri engellilere uygun bir şekilde yaparak bu spor dalına başlama kararı aldı. Onların da bu konudaki bilgileri yetersiz. Ama "Normal yurdum insanı"nın alışkanlıkları belli ki ATİK'te de aynen var. İnternetten bir kaç doğru - yanlış bilgiyi okuyup, hayatında hiç tenis sporuyla ilgilenmemiş kulüp genel sekreteri, geçtiğimiz yıl 3 Aralık Dünya Engelliler Günü'nde bir törenle ilk engelli sporcularını kulübe üye edip bu spora başlayacaklarını duyurdu. Aradan geçen sürede hiç bir ses çıkmadı. 
   Bir işi hem bilmeyen, hem de bilmediğini bilmeyenlerin yapacağı da bu kadar olur. 
   Tenis yapmakla spora hizmetin farkını ATİK yöneticileri ne zaman anlar, daha doğrusu anlayabilir mi, onu da zaman gösterecek. 
   Dünya'da bu spor ilk defa 1976 yılında Amerika'da Brad Parks isimli bir paraplejik kişi tarafından ortaya çıkarılmış. Eski bir akrobat olan Parks, bir gösteri sırasında geçirdiği kazadan beş ay sonra tekerlekli sandalye tenisinin ilk örneklerini vermiş. 
   Atina Paralimpiklerinde 112 tekerlekli sandalyeli sporcu madalya peşinde olacak. Ağustos'ta yapılacak olimpiyatlara 172 tenisçinin katılacağı göz önüne alınırsa, tekerlekli sandalyeli tenisçi sayısı hiç de küçümsenecek kadar az değil. 
   Artık Türkiye Bedensel Engelliler Spor Federasyonu ile Türkiye Tenis Federasyonu'nun bir araya gelip, bu spor dalının da ülkemizde resmen başlayıp başlamayacağı konusunda bir karara varmalarının zamanı gelmiş ve geçmektedir. Sonra, dört yılda bir yapılan paralimpiklere katılacak sporcu bulamamaktan şikayet ediyoruz 
   Tüm okurlarımızın Mübarek Kurban Bayramı'nın huzur içinde geçmesini dilerim. 
   
      
   
</TEXT>
</DOC>
