<DOC>
<DOCNO> 217935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun06.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Olay film... ''Tutku''yu izleyen bir kadın kalp krizi geçirdi 
</HEADLINE>
<TEXT>

     Gösterime girmeden önce de gündemi meşgul eden Mel Gibson'un yönettiği ''The Passion'' filmi, gösterime girer girmez olaylara ve duygusal tepkilere yol açmaya başladı. 
     Hz. İsa'nın yaşamının son 12 saatini en ince ayrıntısına kadar irdeleyen filmi seyreden bir kadın kalp krizi geçirdikten sonra kaldırıldığı hastanede hayatını kaybetti. 
     East Wichita kentinde meydana gelen olayda ölen kadının 50 yaşlarında olduğu belirtildi, kimliği hakkında bilgi verilmedi. 
     İzleyiciler, ''kadının, İsa'nın çarmıha gerildiği sahneyi izlerken fenalaştığını ve yere yığıldığını'' söylediler. 
     Warren Theatre East sinemasında bulunan bazı hemşirelerin kadına suni solunum yapmaya çalışmalarına rağmen kadının kurtarılamadığı bildirildi. 
     
     TEHDİTLER BAŞLADI 

     Amerikalılar filmi görebilmek için sinemalara akın ederken, başkent Washington'daki sinemalardan birinin yöneticisi, filmi gösterime soktuğu için tehdit aldığını açıkladı. 
     ''USA Radio News'' yayın kuruluşuna açıklamada bulunan sinema sahibi, ''Telefonla arayan kişi filmi oynattığına pişman olacaksın diye tehditte bulundu'' dedi. 
     
     KİLİSE ''İSA'YI MUSEVİLER ÖLDÜRDÜ'' 

     Öte yandan, Denver'deki bir kilise, ''The Passion'' filminin gösterime girdiği gün, ''Hz. İsa'yı Museviler öldürdü'' şeklinde açıklama yaptı. 
     Görgü tanıkları, ''kilisenin kapısındaki ışıklı mesaj panosunda yer alan açıklamanın, Musevi cemaatinin büyük korkusu haline geldiğini'' söylediler. 
     Lovingway United Pentecostal kilisesinin kapısındaki mesaj, ABC'nin Denver kolu olan KMGH televizyonu tarafından da yayınlandı. 
     ABD'de önde gelen Musevi kuruluşlardan biri olan Anti-Defamation League'in ADL kilise hakkında şikayette bulunduğu kaydedildi. 

     
</TEXT>
</DOC>
