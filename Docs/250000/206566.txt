<DOC>
<DOCNO> 206566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko15.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pepsi, Türkiye'de 40. yılını kutluyor... 
</HEADLINE>
<TEXT>

     Türk tüketicisi ile 1964 yılında tanışan Pepsi, Türkiye'de 40. yılını kutluyor. 
     Pepsi'den yapılan açıklamaya göre, 1898 yılında ABD'nin ilk eyaleti Kuzey Carolina'nın Newburn kasabasında genç bir eczacı olan Caleb Bradham tarafından keşfedilip üretilen Pepsi Cola, kısa sürede Amerika'da tüketiciler tarafından benimsenen ve aranan bir içecek haline geldi. 
     1903 yılında tescilli bir marka olarak tüm dünyaya açılan Pepsi, Türkiye'deki tüketicileri ile ilk kez 1964 yılında tanıştı. Fruko Meşrubat Sanayi'nin 1964 yılında AliBeyköy'de kurulan ilk fabrikasında şişelenmeye başlanan Pepsi Cola, gelen talebe bağlı olarak diğer illerdeki fabrikalarda da şişelenmeye başladı. 
     Pepsi, 2002 yılından itibaren Pepsi Bottling Group PBG Türkiye tarafından üretilip şişeleniyor. 
     Buz konseptiyle bütünleşen yeni Pepsi logosu da dünya ile aynı anda önümüzdeki günlerden itibaren Türk tüketicisi ile buluşacak. 
     Açıklamada, Pepsi'nin, 1964'ten 2004'e kadar gerek müzik gerekse futbol alanında hayata geçirdiği birçok proje ile Türk halkına ve gençliğine destek verdiği ve adı Pepsi ile anılan birçok renkli ve özel organizasyona imza attığı belirtildi. 
     
</TEXT>
</DOC>
