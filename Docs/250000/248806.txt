<DOC>
<DOCNO> 248806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur20.html </URL>
<DATE> 2004/06/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
"İş garantili kurslar" yaygınlaşıyor... 
</HEADLINE>
<TEXT>

     Türkiye İş Kurumu ile Özelleştirme Sosyal Destek Projesi ÖSDP kapsamında Dünya Bankası'ndan sağlanan kaynaklarla düzenlenen ''İş Garantili Kurslar''ın yaygınlaşmaya başladığı bildirildi. 
     İŞKUR Antalya İl Müdürü Tahsin Güven, yaptığı yazılı açıklamada, Türkiye'de uygulanan Ekonomik Reform Programı'nı desteklemek, özelleştirme kapsamındaki hedeflerin başarıyla tamamlanmasını sağlamak ve kamu kuruluşlarının özelleştirilmesinden doğan olumsuz ekonomik ve sosyal etkilerini hafifletmek amacıyla ''Özelleştirme Sosyal Destek Projesi'' ÖSDP oluşturulduğunu, bu projenin finansmanının ise Dünya Bankası'ndan sağlandığını belirtti. 
     Güven, bu proje kapsamında geçen yıl İŞKUR Antalya İl Müdürlüğü'nun açtığı ihaleyi kazanan MNG Turizm ve Otelcilik Eğitim Merkezi tarafından 133 işsize mutfak, kat hizmetleri, ön büro ve servis bölümlerinde istihdam edilmek üzere kurs verildiğini ve bu kursun hafta sonu tamamlanacağını belirtti. 
     MNG Turizm ve Otelcilik EĞitim Merkezi tarafından verilen kursu başarıyla tamamlayan 133 kişinin, bu şirkete ait çeşitli tesislerde istihdam edileceğini ifade eden Tahsin Güven, dikiş makinesi operatörlüğü kursunu bitiren 25 sağır ve dilsiz ile özürlünün de EUROPA Tekstil Sanayi Ticaret Ltd Şirketi tarafından istihdam edileceğini bildirdi. 
     ÖSDP'nin, ''Yeniden İşe Yerleştirme İşlemleri''nin İŞKUR tarafından gerçekleştirildiğine, işe yerleştirme işlemleri için ülke genelinde 25 milyon dolar kaynak ayrıldığına dikkati çeken Güven, proje kapsamında, Türkiye İş Kurumunu'na kayıtlı işsizlerin de yer aldığını kaydetti. 
     Güven, Antalya Serbest Bölge'de EUROPA Tekstil Sanayi Ticaret Ltd. Şirketi tarafından özürlülere dikiş makinesi operatörlüğü kursu açıldığını da kaydetti. 
     Açıklamaya göre, MNG Turizm ve Otelcilik Eğitim Merkezi kursunun kapanış töreni ile EUROPA Tekstil Sanayi ve Ticaret Ltd Şirketi'nin özüllülere iş garantili kursun açılış töreni, 19 Haziran Cumartesi günü yapılacak. 
     
</TEXT>
</DOC>
