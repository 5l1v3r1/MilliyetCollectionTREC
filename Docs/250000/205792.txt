<DOC>
<DOCNO> 205792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo02.html </URL>
<DATE> 2004/12/31/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Üçüncü futbol liginden kısa kısa... 
</HEADLINE>
<TEXT>

     Üçüncü Futbol Ligi 4. Grup'ta mücadele eden Mustafakemalpaşaspor, 5 oyuncusuyla ilişiğini kesti. 
     Mustafakemalpaşaspor Kulübü Başkanı Orhan Tezsezen, yaptığı açıklamada, yararlı olamayacağını düşünerek ayrılmak istediğini söyleyen Erhan ile teknik heyetin gönderilmesini istediği Serkan Ay, Bora, Cevahir ve Halit ile yollarını ayırdıklarını söyledi. 
     Futbolcularla görüşerek sözleşmelerinin feshedildiğini anlatan Tezsezen, ''İkinci yarı için çalışmalarımız sürüyor. Yararlanamayacağımız oyuncuları gönderiyoruz. Transfer konusunda da çalışmalarımız sürüyor. 2 Ocak'tan sonra somut adımlar atacağız'' dedi. 
     
     AKSEKİ AROMASPOR'UN İLK ETAP KAMPI SONA ERDİ 
     4. Grup ekiplerinden Akseki Aromaspor, Side'de 25 Aralık'ta girdiği kampın ilk etabını tamamladı. 
     Akseki Aromaspor Kulübü Başkanı Yusuf Karakaş, futbolculara 5 günlük ilk etap kampının ardından 3 gün yılbaşı izni verildiğini bildirdi. 3 Ocak Pazartesi günü yeni transferlerle birlikte yine Side'de kampa gireceklerini belirten Karakaş, ''İkinci etap kampımız 15 gün sürecek'' dedi. 
     Teknik direktör Mehmet Uğurlu da, ilk etap kamp çalışmaları sırasında sabah ve öğleden sonra olmak üzere günde çift çalışma yaptıklarını belirterek, ''Bu kampta futbolcularımıza kuvvet çalışmaları yaptırdık. İkinci etap çalışmalarımızda topla buluşacağız ve sık sık hazırlık maçları yapacağız'' diye konuştu. 
     
</TEXT>
</DOC>
