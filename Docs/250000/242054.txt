<DOC>
<DOCNO> 242054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/guncel/gun01.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitimde doğu zammı 
</HEADLINE>
<TEXT>


Milli Eğitim Bakanlığı'nın taslağı, 16 doğu iliyle 300 ilçede görev yapacak öğretmen ve Bakanlık personeline, 250 - 600 milyon arası 'ek ödeme' yapılmasını öngörüyor 

Bahar Atakan 

Milli Eğitim Bakanlığı MEB , öğretmenlerin özellikle Doğu ve Güneydoğu Anadolu'da gitmek istemediği il ve ilçeleri "gözde eğitim merkezleri" haline getirmeyi amaçlayan bir yasa taslağı hazırladı. Sosyoekonomik gelişmişlik kriterlerine bağlı olarak bazı ilçelerde görevlendirilecek MEB personeline ek ödeme yapılmasını düzenleyen taslak, Başbakanlığa gönderildi. 
Taslağa göre, Ağrı, Ardahan, Batman, Bingöl, Bitlis, Diyarbakır, Erzurum, Hakk ri, Iğdır, Kars, Mardin, Muş, Siirt, Şırnak, Tunceli ile Van ve tüm ilçelerinde ek ödeme uygulaması geçerli olacak. Ek ödeme kapsamındaki 300 ilçe arasında, Kastamonu Doğanyurt, Adana Feke, Çorum Boğazkale, Malatya Pötürge, Bursa Büyükorhan, Afyon Hocalar, Balıkesir Balya, Çankırı Yapraklı ve Ankara Çamlıdere de var. Ek ödeme tutarları 250 - 600 milyon lira olarak öngörülüyor. 

Vekil öğretmene yok 
Taslaktaki düzenlemeye göre, belirlenen ilçelerde görev alacak öğretmen, ilköğretim müfettişi, il ve ilçe milli eğitim müdürü, müdür yardımcısı ve şube müdürlerine ek ödeme yapılacak. Ek ödeme kapsamına alınacak diğer ilçeler, Maliye Bakanlığı'yla Devlet Personel Başkanlığı'nın olumlu görüşüyle Bakanlar Kurulu'nca belirlenecek. Ek ödeme üst tutarı, ek gösterge dahil en yüksek devlet memuru aylığının brüt tutarının yüzde 130'u olarak öngörülecek. Kadrosu taslak kapsamındaki yerde olan, ancak belli süreden fazla dışarıda görev yapanlar düzenlemeden yararlanmayacak. Ek ödeme fiilen yapılan çalışmaya bağlı olarak ayın 15'inde aylıkla birlikte ödenecek. Ancak açıktan vekil öğretmen olarak atananlarla usta öğreticilere ek ödeme yapılmayacak. 


</TEXT>
</DOC>
