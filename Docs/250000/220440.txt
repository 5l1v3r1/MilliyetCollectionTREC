<DOC>
<DOCNO> 220440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/yasam/yas02.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arabadan indiler canlarından oldular 
</HEADLINE>
<TEXT>

   Genç Nesrin, buzlanan yolda geçirdikleri küçük kaza sonrası, kucağında kız kardeşi Hatice'yle arabadan indi. Ve arkadan gelen araçlar abla kardeşi ezdi 
      MUTLU BOZDAĞ İstanbul 
   
   Beykoz'da, buzlanma nedeniyle meydana gelen zincirleme trafik kazasında bir genç kızla, kucağındaki kız kardeşi ölürken, sekiz kişi de yaralandı. 
   İstanbul'da hava sıcaklığının önceki gece aniden düşmesi, karayollarında buzlanmaya neden oldu. Kavacık Molla Gürani Viyadüğü'nde buzlanma nedeniyle kayan Mustafa Yıldırım yönetimindeki otomobil, bir otomobile arkadan çarptı. 
   Sarıgazi'ye giden ve kazayı yara almadan atlatan Yıldırım ailesi, trafik ekibini beklemeye başladı. İhbar üzerine olay yerine gelen 34 A 5931 plakalı polis ekibi de duramayınca bu otomobillere çarptı. Ardından duramayan beş araç daha kazaya karışınca, viyadük savaş alanına döndü. Baba Yıldırım'la eşi Halise ve kızı Sedanur yaralanırken, diğer kızı Nesrin'in 17 olay yerinde can verdiği anlaşıldı. 
   
   200 metre uzağa fırladı 
   Bacağı kırılan kızı Nesrin'i kaybeden anne Halise Yıldırım, o acı içinde bir yaşındaki kızı Hatice'yi de göremeyince çılgına döndü. 
   Vatandaşların da yardımıyla yapılan aramada, talihsiz bebeğin cesedi, yaklaşık 200 metre uzakta, otoyolun üzerinde bulundu. Abla Nesrin Yıldırım'ın ilk kaza üzerine araçtan indiği, zincirleme kaza sırasında yol üzerinde durduğu, kardeşi Hatice'nin de kucağında olduğu belirtildi. Mustafa, Halise ve Sedanur Yıldırım'la diğer yaralıların sağlık durumlarının iyi olduğu bildirildi. 
   
   
</TEXT>
</DOC>
