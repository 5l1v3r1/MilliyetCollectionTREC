<DOC>
<DOCNO> 200861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko10.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Grev ertelemesini şiddetle kınıyoruz 
</HEADLINE>
<TEXT>

     Türk-İş Yönetim Kurulu, Kristal-İş Sendikası'nın, Türkiye Şişe ve Cam Fabrikaları'nda Şişecam bugün başlatacağı grevin, Bakanlar Kurulu'nca 60 gün süreyle ertelenmesini kınadı. 
     Türk-İş'ten yapılan yazılı açıklamada, Kristal-İş ile Cam İşverenleri Sendikası arasında 13 işyeri ve 5 binden fazla işçiyi kapsayan toplusözleşme görüşmelerinin, işverenlerin uzlaşmaz tutumu nedeniyle anlaşmazlıkla sonuçlanması üzerine alınan ve bugün uygulanması beklenen grev kararının, Bakanlar Kurulu tarafından 60 gün süreyle ertelendiği ifade edildi. 
     Grev hakkının, Uluslararası Çalışma Örgütü ILO sözleşmeleri ve Türkiye'nin yasalarıyla güvence altına alınan bir hak olduğu belirtilen açıklamada, şunlar kaydedildi 
     ''Bu hakkın kullanılmasını ortadan kaldırmak hukuka, grev hakkına ve özgür toplu pazarlık düzenine indirilmiş bir darbedir. Cam üretiminin grev yoluyla durdurulmasının 'milli güvenliği tehdit ettiğini' ileri sürmek, alınan kararın keyfiliğinin ve hukuksuzluğunun en açık kanıtıdır. Bu karar, grev ertelemesinin amacını aşan, siyasi bir karardır. Hükümet, aldığı bu kararla uluslararası normları ve yasaları hiçe saymakla kalmamış, Avrupa Birliği konusunda da ne kadar tutarsız olduğunu ortaya koymuştur.'' Türk-İş'in, ''1 buçuk yıl öncesinin ücretleriyle çalışmak zorunda kalan, özellikle de son yıllarda büyük baskı ve hukuksuzluklara maruz kalan cam işçisinin ve Kristal-İş'in yanında olduğu'' belirtilen açıklamada, grev ertelemesinin durdurulması ve cam işçilerinin yasalardan kaynaklanan tüm haklarının iadesi için her türlü yasal ve demokratik girişimde bulunulacağı, hükümetin bu uygulamasının ILO'ya şikayet edileceği kaydedildi. 

     
</TEXT>
</DOC>
