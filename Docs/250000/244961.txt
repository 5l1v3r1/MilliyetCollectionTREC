<DOC>
<DOCNO> 244961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun39.html </URL>
<DATE> 2004/06/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Bush CİA Başkanı Tenet istifa etti... 
</HEADLINE>
<TEXT>

     ABD Başkanı George Bush, Amerikan Merkezi Haberalma Teşkilatı CIA Başkanı George Tenet'in istifasını sunduğunu söyledi. 
     Tenet'i Beyaz Saray'da kabul ettikten sonra gazetecilere açıklama yapan Bush, ''Onu özleyeceğim'' dedi. 
     Tenet, Irak'la ilgili istihbarat bilgilerinin savaşın üzerinden bir yılı aşkın bir zaman geçmesine rağmen doğrulanamaması nedeniyle başta ülkesinde olmak üzere, büyük eleştirilere hedef oluyordu. 
     Tenet, yakın arkadaşı ve eski ABD başkan yardımcısı Al Gore'un da eleştirilerine maruz kalmıştı. Tenet'i istifaya çağıran Gore, CIA başkanının onurlu bir kişi olduğunu belirterek, ''Irak'a yönelik istihbarat yanlışlarından ötürü, o da istifa etmeli'' demişti. 
     
     TEMMUZ'DA AYRILIYOR 

     ABD Başkanı George Bush'a istifasını sunan Amerikan Merkezi Haberalma Teşkilatı CIA Başkanı George Tenet'in temmuz ayında görevinden ayrılacağı bildirildi. 
     Bush yönetimi tarafından yapılan açıklamada, Tenet'in, temmuz ortasına kadar görevini sürdüreceği kaydedildi. Daha sonra yardımcısı John McLaughlin'in başkanlığa vekalet edeceği ifade edildi. 
     Bush, İtalya ve Fransa'ya yapacağı ziyaretler için Beyaz Saray'dan ayrıldığı sırada gazetecilere yaptığı açıklamada, ''O Amerikan halkı için süper bir iş yaptı. İstifasını kabul ettim'' dedi. 
     
</TEXT>
</DOC>
