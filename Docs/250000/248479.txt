<DOC>
<DOCNO> 248479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo31.html </URL>
<DATE> 2004/06/16/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
"Futbolun yeniden mahkeme kapılarına düşmesine kimse razı olmaz" 
</HEADLINE>
<TEXT>

     Birinci Süper Lig Kulüpleri Birliği Vakfı toplanarak, Futbol Federasyonu Genel Kurulu öncesi kanunda yapılan değişiklikler ve eksiklikleri görüştü. 
     İstanbulspor dışındaki kulüplerin başkan ya da yöneticilerinin katıldığı ve Ankara'da yaklaşık 3 saat süren toplantıdan sonra bir açıklama yapan Kulüpler Birliği Vakfı ve Ankaragücü Kulübü Başkanı Cemal Aydın, 3813 sayılı Futbol Federasyonu Yasası'nda yapılan değişikliklere karşın çok sayıda eksiklik ve belirsizlik olduğunu ve bunların gözardı edilmesi durumunda sıkıntılar doğabileceğini söyledi. 
     Yasada belirledikleri eksiklikleri yazıya döküp Futbol Federasyonu'na bildireceklerini kaydeden Aydın, ''Eksiklikler olarak yasanın 15 gün öncesinden ilanı ve delegelere bildirilmesi, ancak 2 dönem başkanlık yapılabileceği gibi sürekli tartışılan konular var. 2 dönem başkanlık yapılabileceği konusunda yargı kararları var'' dedi. 
     Hukukçulardan yasayla ilgili olarak görüş aldıklarını ifade eden Aydın, ''Aldığımız kararlar bağlayıcı olmamakla birlikte federasyona destek olması açısından kulüplerin görüşlerini bildireceğiz. Yasa değişikliğine rağmen, eksikliklerin olduğu ve bu eksikliklerin gözardı edilmesi halinde yapılacak bir genel kurulun sıkıntılar doğurabileceği yönünde görüş belirdi'' diye konuştu. 
     Futbolun mahkeme kapılarına düşmesine hiç kimsenin gönlünün razı olmayacağını belirten Aydın, şunları söyledi 
     ''Kulüplerin görüşleri de çeşitli. 'Yasa açık, 2 dönemden fazla başkanlık yapamaz' diyen de, 'Haluk Ulusoy yeniden başkan olabilir' diyen de var. Bu arada Kulüpler Birliği'nin ortak bir aday göstermesi söz konusu olmadı. Bugüne kadar 2 aday olduğunu biliyoruz. Henüz 2 aday da Kulüpler Birliği ile temas kurmadı. Biz bugün Türk futbolunu zora sokabilecek tehlikeleri görüştük. 
     Ayrıca naklen yayın ihalesinin hemen yapılmasını istiyoruz. Gerekirse federasyon süreyi de uzatabilir. Ancak, biz daha sonra daha kapsamlı ve sadece naklen yayın dağılımıyla ilgili tek maddelik bir toplantı yapacağız. Dağılımla ilgili çalışmalar var ve bu çok kapsamlı bir konu. Herkesin memnun edilmesi gerekiyor. 
     Öte yandan, transferlerde kulüplerin centilmenlik kurallarına uyması gerektiğini konusunda tavsiye kararı alındı.'' 
     
</TEXT>
</DOC>
