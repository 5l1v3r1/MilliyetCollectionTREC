<DOC>
<DOCNO> 221367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur54.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer,"Ek Bütçe" kanununu onayladı 
</HEADLINE>
<TEXT>

     Cumhurbaşkanı Ahmet Necdet Sezer, 5103 sayılı ''2004 Mali Yılı Bütçe Kanunu ile Bağlı Cetvellerinde ve 2004 Mali Yılı Katma Bütçeli İdareler Bütçe Kanununa Bağlı Cetvellerde Değişiklik Yapılmasına Dair Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, kanun yayımlanmak üzere Başbakanlığa gönderildi. 
     Cumhurbaşkanı'nca onaylanan kanun, SSK ve Bağ-Kur emekli maaşlarına yapılan zamdan kaynaklanan yükü karşılamak amacıyla ek ödenek verilmesini ve bazı ödeneklerden de kesinti yapılmasını öngörüyor. 
     Kanuna göre, Çalışma ve Sosyal Güvenlik Bakanlığı Bütçesi'nin SSK Başkanlığı'na yapılacak transferler tertibine 3 katrilyon 47 trilyon lira, Bağ-Kur'a yapılacak transferler tertibine 423 trilyon lira, Maliye Bakanlığı Bütçesi'ne de 35 trilyon lira ödenek eklenecek. 
     SSK ve Bağ-Kur emekli maaşlarına yapılan artışı karşılamak amacıyla verilen ek ödenekler nedeniyle bütçe dengesinin bozulmaması ve 2004 yılı hedeflerinden sapılmaması için personel giderleri, sosyal güvenlik kurumlarına devlet primi giderleri, faiz giderleri, yedek ödenekler, sosyal güvenlik kurumlarına yapılan transferler, vergi iadeleri ve risk hesabı gibi esnekliği olmayan ödenekler dışında kalan Bütçe Yasalarının diğer tertiplerinde yer alan ödeneklerin yüzde 13'ü iptal ediliyor. Bu iptallere ilişkin gerekli bütçe işlemlerinin yapılması ve Hazine yardımı fazlalarının iptal edilmesi konusunda Maliye Bakanına yetki veriliyor. 
     Kanunla, Bütçe Kanunu'nda yer alan ''Tıbbi malzeme hasılatının yüzde 5'i'' ibaresi, ''İlaç ve tıbbi sarf malzemesi hasılatının yüzde 5'i'' olarak değiştiriliyor. 
     Kanun, Maliye Bakanlığı'nca açılan davalarda öngörülen parasal sınırları da uygulamada esneklik ve kolaylık sağlanması amacıyla yükseltiyor. Buna göre, davaya veya icraya intikal eden ihtilafların sulh yoluyla çözülmesinde Muhakemat Genel Müdürü'nün teklifi üzerine kullanılabilecek tutar 700 milyar liradan 1 trilyon liraya, Başhukuk Müşaviri'nin mütalaası üzerine kullanılabilecek tutar da 400 milyardan 500 milyar liraya yükseltiliyor. 
     Kanun, Milli Eğitim Bakanlığı taşra teşkilatında çalışan yarı zamanlı bilgisayar ve İngilizce öğreticileri için ödenek ayrılması ile kısmi zamanlı görev yapan profesör ve doçentlere bundan sonra makam ve görev tazminatlarının yarısının ödenmesine olanak sağlıyor. 
     Kanun ile il özel idarelerinin yapacakları yatırımlarda DPT'den izin alma zorunluluğu kaldırıldı. 
     Tapu ve Kadastro Genel Müdürlüğü'nde arazide görev yapan personelin gülük tazminatı da kanunla 5 milyon 500 bin liraya yükseltiliyor. 
     
</TEXT>
</DOC>
