<DOC>
<DOCNO> 214368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/ekonomi/eko05.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telsim'e el konulursa sahibi TMSF olur' 
</HEADLINE>
<TEXT>

   Ulaştırma Bakanı, Motorola ve Nokia'nın 3 milyar dolar talep ettiği Telsim'e el konulursa halkın sırtına yeni yük gelmesini istemediklerini söyledi 
   GÜLÇİN ÜSTÜN Ankara 
   
   Ulaştırma Bakanı Binali Yıldırım Telsim abonelerinin zarar görmesini istemediklerini belirterek, "Uzan Grubu yüzünden halkın sırtına binen yükün artmaması için bir an önce tedbir alınmalı" dedi. 
   Telsim dosyasına ilişkin Telekomünikasyon Kurumu'nun çalışmalarını sürdürdüğünü, artık bu konuya nokta koymak gerektiğini belirten Yıldırım, şöyle dedi "Telsim'e el konulursa, şirketin sahibi TMSF Tasarruf Mevduatı Sigorta Fonu olacak. Bizim bu konuyla doğrudan ilgimiz yok, ancak teknik açıdan yardım ederiz." Yıldırım, Bankacılık Kanunu gereği her türlü şirkete el konulabildiğini belirtti. "Telsim'e el konulursa devletin sırtına 3 milyar dolar yük daha biner mi " sorusu üzerine Yıldırım, şunları kaydetti 
   
   'Biz de tokatlandık' 
   "Telsim'in değerini sıfır kabul ederseniz böyle bir olasılık var. Şirketin artıları, eksileri var. Ne yaparsanız yapın ama halkın sırtına yük gelmesin. Nokia ve Motorola da talepte bulundu 'Biz de tokatlandık. Hükümetin Uzan Grubu ile ilgili tasarrufu olduğunu görüyoruz biz de mağduruz' dedi. Grupla ilgili karar verilecek herkes talebini ortaya koyacak. Sonra grubun varlıkları devletin kontrolüne geçerse alacaklılar payını isteyecek. Nokia ve Motorola'nın alacak davasını Türkiye'deki mahkemelerde de onaylatmaları gerekecek." 
   
   
</TEXT>
</DOC>
