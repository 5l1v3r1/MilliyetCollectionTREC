<DOC>
<DOCNO> 234091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun11.html </URL>
<DATE> 2004/04/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tren kazasının sebebi amonyum nitrat sızıntısı 
</HEADLINE>
<TEXT>

     Kuzey Kore'de 3 bin kişinin ölümüne ya da yaralanmasına yol açtığı bildirilen tren kazasını doğrulayan Çin, kazaya amonyum nitrat sızıntısının neden olduğunu ileri sürdü. 
     Yeni Çin Haber Ajansı'nın bildirdiğine göre, Kuzey Kore'deki Çin Büyükelçiliği, ''Kazaya trenlerden birindeki amonyum nitratın sızıntı yapması neden oldu'' açıklamasında bulundu. 
     Haberde, Çin Büyükelçiliği'nin kaza kurbanlarına yardım için bir ekip oluşturduğu da belirtildi. 
     Bu arada, Çinli yetkililer, Kuzey Kore sınırındaki Çin kenti Dandong'a yaralı nakledildiğine ilişkin haberleri yalanladı Güney Kore ajansı Yonhap, Dandong'da Li adındaki bir Çin hükümeti görevlisinin, kazadan sonra kente gelen yaralı olmadığını ve kazada yaralananların kente nakledilmesiyle ilgili herhangi bir önlem alınmadığını söylediğini bildirdi. 
     Öte yandan, Güney Kore Birleşme Bakanı Jeong Se-Hyun, iki trenin çarpışmasından sonra bir patlama meydana geldiğini belirttiği açıklamasında, ''Çok sayıda kurban var. Kazanın Kuzey Kore'nin kuzeybatısındaki Ryongchon garına girişi sırasında meydana geldiğini sanıyoruz'' dedi. 
     
     AVUSTRALYA 

     Bu arada, Avustralya Dışişleri Bakanı Alexander Downer, kazanın ardından ülkesinin Kuzey Kore'ye yardıma hazır olduğunu açıkladı. 
     Downer, ABC televizyonuna yaptığı açıklamada, Kuzey Kore'nin hangi tür yardıma gereksinim duyduğunu saptamasının ardından, bu ülkeye Avustralya'nın yapabileceği her türlü yardımı sağlamaya hazır olduklarını söyledi. Downer, ''Ancak Kuzey Kore çok, çok kapalı bir ülke, dolayısıyla bekleyip göreceğiz'' dedi. 
     
</TEXT>
</DOC>
