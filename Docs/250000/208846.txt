<DOC>
<DOCNO> 208846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo08.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
40'ından sonra Avrupa Şampiyonu oldu 
</HEADLINE>
<TEXT>

     Atletizme lise yıllarında başlayan, ancak Avrupa şampiyonluğu ve dünya ikinciliği derecelerini veteranlarda 40 yaşından sonra elde eden Çocuk Sağlığı ve Hastalıkları Uzmanı Dr. Murat Kaçar, ''Kazanma duygusunun yaşı yok. Dereyece girdiğinizi hissettikçe, elit sporcu gibi performansınız artıyor'' dedi. 
     Kaçar, Vefa Lisesi'nde 1963 yılında okurken tanıştığı atletizmi, daha sonra geçtiği Galatasaray Kulübü'nde devam ettirdiğini söyledi. 
     Atletizmdeki ilk yılında, 110 metre engellide 16.04 olan Türkiye rekorunu 16.02 ile kırdığını ifade eden Kaçar, 15 gün sonra, bu kez rekoru 15.08'lik derecesiyle bir kez daha kırdığını ve atletizmde adından söz ettirmeye başladığını kaydetti. 
     Kaçar, Galatasaray formasını 13 yıl süreyle taşıdığını, bu sürede çoğunluğu büyükler olmak üzere 35 kez milli takımda yer aldığını anlatarak, sarı-kırmızılı kulübün 1975 yılında Türkiye Şampiyonu olmasının ardından aktif spor yaşantısına son verdiğini bildirdi. 
     Daha sonra, atletizme aktif şekilde olmasa da devam ettiğini, oldukça stresli olan doktorluk mesleğinden artan zamanlarda, diğer arkadaşlarının dinlenmeye ayırdığı dakikaları koşarak değerlendirdiğini ifade eden Kaçar, 40 yaşına girdikten sonra ise veteranlar kategorisinde yeniden koşmaya başladığını anlattı. 
     Kaçar, eski dostlarıyla yeniden görüşebilmek amacıyla başladığı atletizm yaşantısında ''İkinci bahar''ını yaşadığını ve gençliğinde ulaşamadığı başarılara çok yakın olduğunu hissettiğini dile getirerek, 1986 yılında İsveç'in Malmö kentinde düzenlenen Avrupa Şampiyonası'nda 40-44 yaş kategorisinde 6. olmasının ardından, hırslandığını ve antrenman programını ağırlaştırmaya başladığını vurguladı. 
     Elde ettiği derecenin kendisini ateşlediğini, ancak tatmin etmediğini belirterek, şunları söyledi 
     ''O gün Ben Avrupa Şampiyonu olacağım dedim ve bu hayalimi 16 yıl sonra gerçekleştirdim. 2001 yılında Fransa'nın Bordoeaux kentinde düzenlenen Avrupa Salon Atletizm Şampiyonası'nda 60 metre engellide 09.45'lik dereceyle birinci oldum. 2002 yılında da Almanya'da yapılan Avrupa Pist Şampiyonası'nda da 100 metre engellide, 16.14 ile Avrupa şampiyonluğunu elde ettim. 2003 yılında Avrupa Salon Atletizm Şampiyonluğu unvanımı korudum. Aynı yıl Portoriko'da yapılan Dünya Şampiyonası'nda 100 metre engellide 55 yaş kategorisinde ikinci oldum. Kazanma duygusunun yaşı yok. Dereceye girdiğinizi hissettikçe, elit sporcu gibi performansınız artıyor.'' 
     
</TEXT>
</DOC>
