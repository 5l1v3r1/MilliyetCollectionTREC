<DOC>
<DOCNO> 207691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/yazar/tamer.html </URL>
<DATE> 2004/01/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Rektör Yardımcısı'nın kızı, Paşa'nın yakını derken... 
</HEADLINE>
<TEXT>

   
   Mersin Üniversitesi Meslek Yüksek Okulu'nda açılan 40 kişilik öğretim görevlisi kadrosuna ilişkin atamalardan bir kısmı, YÖK'e şik yet edildi 
   Kasım sonunda Sabah'ta bir ilan yayınlandı. Mersin Üniversitesi'ne alınacak 40 öğretim görevlisi için sınav yapılacaktı. Adaylar başvurularını yaptılar. Bir süre sonra da Mersin Üniversitesi Personel Dairesi Başkanlığı'ndan yanda gördüğünüz mektubu aldılar 
   "Üniversitemiz Mersin Meslek Yüksek Okulu öğretim görevlisi kadrosu için yapılacak olan sınavın yeri, tarihi ve saati aşağıda belirtilmiştir. Bilgilerinizi ve gereğini rica ederim." 
   Sınav Tarihi 22. 12. 2003 
   Yazılı Sınav Saati 10. 00 
   Sınav Yeri Mersin M.Y.O. Çiftlikköy Kampüsü 
   İmza Rektör adına Rektör Yardımcısı Prof. Dr. Tamer Gök. 
   
   Yazılı sınav iptal 
   Adı bizde saklı bir okurumuz, 22 Aralık sabahı yazılı sınav saatinden 1 saat önce Çiftlikköy Kampüsü'ndeydi. Ancak okurumuzun ilgilendiği Cam Seramik Bölümü için yazılı sınav yapılmadı. Topu topu 6 - 7 kişiydiler. Saat 16 00'ya kadar bekledikten sonra sözlü sınava alındılar ve Genelkurmay'ın kontenjanından YÖK Yürütme Kurulu Üyesi olan Erdoğan Öznal Paşa'nın tanıdığı olduğu belirtilen Gökçe Araz bir albayın oğlu , Cam Seramik Bölümüne öğretim görevlisi kabul edildi. 
   
   Kızını İktisat'a 
   Tesadüfe bakın ki İktisat Programı için de yazılı sınav yapılacağı belirtildiği halde sadece sözlü sınavla yetinilmiş ve ipi göğüsleyen aday, sınav çağrısını yapan Rektör Yardımcısı Prof. Dr. Tamer Gök'ün kızı Aslıgül Gök olmuştu. 
   Yazılı sınavlardan vazgeçilmesini, objektif kriterlerden kaçınma isteğine bağlayan adaylardan biri, YÖK Başkanlığı'na gönderdiği şik yet dilekçesini bana da yollamış. Cam Seramik Programı'nda sadece yazılı sınavdan vazgeçilmekle kalmayıp, üniversitede uzmanlık alanı Cam Seramik olan bir profesör olduğu halde jürinin heykel, jeoloji ve elektrik bölümlerindeki profesörlerden oluştuğundan yakınıyor. 
   
   Sınav neden sözlü 
   Önce Prof. Tamer Gök'ü aradık. Seyahatteymiş, hafta başı dönecekmiş. Ardından Rektör Prof. Dr. Uğur Oral'ı aradık. Özel Kalem Müdürü Dilek Özdemir sorularımızı yanıtladı "Kadroların yıl sonuna kadar doldurulması gerekiyordu. Başvuruların yoğun olduğu programlarda çabuk sonuç almak için yazılı sınavdan vazgeçtik" dedi. 
   Daha sonra görüştüğümüz üniversitenin hukuk müşaviri avukat Habibe Özer'den tam tersi bir yanıt aldık "Aydıncık ve Tarsus'taki kampüsler dahil bütün programlar için yazılı sınav yapıldığı halde, sadece Mersin Meslek Yüksek Okulu'nda ve başvuruların az olduğu birkaç programda sözlü sınav yapıldı. Üniversite Senatosu'nun uygulamaya ilişkin ilke kararı alma yetkisi var. Başvurunun az olduğunu gören jüri, kendisine verilen takdir hakkını kullanmıştır." 
   Mersin Meslek Yüksek Okulu'nda 9 program için yeni kadro açılacaktı. Bu programlardan 4'ü idari, 5'i teknik programlardı. Teknik programlar içinde sadece Cam Seramik'te yazılı sınav yapılmadı. 
   
   Rektör ne diyor 
   Tam yazıyı yazmaya oturmuştuk ki, Mersin Üniversitesi Rektörü Prof. Dr. Uğur Oral'dan telefon geldi. "10 yaşında, pırıl pırıl, çağdaş, Atatürkçü bir üniversitemiz var. Bu kurumları korumalıyız" dedi. Prof. Oral çok makul konuştu 
   "Sınavlarda azami objektif olmaya gayret ediliyor. Ama arada aksaklıklar elbette olacaktır. Meslek Yüksek Okulu ile ilgili sınavlardan şikayet geldi. Ben de zaten soru açtım. Daha iyi performans ölçümü yapmak için sınavı sözlü yapmışlar. Aslıgül Gök ise Bilkent ve yurt dışında çok iyi eğitim görmüştür. Bizim için bir kazançtır. Zaten o bölüme sadece o başvurmuştu." 
   Keşke yazılı sınavdan vazgeçmeselerdi de, üniversite için kazanç olan bu atamaya gölge düşmeseydi... Prof. Oral, Cam Seramik'e alınan öğretim görevlisinin Erdoğan Paşa'nın uzaktan tanıdığı olduğunu, o bölümdeki uzman profesörün ise akrabası sınava gireceği için jüri dışında bırakıldığını söyledi. 
   
      
   
   
</TEXT>
</DOC>
