<DOC>
<DOCNO> 224778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun62.html </URL>
<DATE> 2004/03/23/ </DATE>
<TIME> 22.23 </TIME>
<AUTHOR>  </AUTHOR>
<HEADLINE>
Bush "Her ülkenin teröre karşı kendini savunma hakkı vardır" 
</HEADLINE>
<TEXT>

     ABD Başkanı George Bush, her ülkenin teröre karşı kendini savunma hakkının bulunduğunu söyledi. 
     Bush, kabine toplantısından sonra gazetecilere, ''Her ülkenin teröre karşı kendini savunma hakkı var. İsrail'in teröre karşı kendini savunma hakkı var. İsrail kendini savunurken, barışa giden yoldan çıkmamak için bunun sonuçlarını da göz önüne alıyordur umarım'' diye konuştu. 
     Hamas örgütünün, lideri Şeyh Ahmet Yasin'in dün İsrail hava akınında öldürülmesinden sonra yaptığı her tehdidi ciddiye aldıklarını da belirten Bush, ''Amerika'yı hedef alan terörist gruplardan endişe duyuyorum. Hamas olsun, El Kaide olsun her tehdit, bu yönetimde ciddiye alınıyor'' dedi. 
     Bush, Ortadoğu barış planı olarak bilinen ''yol haritasına'' atfen, Washington yönetiminin, hem İsrail, hem de Filistin halkı için iyi olacak iki devletli bir çözüm bulunmasından yana olduğunu söyledi. 
     ABD Başkanı, barış sürecini canlı tutabilmek ve barışa ulaşabilmek için gelecek hafta bölgeye bir heyet göndereceğini açıkladı. 
     
</TEXT>
</DOC>
