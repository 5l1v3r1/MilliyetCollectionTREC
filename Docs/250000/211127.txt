<DOC>
<DOCNO> 211127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/guncel/gun04.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
S.Ç.'nin mektubuna cevap geldi 
</HEADLINE>
<TEXT>
   Başbakanlığa 'beni kurtarın' çağrısı 
   Geneleve düşen S.Ç.'nin Başbakanlık İnsan Hakları Başkanlığı'na yaptığı çağrı müfettişleri harekete geçirdi. S.Ç.'nin yaşadıkları 'insan hakları ihlalidir' denildi 
   ÖNDER YILMAZ Ankara 
   
   Başbakanlık, boşanmasının ardından çocukları elinden alınarak geneleve düşen ve zorla uyuşturucuya alıştırılan S.Ç.'nin dramına el attı. Başbakanlık İnsan Hakları Başkanlığı'na mektup yazan Ç.'nin "Beni kurtarın, özgürlüğümü istiyorum" çağrısı üzerine Başbakanlık İnsan Hakları Başkanı Vahit Bıçak müfettişleri harekete geçirdi ve inceleme başlattı. Ç. 42 Ocak 2004 tarihli mektubunda, kimsesiz ve sahipsiz olduğunu belirterek yardım istedi. Kendisini geneleve düşürenlerden hesap sorulmasını isteyen Ç. mektubunda şu ifadelere yer verdi 
   
   'Borcun var, çalışacaksın' 
   "Onlarla savaşmaktan bıktım. Beni çocuklarımdan ayırdılar. Pis, istemediğim bir işte zorla çalışmak zorunda bıraktılar. 23 senedir ... damgasıyla yaşamaya mecbur ettiler. 'İşi bırakıyorum' diyerek bıraktım. Önce dövüp tehdit ettiler. 'Bize borcun var, çalışacaksın. Yoksa çocuğunun kanından o parayı çıkarırız' dediler. Oğlumu okula gönderemedim. Küçük oğlumu da Çocuk Esirgeme Yurdu'na vermek zorunda kaldım. Sokağa çıkamıyor, mahsur yaşıyorum. Kız çocuklarının ırzına geçip genelevde çalıştırıp parasını yiyorlar. Kadınları uyuşturucuya alıştırıyorlar. Bazıları fazla dozdan ölüyor." Ç.'nin yaşadıklarını "insan hakları ihlali" olarak değerlendiren Bıçak da, açık kimliği ve adresi yazılı Ç.'nin kurtarılması için müfettişleri görevlendirdi. 
   
   
</TEXT>
</DOC>
