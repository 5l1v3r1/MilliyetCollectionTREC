<DOC>
<DOCNO> 240461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun21.html </URL>
<DATE> 2004/05/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Kuveyt ve Bangladeş'te kadın devrimi... 
</HEADLINE>
<TEXT>

     Kuveyt hükümeti, kadınlara parlamento seçimlerinde seçme ve seçilme hakkı tanıyan bir yasa tasarısını kabul etti. 
     Hükümetin yazılı açıklamasında, bakanların tasarıyı kabul ederek, onay için Emir Şeyh Cabir El Ahmed El Sabah'a göndermeye karar verdikleri belirtildi. 
     Siyasi haklara bütünüyle sahip olmak isteyen Kuveytli kadınların uzun zamandır beklediği tasarının yasalaşması için parlamento onayı gerekiyor. 
     Kuveyt Emiri El Ahmed El Sabah'ın, 1999'da kadınlara parlamento seçimlerinde oy verme hakkı tanıyan kararnamesi, meclisteki aşırı dinci milletvekillerinin oylarıyla reddedilmişti. 
     
     45 sandalye ayrıldı 
     Bangladeş'te, parlamentoda kadın milletvekillerine 45 sandalye ayrılmasını öngören yasa onaylandı. 
     Milletvekili sayısını 345'e çıkaran yasayla birlikte kadınlara ayrılan sandalyelerin, partilerin parlamentodaki temsil oranına göre paylaşılacağı bildirildi. 
     Şeyh Hasina'nın lideri olduğu muhalefetteki Avami Birliği'nin, oylamayı boykot ettiği, ancak yasanın 1 ret oyuna karşı 226 oyla kabul edildiği belirtildi. 
     Bangladeş'te iktidar ve muhalefet partisi liderlerinin kadın olmasına rağmen, parlamentoda sadece 5 kadın milletvekili görev yapıyor. 
     Avami Birliği ve çeşitli kadın hakları örgütleri, kadın milletvekillerinin genel seçimlerde halk tarafından seçilerek parlamentoya girmesini istedikleri için bu yasaya itiraz etmişti. 
     
</TEXT>
</DOC>
