<DOC>
<DOCNO> 203802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/dunya/adun.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turuncu' Noel 
</HEADLINE>
<TEXT>

   En az 11 Eylül saldırıları kadar büyük yeni bir terör eylemi beklentisindeki ABD'de "turuncu alarm" verildi. Amerikan medyası halkı eğitmek için "teröre hazırlık" kampanyası başlattı 
      DIŞ HABERLER SERVİSİ 

   
   ABD'de İç Güvenlik Bakanı Tom Ridge'in önceki gün "11 Eylül saldırılarına eşdeğer ya da daha büyük çaplı" bir saldırı ihtimali nedeniyle terör alarm düzeyinin 'sarı'dan 'turuncu' ya yükseltildiğini açıklamasının ardından ülkenin tümünde gergin bir bekleyişe girildi. Havaalanları, sınırlar ve limanlarda güvenlik önlemleri artırılırken, medya organları olası saldırı karşısında halkın neler yapması gerektiğine dair yayınlar yapmaya başladı. Kanada ve Meksika da sınır güvenliği için uyarıldı. 
   
   Yine uçak kullanılabilir 
   İstihbarat servislerinin elde ettiği bilgiler, New York, Washington ve Batı sahilinde bazı şehirlerde El Kaide'nin 11 Eylül'deki gibi uçakla eylem yapmayı planladığına işaret ederken, barajlar, köprüler, nükleer santrallar, kimyasal tesisler ile halkın kullanımına açık metro gibi alanların da hedef olmasından kaygı duyuluyor. 
   ABC gibi Amerika'nın önde gelen televizyon kanalları, saldırı halinde halkın yapması gerekenleri öğreten sürekli "teröre hazırlık" yayınları yapıyor. 
   
   Ayakkabısında ustura çıktı 
   Alarm düzeyinin turuncuya yükseltilmesi ardından dün Miami Uluslararası Havaalanı'nda, ayakkabısının içinde demir testerenin ucu ve ustura bulunan bir kişi gözaltına alındı. Ailesiyle seyahat eden David McIntyre 38 adlı kişinin, uçağa binmek üzereyken, ayakkabısının içinde sakladığı demir testerenin ucu ve ustura metal dedektörlerce tespit edildi, şüphelinin gizli silah taşıdığı için tutuklandı. 
   
   Zevahiri işareti verdi 
   El Kaide lideri Usame bin Ladin'in yardımcısı Eyman El Zevahiri'nin, geçen cuma günü El Cezire Televizyonu'nda yayımlanan konuşma bandında, 'Amerikalıların ve müttefiklerinin her yerde hatta kendi ülkelerinde bile enselerindeyiz" ifadesini kullanmasının alarm düzeyinin 'turuncu'ya yükseltilmesinde etkili olduğu belirtiliyor. Terör alarm düzeyi, yeşil, mavi, sarı, turuncu ve kırmızı olmak üzere 5 kademeden oluşuyor. Alarm düzeyi saldırın hemen olacağı ya da başladığına işaret eden 'kırmızı'ya ise hiç çıkarılmadı. 
   
   
   
   
</TEXT>
</DOC>
