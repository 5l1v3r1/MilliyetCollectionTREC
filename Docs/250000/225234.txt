<DOC>
<DOCNO> 225234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo18.html </URL>
<DATE> 2004/03/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Basketbol... Pamesa Valencia, İsrail'e gitmeme kararı aldı... 
</HEADLINE>
<TEXT>

     Hamas örgütü lideri Şeyh Yasin'in öldürülmesiyle birlikte İsrail'de yaşanan gergin ortam, basketbolda Erkekler Avrupa Ligi'nde Ülkerspor ile birlikte 2. tur G Grubu'nda yer alan İspanyol kulübü Pamesa Valencia'yı paniğe sürükledi. 
     Kulüp yönetimi dün akşam yaptığı olağanüstü toplantıda, İsrail'in Maccabi Elite Tel Aviv takımıyla yarın Tel Aviv'de yapacağı maça gitmeme kararı aldı. 
     Hamas örgütünün 2 gündür yaptığı tehdit dolu açıklamalar ve bölgede tırmanmaya başlayan gerilim, bu kararın alınmasında gerekçe olarak Euroleague İcra Komitesi'ne sunuldu. Oyuncuların ve ailelerinin bu yolculuğa kesinlikli karşı olması da Pamesa Valencia Kulübü yönetiminin bu kararı almasını zorladı. 
     Maccabi Elite Tel Aviv Kulübü ise bu karara tepki gösterdi. Önceki hafta Madrid'te yaşanan terör saldırısında İsrail'de, son 6 ayda terör nedeniyle yaşamını yitiren insanlardan fazla kayıp olduğunu belirten kulüp yetkilileri, maçın mutlaka yapılması gerektiği yönünde görüş bildirdi. 
     2001-02 sezonunda aynı gerekçeyle Ülkerspor, İsrail'e gitmemiş ve Euroleague yönetimi turuncu-yeşillileri hükmen yenik ilan etmişti. Bu konuyla ilgili kararın Euroleague yönetimince önümüzdeki günlerde verileceği bildirildi. 
     
     SKIPPER BOLOGNA'DA SAKATLIK SORUNU 
     Efes Pilsen'in ligde 2. tur G Grubu'nda en önemli rakibi olarak gösterilen İtalya'nın Skipper Bologna takımında, Belçikalı pivot Tomas Van Der Spiegel'in en az 3 hafta sahalardan uzak kalacağı açıklandı. 
     Takımının son lig maçında ayağından sakatlanan 2.14 metrelik pivotun yapılan kontrolleri sonrasındaki açıklama, kulübün resmi internet sitesinde yapıldı. Bu sezona takıma önemli katkılar yapan ve Euroleague maçlarında ilk 5'te kendisine yer bulan Van Der Spiegel, şu ana dek 15 maçta 8 sayı, 6.3 ribaunt ve 1.7 top çalma istatistikleriyle oynadı. 
     
</TEXT>
</DOC>
