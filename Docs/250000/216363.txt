<DOC>
<DOCNO> 216363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/ekonomi/aeko.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'e yerli ve yabancı talip 
</HEADLINE>
<TEXT>

   TMSF Başkanı Ertürk, Telsim'i satacaklarını ve hem yerli, hem de yabancı ilgililerle görüştüklerini söyledi. Ertürk İmar Bankası için de iflas davası açacaklarını belirtti 
      EKONOMİ SERVİSİ 
   
   Tasarruf Mevduatı Sigorta Fonu TMSF Kurulu Başkanı Ahmet Ertürk, Uzan Grubu'nun lokomotif şirketi Telsim'i işletmek gibi iddiaları bulunmadığını belirterek, "Bunu satacağız" dedi. 
   CNN Türk'te Meliha Okur'un sorularını yanıtlayan Ertürk, Telsim'e talipler de olduğunu belirterek, şunları söyledi 
   "Bir müşteri bulduk diyelim, biz bunu satacağız. Öyle işaretler de var, öyle gelişmeler de var, beklediğimizin de üstünde bir fiyatla... Konuşuyoruz, ilgililer var. Hem yerli, hem yabancı. Telsim bizim için alacaklarımızı tahsil edebileceğimiz önemli bir kaynak." 
   
   'Borç bizim değil' 
   4.2 milyar dolarlık tazminat davasını kazanan Motorola ve Nokia'nın konuşulan alacağının 2.7 milyar dolar olduğunu kaydeden Ertürk, bu borcu kamunun üstlenmesinin söz konusu olmadığını belirtti. 
   Ertürk, "Bunlar Telsim'den alacaklılar, biz de Telsim'den alacaklıyız. Öncelikli alacaklıyız. Alıcı, alacaklılarla konuşacaktır. Almadan veya aldıktan sonra. Bizim gayemiz Telsim'i borcunu ödeyebilir bir şirket haline getirmek. Borcunu ödeyebilir bir şirket olarak gördükten sonra karşıdaki alacaklılar oturacaklar, pazarlık yapacaklar, yeniden yapılandıracaklar. Hiçbir zaman, hiçbir alacaklı koy masanın üstüne 2 milyar dolar demez. Biz de şu anda 7.5 katrilyon lirayı getirin koyun masanın üzerine demiyoruz." 
   
   İflas davası açılıyor 
   İmar Bankası'nda ödemeler için Ziraat Bankası'na 7.5 katrilyon aktardıklarını ve iflas davası için Kurul kararı aldıklarını kaydeden Ertürk, "Bugün İmar Bankası için bu davayı açıyoruz" dedi. 
   Uzanlar'da olduğu gibi diğer batık banka patronlarının şirket yönetimlerine de el konulup konulmayacağı sorusu üzerine Ertürk, "Bu gruplardan hangisi alacak tahsilimizi zorlaştırırsa, hangisi para ve mal kaçırma şirket kaçırma yoluna giderse biz yasaların bize verdiği yetkileri kullanırız" diye konuştu. 
   Ertürk, söz konusu 20 bankanın Fon'a devredildiği tarihte 17 milyar dolar zararı bulunduğunu, kamu bankalarının maliyetinin 22 milyar dolar ve bankacılık sektörünün yeniden yapılandırılmasının topluma maliyetinin de 47.2 milyar dolar olduğunu söyledi. 
   
   Uzan'dan takvim sözü    TMSF yönetimi önceki gün gerçekleşen telefon görüşmesinin ardından dün Cem Uzan'ı temsil eden bir yetkili ile görüşme masasına oturdu. Görüşmede Uzanlar'ın bir ödeme takvimi sunmak istediği gündeme geldi. Fon şimdi Uzanlar'dan gelecek bir ödeme takvimini bekliyor. Fon Başkanı Ahmet Ertürk, CNN Türk'ün 'Cem Uzan'la görüşecek misiniz ' sorusuna karşılık, "Biz alacaklıyız. Konuşarak olayları çözeriz" yanıtını verdi. 
   
   Diğerleri de geldi    Ertürk, bugüne kadar ödeme protokolü imzalanılan grupları Çukurova Pamukbank , Sabah Etibank , Ceylan Bank Kapital , Bayındır Bayındırbank , Cıngıllıoğlu Demirbank ve Sürmeli Grubu Sitebank , görüşmeleri süren batık bankaları da İktisat Bankası, Toprakbank, Sümerbank, İnterbank, Yurtbank, Kentbank, Esbank olarak açıkladı. 
   
   'Biz de görüşüyoruz'    El konulan Egebank'ın eski sahibi Yahya Murat Demirel, ödeme planı için TMSF ile görüştüğünü belirterek, "Murakıp raporlarında 1.3 milyar dolar olarak belirtilen miktar, görüşmelerin ardından 344 milyon dolara indi. Görüşmeler sürüyor" dedi. İktisat Bankası'nın eski sahibi Erol Aksoy da Fon'un kendisinden 726 trilyon lira istediğini ve borcu ödemekte olduğunu söyledi. 
   
   
</TEXT>
</DOC>
