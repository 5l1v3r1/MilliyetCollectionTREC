<DOC>
<DOCNO> 212716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko08.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahinler Holding yatırımlarını Ürdün ve Özbekistan'a kaydırıyor 
</HEADLINE>
<TEXT>

     Şahinler Holding, Çin tehdidi karşısında rekabet gücünü artırabilmek için yeni yatırımlarını maliyet avantajı sunan ülkelere kaydırdı. 
     Özbekistan'da tam entegre bir tesis ve Ürdün'de iki konfeksiyon fabrikası yatırımlarını tamamlayarak bu yıl üretime başlayacak olan Şahinler Holding, 50 milyon dolar yatırım tutarındaki fabrikalarda 2 bine yakın kişi istihdam edecek. 
     Şahinler Holding Yönetim Kurulu Başkanı Kemal Şahin, AA muhabirine yaptığı açıklamada, 2005 yılında kotaların kalkmasıyla kıyasıya bir rekabet yaşanacağına işaret ederek, rekabet şartlarına ayak uyduramayacak firmaların pazarda hiçbir şansı kalmayacağını vurguladı. 
     Çin'de işçilik başta olmak üzere girdi maliyetlerinin ucuzluğuna dikkat çeken Şahin, ''Çin, dünyanın bütün pazarlarında çok ciddi bir rakip, Türkiye'yi de tehdit ediyor'' dedi. 
     Türkiye'nin, Çin ile rekabet edebilmesi için yerli ve yabancı yatırımcıya iyi imkanlar sunması, girdi maliyetlerini düşürmesi, kurları rekabetçi kılması gerektiğini belirten Şahin, şunları söyledi 
     ''Biz ülke olarak, Çin'i gel ülkemizi talan et diye davet ediyoruz. Çin'e karşı dayanacak hemen hemen hiçbir desteği Türkiye'de göremiyoruz. Ülkenin yapısal şartlarını düzelterek Çin'e karşı dayanmak hedef politika olmalı ama, ihracatı destekleyecek, maliyetler, kurlarla ilgili ciddi bir şey yapılmıyor. Bu şekilde kalırsak, gelecek çok daha tehditkar olacak.'' 
     
     ÇİN KOBİ'LERİ TEHDİT EDİYOR 
     Dünyanın en büyük 18. tekstil firması olan Şahinler Holding'in grup bazında geçen yıl yüzde 15 büyüyerek 1.4 milyar dolar ciro elde ettiğini belirten Şahin, bu yıl en az yüzde 5 büyümeyi öngördüklerini kaydetti. 
     Şahin, Çin tehdidinin dramatik yönünün, büyük firmalar için söz konusu olmadığını ifade ederken, ''Bizim gibi gruplar bir şekilde diğer ülkelerin imkanlarını kullanarak yoluna devam edebilir. Ama, küçük firmalar nasıl devam etsin Türkiye'de ihracat yapan tekstil sektöründe 6-7 bin KOBİ var. Bunları korumak lazım'' diye konuştu. 
     Özellikle hazır giyimde rekabet gücünün korunması gerektiğini dile getiren Şahin, üretimin yüzde 100 yerli ürünlerle yapılmaması gerektiğini kaydetti. Şahin, ''Fiyatlar Çin'e göre yüzde 30 artmışsa, en azından yüzde 15-20'sini balans edecek, kumaş, iplik, boya gibi girdiler Çin gibi ucuz ülkelerden alınmalı'' dedi. 
     
     50 MİLYON DOLARLIK YATIRIM 
     Şahinler Holding'in son 2-3 yıldır kotaların kalkmasına karşı hazırlıklarını sürdürdüğünü belirten Kemal Şahin, Bulgaristan ve Romanya'da şirket kurduklarını ve ABD'ye kotasız mal satmaya başladıklarını, bu ülkeye ihracatlarının yüzde 30'u bulduğunu anlattı. 
     Ürdün'de birinde pantolon ve örgü ürünleri, diğerinde kadın-erkek ceket ve pantolon üretecekleri 2 fabrika yatırımlarının devam ettiğini bildiren Şahin, ''Fabrikanın biri Şubat, diğeri Nisan sonunda açılacak. Tamamen ihracat yapacağız. ABD'ye yönelik çalışacağız. 10 milyon dolar yatırım yaptığımız fabrikalarda, 800 kişi istihdam edilecek'' dedi. 
     Özbekistan'da da tam entegre bir tesis kurma çalışmalarının devam ettiğini belirten Şahin, şunları kaydetti 
     ''İplik, örgü, boya ve konfeksiyon üzerinde faaliyet gösterecek olan bu tesis 40 bin metrekare kapalı alan üzerine kurulacak. Bu dev tesiste 1.000 kişiye istihdam sağlanacak. Yatırım tutarı 40 milyon dolar olan tesis, 8 ay içerisinde üretime geçecek. Özbekistan kaliteli pamuğun yanı sıra ucuz işgücü ve diğer maliyet avantajlarıyla 2005'den sonra yaşanacak kıyasıya rekabette bizlere büyük avantaj sağlayacak.'' Böylece, Türkiye-Özbekistan ve Türkiye-Ürdün ayaklı ticarete devam edeceklerini belirten Şahin, ''Türkiye merkezli, ülkenin etrafındaki imkanları kullanan bir üretim, ticaret kurmakla 2005'e kendimizi hazırladığımızı varsayıyoruz. ABD ve Avrupa'daki yerimizi, büyük müşterilerle ilişkilerimizi bu şekilde korumuş olacağız. Sadece Türkiye'de kalsaydık bunların bir kısmını kaybedecektik'' dedi. 
     Kemal Şahin, Ürdün ve Özbekistan'daki yatırımlarını, Türkiye'de yapabileceklerini belirtirken de, ''O ülkelerin sunduğu şartlar sunulsaydı, Türkiye'de iki mislini yapardık'' ifadesini kullandı. 
     
</TEXT>
</DOC>
