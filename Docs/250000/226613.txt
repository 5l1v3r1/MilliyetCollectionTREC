<DOC>
<DOCNO> 226613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy27.html </URL>
<DATE> 2004/03/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
DYP'de anket öfkesi 
</HEADLINE>
<TEXT>

     DYP, yüzde 10 sınırında seyreden oy oranında suçu "anketlere" yükledi. Parti içi muhalefet de eleştirilerden nasibini aldı. 
     28 Mart sonuçlarının partide bir "liderlik 
     sıkıntısının" yaratmayacağı DYP yönetiminde vurgulanırken, 1994'den beri süren "kan kaybının" bu seçimlerle birlikte durdurulduğu, oy oranının yüzde 10'un altında veya üstünde kalmasının ise büyük bir önem taşımadığı vurgulanırken Ağar'ın göreve geldiği tarihde DYP'nin oy oranının 3 Kasım'ın da çok altlarında olduğu dikkat çekildi. Genel Başkan Yardımcısı Serhan Yücel, "Kırat süvarisini bulmuştur, Mehmet Ağar mayası tutmuştur" dedi. Seçim öncesinde soldaki bölünme nedeniyle sandıktan ikinci parti çıkma yönünde yaşanan beklentiler boşa çıkarken, kamuoyu araştırmalarına da sert eleştiriler geldi. DYP Genel Başkan Yardımcısı Saffet Kaya, "Anketörler kamuoyunu yanıltmıştır" derken, "Oyunlara ve iktidar baskılarına rağmen DYP oyunu artırmıştır ve 3 Kasım kompleksini aşmıştır" dedi. Bunun önemli bir artış olduğunu, bunun DYP'nin merkez sağın tek adresi olmasının işareti olduğunu kaydeden Kaya, "Beklediğimiz oy olmasada umutlu bir işaret. Parti diriliğini tuttu, geleceğe ilişkin oylarını daha da artıracağının işareti" dedi. DYP'nin açıklanan anketlerin ötesinde bir performans sergilediğine dikkat çeken Genel Başkan Yardımcısı Oğuz Tezmen ise "anketlerin moral bozduğunu" savundu. Tezmen, "Anketi yapanların büyük vebali vardır" derken, olumsuz propagandaya rağmen DYP'nin merkez sağda alternatif olduğunu ortaya koyduğunu bildirdi. DYP yönetiminde 28 Mart sonuçlarına ilişkin yapılan ilk değerlendirmelerde anketlerin yanı sıra parti içi muhalefete de eleştiri okları yönlendirildi. DYP'li yöneticiler arasında yapılan değerlendirmelerde "Seçim sonrasına ilişkin hesabı olanlar mutlaka vardı" denilirken, Genel Başkan Mehmet Ağar'a yakın bir isimden "DYP'nin en büyük rakibi yine DYP olmuştur. Seçimden önce parti aleyhine çalışmış ama DYP kimliğini kullanmış kesimlerden ve kişillerden 29 Mart hesap sorma tarihinin başlangıcıdır" uyarısı geldi. Genel Başkan Yardımcısı Serhan Yücel ise 28 Mart rakamlarını "Bundan sonraki seçimlerde karşılaştırma yapılması gereken rakamlar" olarak değerlendirdi. Yücel, sonuçların parti içinde 29 Mart'ı bekleyenler açısından "üzüntü kaynağı" olduğunu dile getirdi. 
     
</TEXT>
</DOC>
