<DOC>
<DOCNO> 201292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/spor/yozer.html </URL>
<DATE> 2003/12/11/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Meleğin sabrı 
</HEADLINE>
<TEXT>

   
   Bir futbol maçında olması gereken tüm şanslar lehine ne kadar işleyebilir Eğer sen, o şansa rağmen sahada hi bir şey yapmazsan, futbol oynamayı unutursan, galip gelmen gerekirken, 90 dakika boyunca gol pozisyonundan uzak bir futbol sergilersen, orta sahada dökülürsen, bir tek Hakan Şükür'e güvenirsen, hücumda hiç çoğalamazsan, o şans meleği "Hadi eyvallah, benden bu kadar" diyerek seni bırakıverir. Meleğin sabrı da ancak bu kadar dayanabilir. 
   Galatasaray 25. dakikaya kadar hiçbir şey yapmadı. Real Sociedad futbol adına sahada herşeyi yapmaya çalışırken, sadece iyi bir izleyici rolüne bürünen Galatasaray'ın geliştirdiği ve hatta orta alanı geçtiği ilk anda golü bulması gerçekten çok şaşırtıcıydı. Ve bu gol bulunmaz bir nimetti. Ama Galatasaray bu nimetin kıymetini bilemedi. Real Sociedad oyunu, sahanın her yerine yaymaya başladı. Yaydıkça da, Galatasaray'ın fizik gücü bir kez daha iflas etti. Hiçbir topa müdahelede bulunamayan, pas yüzdesini giderek düşüren ve tüm ikili mücadelelerde esir düşen Galatasaray'ın golü yemesi bu futbolla kaçınılmazdı. 
   Real Sociedad tipik İspanyol futbolunu bol ve isabetli paslarla, topu koşturarak sergilerken, Galatasaray'ın hiçbir baskı ve presi yoktu. Orta alanda Ergün ve Petre'nin yetersiz futbolu zaten hassas bir dengede bulunan Galatasaray'ın gücünü iyice bitirdi. Ev sahibi takımın kalabalığın olduğu bölgelerde ani uzun paslarla topu boş alanlara yayarak ve o kanattan içeriye geliştirdikleri ataklar uzak tribünden futbol adına güzel gösterilerdi. Ve bunu Sociedad her seferinde yaptı. Ancak Galatasaray bu tip atakları her seferinde de kabul etti. İlk 45 dakikada her iki kanattan sergilenen organize ataklar aynı Juventus maçında olduğu gibi kimi zaman mucize, kimi zaman da beceriksizlik yüzünden Real Sociedad adına üzüntü doluydu. 
   İkinci yarıda Galatasaray hiçbir önlem almadan sahaya çıktı. Galatasaray'ın bu dakikalarda tecrübeye büyük ihtiyacı vardı. 
   Beraberlik golü ev sahibi takıma yetiyordu. Sonra kendini fazla sıkmadı. İyi futbolunu idareye çevirdi. Bu dakikalarda bile Galatasaray sadece Arif ile bir pozisyon buldu. O da kaleye gitmedi bile. Hakan'a nişanlanan uzun toplar fayda getirmedi. Hakan yoğun markajda golünden sonra bir daha kıpırdayamadı bile. O kilitlenince Galatasaray'ın herşeyi sona erdi. 
   Bu futbol, Şampiyonlar Ligi için son derece yetersiz. UEFA kupasına kalmak bile bu futbolla gerçek bir piyango. 
   
      
   
</TEXT>
</DOC>
