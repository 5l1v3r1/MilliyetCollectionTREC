<DOC>
<DOCNO> 206350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun02.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz askerleri, bir Iraklıyı döverek öldürdü 
</HEADLINE>
<TEXT>

     Irak'ın güneyindeki Basra kentinde görev yapan İngiliz askerlerinin tutukladıkları bir Iraklıyı döverek öldürdüğü kaydedildi. 
     Independent gazetesi, bugün yayımladığı haberde, İngiliz askerlerinin, geçen yıl Eylül'de tutukladığı 8 Iraklı genci dövdüklerini ve birinin aldığı yaralardan öldüğünü yazdı. 
     Iraklıların 3 gün nezarette tutulduğu belirtilen haberde, Baha Musa adlı Iraklının çürüklerle kaplı ve burnu kırılmış halde olan cesedinin ailesine teslim edildiği kaydedildi. 
     Haberde, İngiliz askeri yetkililerinin, Musa'nın ailesine ölümünden sorumlu tutulmamaları şartıyla 8.000 dolar tazminat ödemeyi önerdikleri, ancak ailenin, İngiltere Savunma Bakanlığı'nı mahkemeye vermeyi planladığı bildirildi. 
     İngiltere Savunma Bakanlığı sözcüsü, olayla ilgili soruşturmanın sürdüğünü söyledi. 
     
</TEXT>
</DOC>
