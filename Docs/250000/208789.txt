<DOC>
<DOCNO> 208789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko04.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
JP Morgan, ''BankOne''ı 60 milyar dolara satın alıyor 
</HEADLINE>
<TEXT>

     ABD'nin önde gelen bankalarından JP Morgan Chase'in, bir diğer dev Amerikan bankası olan ''BankOne''ı 60 milyar dolara satın alacağı bildirildi. 
     Satışın duyulmasından sonra BankOne'ın hisse senetlerinde yüzde 10'u bulan artış görüldü. New York Times ve Wall Street Journal gazeteleri de, internet sitelerinde, ''iki dev bankanın birleşmesi konusunda anlaşmaya varıldığını'' duyurdular. 
     JP Morgan Chase'in merkezi New York'ta, BankOne'ın merkezi ise Chicago'da bulunuyor. İki banka birleştikten sonra, ABD'nin en büyük finans kuruluşu olan ve merkezi New York'ta bulunan Citigroup'un karşısına çok ciddi bir rakip olarak çıkacaklar. 
     100'den fazla ülkede şubesi bulunan Citigroup'un malvarlığı 1.19 trilyon doları buluyor. Morgan Chase-BankOne'ın birleşmesi sonucu doğacak şirketin malvarlığının ise 1.1 trilyon dolar olacağı kaydedildi. 
     Bankaların birleşmesinin 2 yılda tamamlanacağı ve yeni kuruluşun başına, halen BankOne'ı yönetmekte olan Jamie Dimon'un geçeceği verilen bilgiler arasında. 
     Geçen ekim ayında da ''Bank of America'', ''FleetBoston Financial Corp'' adlı kuruluşu devralmıştı. Bu iki kuruluşun malvarlıklarının toplamının da 966 milyar doları bulduğu belirtiliyor. 
     
</TEXT>
</DOC>
