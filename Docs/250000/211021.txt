<DOC>
<DOCNO> 211021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun12.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush yönetimi, Irak'ta doğrudan seçimleri düşünüyor... 
</HEADLINE>
<TEXT>

     Washington Post gazetesi, Bush yönetiminin, 1 Temmuz'da iktidarı devralacak olan Irak geçici hükümeti üyelerinin yerel komiteler tarafından belirlenmesi yerine doğrudan seçimler yapılmasını düşündüğünü yazdı. 
     Gazete, adını vermediği kaynaklara dayanarak bugün yayımladığı haberde, Amerikalı yetkililerin, BM temsilcilerine geçen hafta, Irak'taki iktidar devri konusunda ''her şeyin masanın üstünde'' olduğunu bildirdiklerini kaydetti. 
     Amerikalı yetkililerin, Washington Post'a ayrıca, ABD'nin, Irak'ta doğrudan seçimler isteyen Şii lider Ayetullah Ali Sistani'nin ve devir işlerini yapması için BM'ye ihtiyaç duyacağını söylediklerine de haberde yer verildi. 
     ABD, 1 Temmuz'da görevi devralacak Irak geçici hükümeti üyelerinin yerel komiteler tarafından belirlenmesini planlıyor. Irak'ta çoğunluğu oluşturan Şii toplumu, ABD'nin bu planını reddediyor ve doğrudan seçimler yapılmasını istiyor. 
     
</TEXT>
</DOC>
