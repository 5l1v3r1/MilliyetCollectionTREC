<DOC>
<DOCNO> 247387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo17.html </URL>
<DATE> 2004/06/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Atalay Elvan, tüm Türk sporcuların hedefini yükseltti... 
</HEADLINE>
<TEXT>

     ''Golden League'' yarışlarında 5 bin metre yarışında Dünya Rekoru kıran atlet Elvan Abeylegesse'nin başarısı tüm yurtta sevinç yaratırken, Gençlik ve Spor Genel Müdürü Mehmet Atalay, ''Elvan bu başarısıyla sadece dünya rekoru kırmakla kalmadı, Türk sporuna yeni ufuklar açarak, tüm Türk sporcularının hedefini yükseltti'' dedi. 
     Olimpiyat Oyunları Hazırlık ve Düzenleme Kurulu'nun İstanbul'daki toplantısı sonrası basın mensuplarının sorularını yanıtlayan Atalay, Elvan'ın bu başarıyla bir rüyayı gerçekleştirdiğini belirterek, ''Bu sayede Türkiye için dünya rekoru kırmak hayal olmaktan çıktı ve bir gerçek oldu. Elvan büyük başarılara imza attı. Spordaki bütün branşlarda ufuk açtı. Judo ve güreş branşındaki sporcularımızın da Olimpiyat Oyunları'nda motivasyonunu yükseltti. Bu gelecek yıllarda yüzme dalındaki sporcuları da olumlu etkileyecek. Elvan bu formunu korursa Atina'da aynı başarıyı gösterir'' diye konuştu. 
     Ödül yönetmeliğinde değişiklik yaptıklarını ifade eden Atalay, şöyle konuştu 
     ''Büyük organizasyonlarda birinci olacak sporcuya vereceğimiz 750 cumhuriyet altınını, 2 bine çıkarmayı düşünüyoruz. Ancak dünya rekoru kıracak sporcuya verilecek ödülü unutmuşuz. Elvan'ın rekoruyla bunu da hatırladık. Olimpiyat oyunlarında veya dünya şampiyonalarında rekor kıracak sporcumuza ödül vermek için gerekli çalışmayı yapacağız.'' Mehmet Atalay, Elvan'ın kulübü olan ENKA Spor Kulübü'ne de sporcuya verdikleri destekten dolayı teşekkür ederek, ''Kulüp başkanı Şarık Tara'ya, antrenör Ertan Hatipoğlu'na, Atletizm Federasyonu'na da teşekkür ediyorum'' diyerek sözlerini tamamladı. 
     İstanbul Valisi Muammer Güler ise Elvan'ın süper bir başarıya imza attığını ifade etti. 
     Türkiye Milli Olimpiyat Komitesi TMOK Başkanı Togay Bayatlı, Elvan'ın çok küçük yaşlarda Türkiye'ye geldiğini hatırlatarak, ''Elvan buradaki spor yaşamına Fenerbahçe'de başladı. Daha sonra ENKA'ya geçti. Biz de komite olarak kendisini destekledik. En azından Elvan ile ilgili verilen cezanın kaldırılması için çalıştık. Bundan sonra da bütün sporcuları destekleyeceğiz'' diye konuştu. 
     
</TEXT>
</DOC>
