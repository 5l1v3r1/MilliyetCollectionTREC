<DOC>
<DOCNO> 206914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/guncel/gun02.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki kayıp loto kuponu vakası da Turhal'da yaşananları aratmıyor 
</HEADLINE>
<TEXT>
   O da 222 trilyonu kaybetti 
   Lotodan 222.5 trilyon TL kazanan ABD'li kadın, kuponu kaybetti. Yetkilileri de ikna etti. Ne var ki para, kuponu getirenin oldu .. 
      DIŞ HABERLER SERVİSİ 
   
   ABD'de geçen hafta çekilen "Mega Millions" adlı lotoda bir kişiye isabet eden 162 milyon dolarlık 222.5 trilyon lira ikramiye, haftanın konusu oldu. Elecia Battle adlı 40 yaşındaki Clevelandlı bir kadın, kazanan loto kuponunu kendisinin oynadığını, ancak kaybettiğini iddia ederken, dün ortaya çıkan Rebecca Jamison adlı başka bir siyahi kadın gerçek talihlinin kendisi olduğunu gösterdi. Jamison, Battle'ın iddialarını duyunca çok kızdığını, bir avukat ve bir muhasebiciyle görüştükten sonra basın toplantısı düzenleyerek biletiyle ortaya çıkmaya karar verdiğini söyledi. Rebecca Jamison, kazanan numaraları geçtiğimiz yıllarda ara sıra oynadığını da belirtti. 
   Polis, kendilerine başvuran Battle'ın kayıp başvurusunda şanslı numaraları "12, 18, 21, 32, 46 ve 49" şeklinde hiç duraksamadan doğru şekilde sıraladığını, bu rakamları aile bireylerinin doğum günleri ve yaşlarıyla ilişkilendirdiğini belirtti. 
      Polis sözcüsü Kevin Nieter, "Battle'ın yalan söylediğini sanmıyoruz. Kontrol imk nımız yok ama ona inanıyoruz" dedi. Bu arada, kuponun oynandığı mağazanın güvenlik kamerası bozuk olduğu için Battle'ın görüntüsü tespit edilemedi. 
   "Talihsiz talihli" Battle, ABD medyasının da ilgi odağı oldu. Gözyaşları içinde AP'ye konuşan Battle, loto oynadığı "Quick Shop Food Mart" adlı mağazadan çıkışta çantasını yere düşürdüğünü, ancak biletin bu sırada kaybolduğunun farkına varmadığını anlattı. Mega Millions'ın Ohio'daki merkezi de, ikramiye kazanan kuponun söz konusu mağazada oynandığını doğruladı. 
   
   
   
   
</TEXT>
</DOC>
