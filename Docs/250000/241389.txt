<DOC>
<DOCNO> 241389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko24.html </URL>
<DATE> 2004/05/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Bakan Şener Bankalar Kanun Tasarısı bana gelmedi 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Mikro Finansman ile ilgili tasarının Bakanlar Kurulu'nda imzaya açıldığını bildirdi. 
     Başbakan Yardımcısı Şener, AB Eğitim ve Gençlik Programları'nda gelinen noktaya ilişkin DPT'de düzenlediği basın toplantısında, Mikro Finansman kanun tasarısı ile ilgili BDDK'nın çalışmalarını yaparak kendilerine gönderdiğini ve geçtiğimiz haftalarda Bakanlar Kurulu'na sevkedildiğini kaydetti. 
     Tasarının Bakanlar Kurulu'nda imzaya açıldığını söyleyen Şener, ''Muhtemelen kısa süre içerisinde TBMM'ye intikal edecektir'' diye konuştu. 
     
     BANKALAR YASASI 
     Bankalar Yasasında gelinen noktaya ilişkin de Şener, ''Bana rapora ilave herhangi bir kanun tasarısı metni gelmedi'' dedi. 
     Raporu okuyup okumadığına ilişkin soruya da Şener, öncelikle tasarı metninin gelmesi gerektiğini hatırlatarak, bunun ardından bir açıklama yapmanın uygun olacağını ifade etti. 
     Tasarının AB'ye uyum kapsamında öneminin hatırlatılması üzerine de Şener, AB'ye tam üyelik müzakerelerinin başlaması için Kopenhag kriterlerinin yerine getirilmesi gerektiğini kaydetti. 
     Müzakerelerden sonra da uyum çalışmalarının süreceğini söyleyen Şener, ''Aralığa kadar olan süreçte Kopenhag kriterleriyle ilgili yasal düzenlemelere öncelik veriyoruz'' diye konuştu. 
     Şener, Bankalar Yasası'nın IMF'ye verilen Niyet Mektubunda bu ay içinde hükümete sunulacağının belirtildiğini kaydetti. 
     ''Niyet Mektubunda öngörülen süreç gerçekleşti mi '' sorusuna da Şener, ''Evet gerçekleşti'' yanıtını verirken, ''Metnin hazırlanması için biraz süreye ihtiyaçları var'' dedi. 
     
     ''EŞGÜDÜM SORUNU YOK'' 
     Bir gazetecinin Ekonomi Koordinasyon Kurulu'nun kurulmasına ilişkin olarak ''Bir eşgüdüm sorunu yok değil mi '' şeklindeki sorusunu Şener, ''Hayır eşgüdüm sorunu hiçbir zaman olmadı'' diye yanıtladı. 
     Bu kurula neden ihtiyaç duyulduğu sorusunu da Şener, ''Bu konu üzerinde Başbakan'ın iradesi var demektir. Başbakan'ın iradesi ve kararı ile kurulmuştur ve kimlerin olacağı belirtilmiştir'' şeklinde cevapladı. 
     
     MİKRO FİNANSMAN TASARISI 
     Öte yandan, Şener'in verdiği bilgiye göre, Mikro Finansman tasarısı ile mikro finans kuruluşlarının kuruluş ve faaliyetlerine BDDK'ca izin verilmesi ve mevduat kabul eden mikro finans kuruluşlarının anonim şirket şeklinde, mevduat kabul etmeyen mikro finans kuruluşlarının ise anonim ve limited şirket şeklinde kurulması planlanıyor. 
     Tasarı ile mevduat kabul eden mikro finans kuruluşlarının ödenmiş sermayesinin en az bir trilyon lira olması ve özkaynaklarının ödenmiş sermayeden az olmaması, mevduat kabul etmeyen mikro finans kuruluşlarının faaliyete geçmesi için sermaye şartının aranmaması öngörülüyor. 
     Siyasi partiler, dernekler, vakıflar, sendikalar, meslek kuruluşları, kooperatifler, birlikler, yerel yönetimler ve bunlar tarafından kurulan veya bunların doğrudan veya dolaylı olarak pay sahibi olduğu kuruluş ve şirketlerin, mevduat kabul eden mikro finans kuruluşlarında, hiçbir şekilde pay sahibi olamaması, bu yasağın basın, yayın, televizyon ve radyo kuruluşları, bu kuruluşlarda doğrudan veya dolaylı olarak pay sahibi olanlar ile bunlarla akrabalığı bulunan kimseler ve basın, yayın, televizyon ve radyo kuruluşlarında ücret veya sair adlar altında yapılan ödemelerle istihdam edilenler bakımından da uygulanması hedefleniyor. 
     Siyasi partilerin, mevduat kabul etmeyen mikro finans kuruluşlarında da pay sahibi olamamaları ve bu yasağın basın, yayın, televizyon ve radyo kuruluşları, bu kuruluşlarda doğrudan veya dolaylı olarak pay sahibi olanlar ile bunlarla akrabalığı bulunan kimseler ve basın, yayın, televizyon ve radyo kuruluşlarında ücret veya sair adlar altında yapılan ödemelerle istihdam edilenler bakımından da uygulanması, dernekler, vakıflar ile kooperatifler ve birlikler ile sendikalar, meslek kuruluşları, yerel yönetimler ve bunlar tarafından kurulan veya bunların doğrudan veya dolaylı olarak pay sahibi olduğu kuruluş ve şirketler, munzam ve emeklilik sandıklarının Kurumdan izin almak kaydıyla, mikro girişimcilere finansman sağlamak üzere mevduat kabul etmeyen mikro finans kuruluşu kurabilmeleri planlanıyor. 
     
     BDDK'NIN İZNİNE TABİ OLACAK 
     Kuruluş izni almış olan mikro finans kuruluşunun faaliyete geçmek için de BDDK'dan izin alması ve mikro finans kuruluşlarının şube açmasının BDDK'nın iznine tabi olması öngörülüyor. 
     Mevduat kabul eden mikro finans kuruluşlarının, mikro girişimcilere ve mevduat kabul etmeyen mikro finans kuruluşlarına nakdi kredi kullandırabilmesi, mevduat kabul etmeyen mikro finans kuruluşlarının ise mikro girişimcilere nakdi kredi kullandırabilmesi hedefleniyor. 
     Mevduat kabul eden mikro finans kuruluşları tarafından kullandırılan kredi toplamının özkaynaklarını aşmaması, kullandırılacak toplam kredi miktarının bir mikro girişimci için özkaynaklarının yüzde ikisini, mevduat kabul etmeyen mikro finans kuruluşu için yüzde onunu aşmaması planlanıyor. 
     Tasarıya göre, mevduat kabul eden mikro finans kuruluşları, nezdlerinde veya yurt içindeki bankalarda ya da özel finans kuruluşlarında, kabul ettikleri mevduatın yüzde onbeşine karşılık gelen tutarda devlet iç borçlanma senedi veya nakit olarak likidite bulundurmak zorunda olacak. 
     Mevduat kabul eden mikro finans kuruluşları, mikro girişimcilere ve mevduat kabul etmeyen mikro finans kuruluşlarına kredi verme faaliyeti dışında ticari ve sınai faaliyette bulunamayacak, mevduat kabul etmeyen mikro finans kuruluşları ise Kanunda belirtilen faaliyet konusu dışında hiçbir ticari ve sınai faaliyette bulunamayacak. 
     Mikro finans kuruluşlarının mali bünyelerinde zafiyet oluşması, mevduat sahiplerinin haklarının tehlikeye düşmesi ve Kanunla yasaklanan faaliyetlerde bulunmalarının tespiti halinde BDDK tarafından faaliyet izinleri kaldırılacak. 
     
     MİKRO FİNANS KURULUŞLARI MEVDUATLARI GÜVENCE FONU 
     Mikro finans alanında faaliyet gösteren mevduat kabul eden ve etmeyen kuruluşların üye olduğu Mikro Finans Kuruluşları Birliği ile mevduat kabul eden mikro finans kuruluşlarındaki mevduat hesaplarının sigorta edilebilmesi amacıyla mikro finans kuruluşları mevduatları güvence fonu kurulacak. 
     
</TEXT>
</DOC>
