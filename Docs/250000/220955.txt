<DOC>
<DOCNO> 220955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun39.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Papadopulos'un güvenlik konusundaki önerisi... 
</HEADLINE>
<TEXT>

     Kıbrıs Rum yönetimi, Kıbrıs müzakereleri sonunda varılacak bir anlaşmanın referanduma sunulmadan önce Türkiye ve Yunanistan meclislerinde onaylanmasında ısrar ediyor. 
     Rum yönetimi lideri Tasos Papadopulos'un, müzakereler çerçevesinde dün 11'icisi yapılan görüşmede sunduğu 40 sayfalık önerinin içeriği Rum basınında yayımladı. 
     Fileleftheros gazetesinin haberine göre, Papadopulos'un güvenlik konusunda sunduğu belge ana hatlarıyla şunları öngörüyor 
     1-Varılacak anlaşmanın referandumlardan önce Yunanistan ve Türkiye parlamentolarında onaylanması. 
     2-İç ve dış tehditlere ilişkin güvenliğin sağlanması. 
     3-Türk askerleri ve adada kalacak 'sömürgecilerden' tehdit bulunmaması. 
     4-Ülkede ve hükümet kurumlarında istikrar bulunması. 
     5-Ülke doğal kaynaklarının korunması. 
     Simerini gazetesinin haberindeyse Papadopulos'un önerisinde askerlerin 29 ay içinde Ada'dan çekilmesi, Türk ve Yunan askeri kontenjanlarının 2500 olması da bulunuyor. 
     Rum yönetimin, Türkiye'nin anlaşmayı, referandumdan önce meclisten geçirmemesi halinde nasıl tutum izleyeceğiyle ilgili bir öneri sunduğunu belirten gazete, Rum tarafının, anlaşma referandumlardan önce Türkiye Büyük Meclisi'nde onaylanmazsa anlaşmanın yapılmadığını sayacağını ve bu şekilde ''Kıbrıs Cumhuriyeti'''nin uluslararası statüsünün devam etmesini sağlayacağını kaydetti. 
     Bu arada, Rum basını, BM Genel Sekreteri'nin Kıbrıs Özel Temsilcisi Alvaro de Soto'nun Yunan hükümetiyle görüşmelerde bulunmak üzere muhtemelen Perşembe günü Atina'ya gideceğini yazdı. 
     
</TEXT>
</DOC>
