<DOC>
<DOCNO> 214644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/siyaset/siy06.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'la görüş birliği 
</HEADLINE>
<TEXT>

   Mısır Cumhurbaşkanı Mübarek, Ankara'da Cumhurbaşkanı Sezer, Başbakan Erdoğan, Dışişleri Bakanı Gül ve Genelkurmay Başkanı Org. Özkök'le görüştü 
      ANKARA Milliyet 

   
   Mısır Cumhurbaşkanı Hüsnü Mübarek, Türkiye'nin Irak konusundaki kaygı ve görüşlerine katıldığını belirterek, İsrail - Filistin barışı için Türkiye ve Mısır'ın birlikte çalışmasını önerdi. Mübarek, iki taraf arasında görüşmelere yol haritası temelinde başlanması, bu yönde gereken desteğin durumun seyrine göre Türkiye ve Mısır tarafından sağlanması konusunda görüş birliği içinde olduklarını söyledi. Mübarek, barışın diğer ayağı olan İsrail - Suriye görüşmelerinin başlamasının faydalarını da görüşmede ele aldıklarını kaydetti. "Türkiye ve Mısır Ortadoğu'da istikrarı temsil etmektedir" diyen Sezer de İsrail - Filistin ve İsrail - Arap uyuşmazlıklarında hakça, kalıcı ve kapsamlı barışa ulaşılmasının, bölgenin istikrarı açısından taşıdığı önem üzerinde görüş birliğine vardıklarını ifade etti. 
   Mısır Cumhurbaşkanı Hüsnü Mübarek, Başbakan Recep Tayyip Erdoğan, Dışişleri Bakanı Abdullah Gül ve Genelkurmay Başkanı Hilmi Özkök'ü de kabul etti. 
   
   İncirlik izni 
   Erdoğan, Mübarek ile görüşmesinin ardından sorular üzerine konuk Cumhurbaşkanı ile başta Ortadoğu sorunu olmak üzere bölgesel gelişmeleri ele aldıklarını söyledi. Türkiye - Mısır ticari ilişkilerini geliştirmek istediklerini ve bu yöndeki çalışmaların sürdüğünü söyleyen Erdoğan, ABD'nin Türkiye'deki İncirlik üssünü kullanımına ilişkin soru üzerine de bu iznin mayıs ayına kadar geçerli olduğunu ve Irak'tan ABD'ye, ABD'den Irak'a rotasyonda üssün kullanılacağını hatırlattı. 
   
   'Mübarek, Ortadoğu barışı için geldi'    DIŞ HABERLER SERVİSİ 

   Mısır Cumhurbaşkanı Hüsnü Mübarek'in Ankara ziyaretinin, Ortadoğu barış sürecini yeniden canlandırmayı amaçladığı bildirildi. El Cezire Televizyonu, Mısır Devlet Başkanlığı'na yakın bir kaynağa dayanarak, Mübarek'in Ankara'da yapacağı görüşmelerin, Ortadoğu barış görüşmelerinin yeniden canlandırılması için Kahire'nin bu yolda gösterdiği çabalar üzerinde odaklaşacağını kaydetti. Gözlemciler de, Mübarek'in Ankara'dan Ortadoğu barış sürecinin yeniden başlaması yolunda yardım isteyebileceğini ifade etti. 
   
</TEXT>
</DOC>
