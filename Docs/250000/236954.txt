<DOC>
<DOCNO> 236954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo22.html </URL>
<DATE> 2004/05/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Galatasaray'da Trabzonspor maçı hazırlıkları... 
</HEADLINE>
<TEXT>

     Ligde dün yapılan maçta İstanbulspor ile berabere kalan Galatasaray, Trabzonspor ile bu hafta yapacağı ve ligde zirvenin kaderini belirleyecek karşılaşmanın hazırlıklarına ara vermeden başladı. 
     Florya Metin Oktay Tesisleri'nde teknik direktör Gheorghe Hagi yönetiminde gerçekleştirilen ve 1.5 saat süren antrenmanda, dünkü karşılaşmada 90 dakika forma giyen futbolcular koşunun ardından çalışmayı bıraktılar. 
     Diğer oyuncular ise çift kale maç yaparken, kaleci antrenörü Taffarel futbolculuk günlerinde olduğu gibi orta sahada oynadı. Antrenman maçını, Taffarel'in yer aldığı takımın kazanması da dikkat çekti. 
     İstanbulspor ile dün oynanan maçta takımının performansından memnun kalmayan Hagi'nin, antrenman boyunca geçtiğimiz günlerdeki neşesinden uzak olduğu ve yüzünün gülmemesi dikkat çekti. 
     İdmana, arka adalesinde sakatlığı bulunan Hakan Şükür, milli takımda meydana gelen sakatlığı yeniden nükseden Hasan, sol ayak tarak kemiği üzerinde şişlik meydana gelen Necati ve sakatlığı süren Emrah katılmadı. Sakat olan Batista koşu yapmakla yetinirken, kaleci Mondragon tesislerde masaj yaptırdı. 
     Prates'in oğlu David de çalışma sırasında antrenman sahasına gelirken, Prates bir süre Batista ile birlikte, oğluyla sahada oyun oynadı. 
     Yarını izin yaparak geçirecek olan Galatasaray, Trabzonspor maçının hazırlıklarına çarşamba gününden itibaren devam edecek. 
     
</TEXT>
</DOC>
