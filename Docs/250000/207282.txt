<DOC>
<DOCNO> 207282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko12.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizlerdeki düşüş otomobil satışlarını artırdı... 
</HEADLINE>
<TEXT>

     Ekonomide yaşanan gelişmeyle otomobil kredilerinin faiz oranlarının aylık yüzde 1.5'e kadar düşmesi, yeni araç satışlarını önemli ölçüde artırdı. 
     Önceki yıllarda ekonomide yaşanan sıkıntılar nedeniyle azalan otomobil satışları, sektörü canlandırmak için yapılan ÖTV indiriminden sonra artmaya başladı. 
     Ekonomide istikrarın sağlanmasıyla birlikte kredi faiz oranlarının da cazip hale gelmesi, sektördeki canlanmada etkili oldu. 
     Ekonomik kriz nedeniyle aralarında esnaf ve sanayicilerin yoğunlukta olduğu kesimin sürekli ertelediği araç alımları, özellikle 2003'ün son aylarında yoğunlaştı. 
     TOFAŞ Konya Yetkili Bayii Koyuncu Akaryakıt ve Otomotiv A.Ş. Pazarlama Müdürü Mustafa İrioğlu, araç satışlarında geçen ay yaşanan patlamanın en büyük nedeninin vatandaşın ekonomik krizin bittiğine artık kesin olarak inanması olduğunu söyledi. 
     Satışlardaki Aralık ayında en üst seviyeye çıktığını dile getiren İrioğlu, ''Otomobil satışlarımız Aralık'ta bir önceki aya göre ortalama yüzde 70 oranında arttı. Bunda kredi faiz oranımızın yüzde 1.5 ile yüzde 2 arasında değişmesi son derece etkili oldu'' dedi. 
     Bu durumun aynı hızla devam ettiğini belirten İrioğlu, şunları kaydetti 
     ''En çok satış yaptığımız modelimiz Fiat Doblo. Ardından dizel yakıtlı Palio ve Albea modelleri geliyor. Yoğun siparişler nedeniyle satışını yaptığımız otomobili marka ve modeline göre bir hafta ile 20 gün arasında teslim edebiliyoruz. Ocak ayının ilk 6 günü yaklaşık 20 adet otomobil siparişi aldık. Ekonomide olumlu hava böyle devam ederse satışların daha da artmasını bekliyoruz. Kasım ayında satış adedimiz 70-80 iken Aralık ayında bu sayı yaklaşık 150'ye yükseldi.'' Konya Mercedes Yetkili Bayii Bayraktarlar Merkon A.Ş Genel Müdürü Ali Akbaş ise, satış patlamasını otomobilden çok, ''kırkayak'' olarak tabir edilen 3228 tipi kamyonlarda ve hafif ticari araçlarda yaşadıklarını söyledi. 
     Taşıt kredi faiz oranlarının 1.8 ile 2.2 arasında değiştiğini anlatan Akbaş, ''Yaklaşık 3 yıl önce yüzde 5.6'ları bulan kredi faizlerinin önemli oranda düşmesi, söz konusu araçlara olan talebi artırdı. İlgiden son derece memnunuz. Ancak fabrikanın üretim kapasitesi sınırlı olduğu için talepte bulunan müşteri 15-20 gün kadar beklemek zorunda kalıyor'' diye konuştu. 
     Otomobil, hafif ticari araç, çekici ve kamyon satışlarındaki artışın, Renault, Opel ve Volkswagen gibi diğer markalarda da yaşandığı bildirildi. 
     
</TEXT>
</DOC>
