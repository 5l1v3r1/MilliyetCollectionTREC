<DOC>
<DOCNO> 209323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur14.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarıyıl tatiline doğru... 23 Ocak Cuma günü karne alacaklar... 
</HEADLINE>
<TEXT>

     İlköğretim ve liselerde okuyan öğrenciler, 23 Ocak 2004 Cuma günü karne almaya hazırlanıyor. 
     2003-2004 eğitim-öğretim yılının 15 Eylül 2003 Pazartesi günü başlayan ilk yarısı, bir hafta sonra sona erecek. Öğrenciler ve öğretmenler, iki hafta sürecek yarıyıl tatili yapacak. 
     Eğitim-öğretim yılının ikinci yarısı, 9 Şubat Pazartesi günü başlayacak. 4 ay sürecek ikinci dönem, 15 Haziran 2004'te sona erecek. 
     Milli Eğitim Vakfı MEV , bu eğitim-öğretim yılı için karne fiyatını 250 bin lira, diploma fiyatını 1 milyon 250 bin lira olarak belirledi. Milli Eğitim Bakanı Hüseyin Çelik, konuya ilişkin genelge yayımlayarak uyarılar yaptı. 
     Çelik, okulların, öğrenci sayılarının yüzde 10'unu geçmemek kaydıyla, maddi durumu iyi olmayan öğrencilere karne, diploma, öğrenci kişisel dosyası ve öğrenci kimlik belgelerini ücretsiz vermeleri talimatında bulundu. 
     Karne, diploma ve diğer belgelerin fiyatlarıyla ilgili olarak velilerden zaman zaman şikayetler geldiğini, bunun da okulları ve MEV'i yıprattığını belirten Çelik, şunları kaydetti 
     ''Bu nedenle okullarımız belgeler için bu genelgede belirtilen fiyatlar dışında farklı fiyatla kesinlikle satış yapmayacaklardır. Bu konuda tüm ilgililer gerekli duyarlılığı göstereceklerdir. Okullarımız bu belgeleri MEV dışında dışındaki kişi ve kuruluşlardan sağlayarak kullanamazlar. Milli Eğitim Müdürlükleri bu konu hakkında gerekli hassasiyeti gösterecek, ayrıca bu husus ortaöğretim kurumlarında bakanlık müfettişleri, ilköğretim kurumlarında ilköğretim müfettişleri tarafından sürekli denetlenecek ve sorumlular hakkında yasal işlem yapılacaktır.'' Mevzuata göre, öğrenci karnesi, diploma, başarı belgesi, öğrenci kişisel dosyaları, öğrenci kimlikleri ve öğretmen not defterlerini basma yetkisi MEV'e ait. MEV, yasayla basım ve dağıtım hakkı kendisine verilen belgeleri bastırarak, Milli Eğitim Yayınevlerinde satışa sunuyor. Başka kuruluşların bastırması ve satması yasak olan bu belgelerin satış bedellerinin yüzde 40'ı okullara, yüzde 20'si de dağıtım payı olarak Milli Eğitim Bakanlığı Devlet Kitapları Döner Sermayesi Müdürlüğü'ne bırakılıyor. Kalan yüzde 40'lık bölüm de basım maliyetleri ve eğitime katkı amaçlı çalışmalar için MEV tarafından kullanılıyor. 
     
</TEXT>
</DOC>
