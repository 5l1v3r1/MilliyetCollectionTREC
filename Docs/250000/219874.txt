<DOC>
<DOCNO> 219874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur39.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl Akgündüz cezaevinden tahliye edildi. 
</HEADLINE>
<TEXT>

     Siirt'teki seçimin iptaliyle milletvekilliği düşen Fadıl Akgündüz, Almanya'daki bazı Türk vatandaşlarını ''yüksek kar payı vaadiyle kandırarak dolandırıcılık yaptığı'' iddiasına ilişkin yargılandığı davadaki tahliye kararının ardından cezaevinden salıverildi. 
     Kartal H Tipi Kapalı Cezaevi'nde bulunan Akgündüz, avukatının, Bakırköy 8. Ağır Ceza Mahkemesi'nin uygun gördüğü 150 milyar lira kefaleti yatırmasının ardından saat 19.45 sıralarında cezaevinden çıktı. 
     Yakınları tarafından alkışlarla karşılanan Akgündüz, gazetecilere yaptığı açıklamada, 15 aydır cezaevinde bulunduğunu ifade ederek, ''Sadece iki cümle söyleyeceğim. Topyekun kalkınamayan ülkeler dünyaya açılamazlar. Doğu hayat bulacak, Türkiye kalkınacak'' dedi. 
     Akgündüz'ün cezaevinde bulunan sazı ve diğer özel eşyası da tahliyesinden önce yakınları tarafından teslim alındı. 
     
</TEXT>
</DOC>
