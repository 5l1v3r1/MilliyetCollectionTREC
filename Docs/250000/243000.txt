<DOC>
<DOCNO> 243000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy32.html </URL>
<DATE> 2004/05/26/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
CHP olağanüstü grup toplantısında Mardin Milletvekili istifa etti. 
</HEADLINE>
<TEXT>

     CHP'de parti içi sorunların tartışıldığı olağanüstü grup toplantısında Mardin Milletvekili Muharrem Doğan'ın oturum başkanlığına istifasını verdiği öğrenildi. 
     Alınan bilgiye göre, milletvekilinin söz talep ettiği grup toplantısında 30'u aşkın milletvekilinin konuşmasının ardından Ankara Milletvekili ve Genel Başkan Yardımcısı Eşref Erdem ve arkadaşları, konuşmaların sona erdirilmesi için yeterlilik önergesi verdiler. 
     Konuşma sırası kendisine gelen Mardin Milletvekili Muharrem Doğan'ın, önergenin kabul edilmesi ve Genel Başkan Deniz Baykal'a söz verilmesi üzerine tepki göstererek yazdığı partiden istifa dilekçesini oturumu yöneten Grup Başkanvekili Ali Topuz'a verdiği bildirildi. 
     Salondan ayrılan Doğan, TBMM Üyeler Lokantısında gazetecilerin konuya ilişkin soruları üzerine, ''Doğrudur, grup yönetimine verdim, gereğini yaptım''dedi. Doğan, konuya ilişkin başka bir açıklama yapmadı. 
     
</TEXT>
</DOC>
