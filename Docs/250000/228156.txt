<DOC>
<DOCNO> 228156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/spor/yture.html </URL>
<DATE> 2004/04/03/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Size inanıyoruz 
</HEADLINE>
<TEXT>

   
   Bayan basketbolunda öncülüğü yıllar önce ezeli rakibi Galatasaray'ın elinden alan Fenerbahçe, yaptığı yatırımların karşılığını yavaş yavaş görüyor. Son yıllarda erkek takımının yapamadığını başararak, müzesine kupa üstüne kupa getiren Sarı - Lacivertli bayanlar, şimdi de Türk basketbol tarihinde bir ilke imza atmaya çalışacak. 
   İki Rus ve bir de Macar rakibiyle girişeceği bu mücadelede Fenerbahçe, en büyük silahı sakat olan Şükran'dan yoksun sahaya çıkacak. Ancak bu dezavantajına rağmen Fener'in bayanları için şampiyonluk uzak bir olasılık değil. Bugün seyirci desteğini de arkasına alarak diğerlerine oranla daha dişine göre olan Macar rakibini yeneceğine inandığım Fenerbahçe, biraz gayret edip, Rus rakiplerinden birini de finalde alt edebilecek kapasiteye sahip. 
   Yeter ki Sarı - Lacivertli renklere gönül vermiş olan taraftarlar, gelip iki gün boyunca Abdi İpekçi Salonu'nu hınca hınç doldurup, takımlarını desteklesinler. 
   
      
</TEXT>
</DOC>
