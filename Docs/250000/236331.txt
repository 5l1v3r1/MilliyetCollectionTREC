<DOC>
<DOCNO> 236331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/ekonomi/aeko.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi'ye Körfez'den veya Uzakdoğu'dan ortak geliyor 
</HEADLINE>
<TEXT>


BDDK ile görüşmelerde son noktaya gelen Çukurova Grubu'nun Yapı Kredi'ye alacağı ortağın Körfez ya da Uzakdoğu ülkelerinden bir banka olabileceği belirtiliyor 

REUTERS Ankara 

Çukurova Grubu'nun hisselerinin yaklaşık yüzde 46'sını kontrol ettiği Yapı Kredi Bankası'nın sahipliği konusunda Bankacılık Düzenleme ve Denetleme Kurulu BDDK ile "anlaşmaya yaklaşıldığı" ve 1 - 1.5 ay içinde sorunun çözülebileceği belirtildi. 
Gruba ait Pamukbank'ın 18 Haziran 2002'de TMSF'ye devredilmesi nedeniyle grubun diğer bankası olan Yapı Kredi Bankası'nın hisseleri grubun TMSF'ye olan borçlarına karşılık rehnedilmisti. Ayrıca, yaklaşık yüzde 12 Yapı Kredi hissesi TMSF'ye geçmişti. Geri kalan hisseler ise halka açık bulunuyor. 

Önce sahiplik kriterleri 
BDDK'dan bilgi veren bir yetkili, Yapı Kredi ile ilgili sorunun çözümü için tarafların iyi niyetli olduğunu belirterek, Çukurova Grubu'nun son teklifinde BDDK tarafından itiraz edilen konulara açıklık getirdiğini ve BDDK talebini kabul ettiğini bildirdi. Aynı yetkili, şunları söyledi 
"BDDK, sahiplik ile ilgili kriterlere çok önem veriyordu. Bu nedenle önce sahibin açıklanmasını ve sonra pazarlığa geçilmesini istiyordu. Yapı Kredi Bankası ise tersini diyordu, yani bir anlaşma yapalım kriterlere uymuyorsa anlaşma geçerli olmasın... Şimdi önce sahip açıklanacak. İkinci konu ise BDDK bankaya alınacak ortağın Avrupa'da ya da Türkiye içinden olmasını istiyordu. Grup ise Körfez ya da Uzakdoğu'dan olabilir diyordu. Şimdi gelinen noktada ortak hangi ülkeden ise ve o ülkenin Basel kriterleri ile ilgili uluslararası bankacılık anlaşmalarını imzalamış olması koşulu aranacak." 
Çukurova Grubu'nun Yapı Kredi için ortağının Avrupalı bir banka olmadığı, Körfez ya da Uzakdoğu'dan bir banka olabileceği belirtiliyor. BDDK'nın önerisini grubun olası ortağına ilettiği ve bankanın da teklife olumlu baktığı kaydediliyor. 

Payı yüzde 10'a düşecek 
BDDK ve Tasarrruf Mevduatı Sigorta Fonu TMSF ile Çukurova temsilcileri arasında 31 Ocak 2003 tarihi itibariyle imzalanan sözleşmeye göre, Fon, Pamukbank ve iştiraklerinin aktifinde bulunan Yapı Kredi hisselerini devraldı. Fon'un ve Çukurova'nın mülkiyetine sahip olduğu Yapı Kredi hisselerinin üçüncü şahıslara satışının, sözleşme tarihinden itibaren iki yıl içinde grup tarafından gerçekleştirilmesi öngörülüyor. 
Söz konusu hisse senetleri bu süre içinde satılmazsa Fon ve grup tarafından belirlenecek uluslararası deneyime sahip bir yatırım bankası hisselerin satışı için yetkilendirilecek ve satış bir yıl içinde bu yatırım bankası tarafından yapılacak. 
Çukurova Grubu'nun satış sürecini yürüttüğü iki yıllık sürenin bitimine üç ay kala yatırım bankası seçilememişse, Fon en az iki yatırım bankasını gruba önerecek ve bunlardan birisini bir ay içinde seçecek. Seçilecek yatırım bankasının hisse satışını yapmaması halinde satış Fon tarafından yapılacak. Anlaşma kapsamında Çukurova, Yapı Kredi'deki doğrudan veya dolaylı paylarının toplamını bankanın toplam hisselerinin yüzde 10'nun altına düşürecek şekilde elden çıkarması gerekiyor. 

Turkcell hissesi teminat Çukurova Grubu'ndan 3, BDDK'dan 4 kişinin yürüttüğü çalışmalar sonucunda gelinen noktada, Çukurova Grubu'nun ne şekilde ödeme yapacağının henüz belli olmadığını vurgulayan yetkili, "BDDK, taksitli ödeme yapılması durumunda Turkcell hisselerini anlaşma sonuna kadar takasta istiyor, teminat olarak. Onlar ise YKB'deki hisselerinin tutulmasını öneriyorlar. Oysa, BDDK Turkcell hisselerini teminat olarak elde tutmak istiyor" dedi. Çukurova Grubu'nun bu konuda gelecek hafta karar vermesi bekleniyor. Çukurova Grubu'nun taksitli ödemeyi ve Turkcell hissesini teminat olarak vermeyi kabulü halinde ne kadarlık Turkcell hissesini teminat olarak vereceği belirtilmedi. 
BDDK ve Çukurova Grubu temsilcileri sorunun çözümü için bugüne kadar 36 kez bir araya geldiler. 


</TEXT>
</DOC>
