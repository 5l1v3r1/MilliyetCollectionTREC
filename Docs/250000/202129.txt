<DOC>
<DOCNO> 202129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/spor/spo01.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'nin sabrı taştı 
</HEADLINE>
<TEXT>

   Beşiktaş'ın hocası, her fırsatta destek çıktığı İlhan Mansız'ın düşen form grafiği ve sakat olduğu gerekçesiyle Sebat'a karşı oynamak istememesi üzerine geri adım attı, golcü transferine ışık yaktı 
      BİLAL MEŞE 

   
   Beklentiler boş çıktı 
   SİYAH - Beyazlı kulüpte disiplinsiz davranışları nedeniyle gözden çıkarılan ve Almanya'da bir klinikte tedavi gören Ahmet Dursun'un durumunun belirsizliği, İlhan Mansız'ın ise gerçek performansını yakalayamaması Teknik Direktör Mircea Lucescu'yu köşeye sıkıştırdı. Sezon başından bu yana sürekli yeni forvet oyuncusuna karşı çıkan Rumen hoca sonunda pes etti. Lucescu'nun, bugün yönetimle bir araya geleceği ve yeni bir forvet isteğini masaya yatıracağı belirtildi. 
   
   'Yeni oyuncu şart' 
   AHMED Hassan'ın 90 dakika oynadığı maçlarda etkisiz kalması, Sinan'ın da verimsizliği nedeniyle sıkıntısı artan Lucescu'nun, yöneticilere, "İlhan Mansız'dan hep çıkış yapmasını bekledim, olmadı. Malesef bu konuda hayal kırıklığı yaşadım. Yeni bir forvet almamız şart oldu" diyerek, dert yandığı öğrenildi. Tecrübeli teknik adamın isteği doğrultusunda düğmeye basacak olan yönetimin, ara transferde yabancı bir forvet oyuncusunu renklerine bağlaması bekleniyor. 
   
   Serdar'dan mesaj var    Sebat karşısında forvette görev yapan ve takımını galibiyete taşıyan tecrübeli oyuncu, "Bu bölgede daha başarılıyım" dedi 
   BEŞİKTAŞ'A büyük umutlarla dönen, ancak ilk onbirde fazla şans bulamayan Serdar Topraktepe, Akçaabat Sebat önünde göze girdi. İlk on birde sahaya çıktığı maçta ilk yarıda vasatı geçemeyen, ikinci devrede forvete çekilmesinin ardından attığı kafa golüyle takımına hayat veren tecrübeli oyuncu, "Görev aldığım taktirde her yerde oynarım. Ancak forvette daha üretken ve başarılıyım" diye konuştu. 
   ÜÇ yıl formasını giydiği Kocaelispor'da santrfor olarak görev yaptığını hatırlatan Serdar, "Lig ve kupa maçlarında toplam 45'in üzerinde gol attım. Forvette daha rahat ediyorum, bu bir gerçek. Ancak biz profesyoneliz ve hocamız nerede görev verirse, orada mücadele ederiz" dedi. Menajer Sinan Engin de, "Serdar en büyük gizli silahımız. Her zaman göreve hazır" ifadelerini kullandı. 
   
   Kupa mesaisi başlıyor    SÜPER Lig'de namağlup unvanını ve liderliğini koruyan Beşiktaş, Türkiye Kupası'nda çarşamba günü karşılaşacağı Kocaelispor maçı için bugün işbaşı yapacak. Lucescu'nun, bu karşılaşmada yedek ağırlıklı bir kadroyu sahaya sürmesi bekleniyor. Sağ üst adalesinde gerilme bulunan Pancu, ligdeki Rizespor maçına yetiştirilmeye çalışılıyor. Rumen hocanın, cezalı duruma düşen Giunti ve Ahmet Yıldırım'a izin vermeyip, Kocaelispor önünde kendilerine forma vereceği öğrenildi. 
   
   Sergen'e operasyon    FENERBAHÇE ile oynanan derbi maçında Aurelio ile girdiği ikili mücadele sonrası dişleri kırılan yıldız oyuncu, bugün ameliyat olacak. Sergen'in, Kocaelispor ile oynanacak kupa maçında yer alamayacağı, ligdeki Rizespor karşılaşmasında forma giyebileceği öğrenildi. Chelsea müsabakası sonrası sağ ayağı şişen, daha sonra da ağır bir gribe yakalanan Sergen talihsizlikten yakındı. 
   
   
</TEXT>
</DOC>
