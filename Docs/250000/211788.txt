<DOC>
<DOCNO> 211788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur19.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'ten 9 magazin programına uyarı... 
</HEADLINE>
<TEXT>

     Radyo ve Televizyon Üst Kurulu RTÜK , Star TV, Show TV ve ATV'de yayınlanan 9 magazin programına uyarı cezası verdi. 
     A.A muhabirinin edindiği bilgiye göre, Üst Kurul bugün yaptığı toplantıda, Alo RTÜK 178'e yapılan çok sayıda şikayete konu olan ve üyelerden Mehmet Doğan'ın gündeme getirdiği magazin programlarını değerlendirdi. 
     İzleme Değerlendirme Dairesi'nin yaklaşık 15 magazin programı hakkında hazırladığı raporları inceleyen Üst Kurul, bunlardan 9'unun, 3984 Sayılı RTÜK Kanunu'nun 4. maddesinin giriş kısmında yer alan ''yayınların genel ahlaka uygun ve kamu hizmeti anlayışı çerçevesinde yapılacağına'' ilişkin ibareye aykırı olduğuna karar verdi. 
     Üst Kurul, bu gerekçeyle Star TV'de yayınlanan ''Renkli Hayatlar'', ''Süper Magazin'' ve ''Paparazzi'', Show TV'de yayınlanan ''Pazar Sürprizi'', ''Pazar Keyfi'' ve ''Televole'' ile ATV'de yayınlanan ''Elifname'', ''Harika Pazar'' ve ''Özel Hat'' adlı magazin programlarına uyarı cezası uygulanmasını kararlaştırdı. 
     Öte yandan, bazı magazin programlarının da İzleme ve Değerlendirme Dairesi'nce hazırlanan raporların yetersiz olması nedeniyle ileriki günlerde değerlendirileceği bildirildi. 
     
</TEXT>
</DOC>
