<DOC>
<DOCNO> 207245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun15.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani, Barzani ve Bremer, Kuzey Irak'ın statüsünü görüştü 
</HEADLINE>
<TEXT>

     Irak'taki Amerikalı sivil yönetici Paul Bremer, Irak Kürdistan Demokrat Partisi IKDP lideri Mesud Barzani ve Irak Kürdistan Yurtseverler Birliği IKYB lideri Celal Talabani'nin dün Irak'ın kuzeyinin statüsünü görüştüğü bildirildi. 
     IKDP'nin yayın organı Etteahi gazetesindeki haberde, Erbil yakınlarında yapılan görüşmede siyasi süreç ve Irak'ın kuzeyinin gelecekteki statüsünün ele alındığı belirtildi. Haberde, IKDP ve IKYB'nin ''tek bir parlamento ve tek bir Kürt hükümeti'' hakkındaki projelerinin de ele alındığı kaydedildi. 
     Devrik Irak devlet başkanı Saddam Hüseyin'in kontrolünün dışındaki bölgede IKDP ve IKYB 1991'de bir ''parlamento'' oluşturmuş, ancak aralarındaki rekabetin üstesinden gelemeyen IKYB ve IKDP 1994'te kendi ''meclis ve hükümetlerini'' kurmuştu. 
     Geniş bir özerklikte ısrar eden Talabani ve Barzani, federal yapılı bir Irak istiyor ve Irak geçici hükümet konseyine GHK bu konudaki taleplerine ilişkin bir tasarı sunmuş bulunuyor. GHK'nin bu ayki başkanı Adnan Paçacı da bu talebe destek vermiş, ancak Kerkük üzerinde hak iddia eden ve etnik sıkıntılara yol açan Iraklı Kürtlerden biraz sabırlı olmalarını istemişti. 
     ABD Dışişleri Bakanı Colin Powell da Türkiye ve Suriye'nin endişeleri karşısında, bu krizin başından beri ABD'nin tavrının Irak'ın bütünleşmiş tek bir ülke olarak kalması gerektiğini vurgulamış ve ''Kürtler tarihi kimliklerini korumak ve bir bakıma bunu coğrafyaya aktarmak istiyor. Ancak Irak'ın bu bölümünün Irak'ın içinde kalması gerektiğinin yeterince açık olduğunu düşünüyorum'' demişti. 
     
</TEXT>
</DOC>
