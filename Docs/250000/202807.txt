<DOC>
<DOCNO> 202807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur27.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni önergesiyle ilgili İsviçre'yi uyardık... 
</HEADLINE>
<TEXT>

     İsviçre Ankara Büyükelçisi Kurt O. Wyss Dışişleri Bakanlığı'na çağrılarak, İsviçre Ulusal Meclisi'nin sözde Ermeni soykırımını tanıyan önergesi ile ilgili olarak uyarıldı. 
     Dışişleri Bakanlığı'na çağrılan İsviçre'nin Ankara Büyükelçisi Kurt O. Wyss, Müsteşar Yardımcısı Nabi Şensoy ile görüştü. Yaklaşık 1 saat süren görüşmede Büyükelçi Wyss, sözlü olarak uyarıldı. Büyükelçiye, İsviçre Parlamentosu'nun alt kanadı olan Ulusal Meclis'in sözde Ermeni soykırımına ilişkin kabul ettiği önergenin Türkiye'de yarattığı infial dile getirildi. Önergenin bir haksızlık ve yanlışlık olduğu ve tarihi gerçeklerle bağdaşmadığı ifade edildi. 
     Wyss'e ayrıca, Ulusal Meclis'in kabul ettiği önergenin yol açacağı olumsuz sonuçlar da hatırlatıldı. 
     Büyükelçi Wyss ise İsviçre hükümetinin bu konudaki tutumunun önergeye karşı olmak şeklinde olduğunu belirterek, Dışişleri Bakanı'nın önerge süreci öncesinde ve sırasında önergeye karşı çıktığını kaydetti. 
     
</TEXT>
</DOC>
