<DOC>
<DOCNO> 201145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko22.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Profilo Telra, Grundig fabrikasını satın aldı... 
</HEADLINE>
<TEXT>

     Profilo Telra, Avrupa'nın en modern teknolojiye sahip fabrikalarından Avusturya'daki Grundig televizyon fabrikasını satın aldı. 
     Profilo Telra'dan yapılan açıklamada, Avusturya'nın başkenti Viyana'da kurulu televizyon fabrikasının özellikle büyük ekranlı ve 100 Mhertz televizyonların yanı sıra dijital uydu yayınlarına ait cihazlar üretecek teknolojiye sahip olduğu belirtildi. 
     Açıklamada, satın alma işlemine fabrikanın binaları hariç, üretim ile ilgili tüm makine ekipman ve donanım, plastik enjeksiyon makineleri, otomatik dizgi robotları, otomatik boya hattı, bilgisayar kontrollü ve robotlu stoklama üniteleri, elektronik malzeme ve resim tüpleri ile Grundig'in yeni ürünlerine ait televizyon kalıplarının dahil olduğu bildirildi. 
     Yılda 2.5 milyon adet cihaz üretim yapabilecek kapasitede ekipman ve teknolojisi bulunan fabrikanın tüm ekipmanları sökülerek, Profilo Telra'nın Çerkezköy'deki tesislerine monte edilecek. Bu sayede hem mevcut tesisin modernizasyonu hem de kapasite artırımının amaçlandığı kaydedildi. 
     2004 yılı için büyük ihracat hedefleri olan Profilo Telra'nın bu kapasiteyi ağırlıklı olarak dış pazarın ihtiyaçları için kullanmayı planladığı belirtilen açıklamada, ihracatta Philips, Sanyo gibi uluslararası markalar için üretim yapan şirketin, Avrupalı tüketicilerin ihtiyaç ve talepleri doğrultusunda katma değeri yüksek, en son teknolojik yeniliklerle donatılmış cihazları üretmeyi hedeflediği vurgulandı. 
     
     GÖKSEN KÖREZLİOĞLU 
     Profilo Telra Başkan Yardımcısı Göksen Körezlioğlu, yeni jenerasyon bir fabrika satın aldıklarına işaret ederek, açıklamasında şunları kaydetti 
     ''Amacımız, Avrupa pazarında özellikle ileri teknolojik özellikleriyle markamıza katma değer getirebilecek ürünleri tüketicimizle buluşturmak. Bu bakımdan satın aldığımız fabrika çok önemli. Yeni teknoloji ile donatılmış olan fabrikanın tüm ekipmanları, bugün itibariyle sökülmeye başlandı. En kısa sürede Çerkezköy'deki tesislerimize monte edildikten sonra Türk ekonomisine katkı sağlayacak duruma getirilecek. Ayrıca bu tesisin mevcut tesisimize ilavesi ile hem yurtiçi hem yurtdışındaki müşterilerimize rekabet gücü daha yüksek ve farklı özelliklerde yeni ürünler sunarak varlığımızı güçlendirmeyi hedefledik.'' Körezlioğlu açıklamasında, Profilo Telra'nın kuruluşundan bu yana yeniliklerin öncüsü olduğunu, bu felsefesinin artan yoğunlukta devam edeceğini belirtti. 
     Almanya'nın önde gelen elektronik eşya üreticisi Grundig AG iflas duyurusunda bulunmuş, Beko Elektronik A.Ş. de şirket hisselerinin satın alınmasıyla ilgilenmişti. 
     
</TEXT>
</DOC>
