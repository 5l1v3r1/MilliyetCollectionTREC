<DOC>
<DOCNO> 238655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur18.html </URL>
<DATE> 2004/05/09/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Abdullah Gül'ün eşi Hayrünnisa Gül'e "Yıllın Annesi" ödülü 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül'ün eşi Hayrünnisa Gül'e, Türkiye Engelliler Vakfı'nca TÜREV , engelli çocuklara karşı ilgisi ve duyarlılığı nedeniyle ''Yılın Annesi'' ödülü verildi. 
     Kartal'da Sea Vesta Restaurant'ta düzenlenen törende konuşan Abdullah Gül, engellilerin sorunlarının en çok önem verilmesi gereken konulardan biri olduğunu belirterek, ''Nüfusun yüzde 9'u istatistiklere göre bir şekilde engelli. Engellilerin sorunlarıyla ilgilenmek, hepimizin önceliği olmalı'' dedi. 
     Hükümet olarak bu konuda çok dikkatli hareket ettiklerini ifade eden Gül, ''Cumhuriyet tarihinde belki de ilk defa iki tane engelli vatandaşın seçilmesini temin ettik. Bu arkadaşlarımız TBMM'ye geldiler. Bunlardan birisi görme engelli, diğeri de trafik kazasından dolayı engelli arkadaşımızdır'' diye konuştu. 
     Toplumun bu konuda çok duyarlı olması gerektiğini vurgulayan Gül, ''Sivil toplum örgütleri, dernekler, vakıflar, bütün bunları alabildiğine teşvik etmemiz gerekir. İşadamlarımız, büyük şirketlerimiz, kaynaklarından, gelirlerinden ciddi miktarlarda bu konuyla ilgili para ayırması gerekir'' dedi. 
     
     ''HER ANNE FEDAKARDIR'' 
     Hayrünnisa Gül de Anneler Günü'nü kutlayarak, anneler için en büyük mutluluğun, evladını sağlıklı ve mutlu görmek olduğunu söyledi. 
     Ancak bu mutluluğu doyasıya tadamayan pek çok annenin bulunduğunu anlatan Hayrünnisa Gül, şunları kaydetti 
     ''Her anne fedakardır. Evladı için yapamayacağı hiçbir şey yoktur. Fedakarlığın gerçekte ne demek olduğunu engelli çocuğu olan anne bilir. Toplumun yüzde 9'unu oluşturan engelli insanlarımızı kendi kaderiyle baş başa bırakmaya hiç kimsenin hakkı yoktur.'' Engellilerin sorunlarını yalnızca devlet eliyle çözmenin mümkün olmadığını vurgulayan Hayrünnisa Gül, bu noktada sivil toplum kuruluşlarının güçlendirilmesi gerektiğini kaydetti. 
     TÜREV Başkanı Zülfinaz Abedan da Hayrünnisa Gül'e engelli çocuklara karşı olan duyarlılığından dolayı bu ödülü layık gördüklerini söyledi. 
     Abedan, Hayrünnisa Gül'ün, gözlerinden ve iç organlarından rahatsızlığı olan ortopedik engelli 4 yaşındaki Melikşah Horzum ve yürüme zorluğu çeken zihinsel engelli 7 yaşındaki Burcu Topal'ın tedavilerini üstlendiğini bildirdi. 
     Kartal Kaymakamı Dursun Ali Şahin de Türkiye'de ilk defa iki camide cuma hutbelerinde, konuşma ve duyma engellilere bir uzman tarafından imamın anlattıklarının işaret diliyle aktarılmasını sağladıklarını belirtti. 
     Tekerlekli sandalye kullanan engelliler için camilerde tuvalet ve şadırvan yaptıracaklarını kaydeden Şahin, engellilerin camilere giriş ve çıkışlarını kolaylaştırmak için rampalar da koyacaklarını ifade etti. 
     Törende daha sonra Hayrünnisa Gül'e TÜREV Başkanı Zülfinaz Abedan tarafından ''Yılın Annesi'' ödülü sunuldu. 
     
     AÇIK ARTIRMA GÜL'DE KALDI 
     Engelli çocukların halk oyunları gösterileri de yaptığı törende, yine engelli çocuklar, askeri kıyafetlerle bir grup acemi askerin yaptığı kural hatalarını mizahi bir dille anlatan oyunu sergilediler. 
     Ayrıca, vakfa gelir sağlamak amacıyla düzenlenen açık artırmada, satışa sunulan bir tekerlekli sandalye, 3 milyar lirayla en çok artırımı yapan Başbakan Yardımcısı ve Dışişleri Bakanı Abdullah Gül'de kaldı. Gül, tekerlekli sandalyeyi vakfa bağışladı. 
     Bu arada, Hayrünnisa Gül, törenden önce TÜREV'in Dragos'taki rehabilitasyon merkezine gelerek, engellilerin el emeğiyle yaptığı ürünlerin bulunduğu sergiyi açtı ve 20 tekerlekli sandalyenin engellilere dağıtımı törenine katıldı. 
     Hayrünnisa Gül, engellilerle sohbet ederek, sorunlarını da dinledi. 
     
</TEXT>
</DOC>
