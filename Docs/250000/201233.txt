<DOC>
<DOCNO> 201233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/dunya/adun.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Irak'ta var 
</HEADLINE>
<TEXT>

   Ankara'nın baskılarıyla 63 ülkelik "Irak'ın yapılandırılması ihalelerine katılacak ülkeler" listesine Türkiye de girdi. Almanya, Fransa gibi savaş karşıtlarına 18.6 milyar dolarlık ihalelerin kapısı kapandı 
      DIŞ HABERLER SERVİSİ 

   
   ABD, Irak'ın yeniden yapılandırılması için açılacak olan 18.6 milyar dolarlık dev ihalelerde doğrudan yarışabilecek ülkeler listesine, Türkiye'yi de dahil etti. ABD Savunma Bakan Yardımcısı Paul Wolfowitz'in dün resmen yayımladığı ve ABD'nin Irak Savaşı'na destek veren 63 ülkenin bulunduğu listede, Almanya, Fransa, Kanada, Rusya, Çin gibi savaşa karşı çıkan ülkelere yer verilmiyor. 
   
   Bremer listeye almadı 
   Washington'daki kaynaklar, ABD'nin Irak'taki sivil yöneticisi Paul Bremer'ın denetiminde hazırlanan ilk listede, yalnızca Irak'a asker katkısında bulunan ülkelerin dahil edildiğini, Türkiye'nin yer almadığını belirtiyorlar. Türk yetkililerin, Irak'a asker katkısı öneren Türkiye'nin de listeye dahil edilmesi gerektiğini Amerikalı yetkililerle görüşmelerinde ısrarla vurgulaması üzerine, Türkiye "ihale listesine" sonradan dahil edildi. Dışişleri Bakanlığı Müsteşarı Uğur Ziyal, geçen hafta, Türkiye - ABD Ekonomik Ortaklık Komisyonu EOK toplantıları çerçevesinde Washington'a yaptığı ziyarette bu konuyu gündeme getirmişti. 
   ABD Savunma Bakan Yardımcısı Paul Wolfowitz, Savunma Bakanlığı'nın Pentagon internet sitesinde yayımladığı açıklamada, yeni açılacak ihalelere doğrudan katılabilecek ülkelerin, "ulusal güvenlik gerekçesiyle" ABD, Irak, koalisyon ortakları ve Irak'a asker desteği sağlayan ülkelerden oluştuğunu belirtti. 
   
   Elektrikten hastaneye 
   Pentagon ve Irak'taki koalisyon yönetimi tarafından, rekabet usulüyle dağıtılacağı bildirilen 18.6 milyar dolar tutarındaki 26 ihale, elektrik sektörünün yeniden inşası, kamu hizmetleri, askeri mahkemeler, sınırlar, ev, okul, hastane inşaatı, havalimanı, yol ve limanların inşasını içeren ulaşım hizmetleri, iletişim, petrol altyapısı, yeni Irak ordusuna ekipman sağlanması amacıyla açılacak. İhalelerin, önümüzdeki günlerde açıklanması bekleniyor. 
   Konuyla ilgili ayrıntılı bilgiler, internette www.rebuilding - iraq.net adresinde yayımlanıyor. 
   
   
   
   
   
   
</TEXT>
</DOC>
