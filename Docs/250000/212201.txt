<DOC>
<DOCNO> 212201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/soneko29.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, Şubat ayında da günlük alım ihalesi düzenleyecek 
</HEADLINE>
<TEXT>

     Merkez Bankası, Şubat ayında da günlük döviz alım ihalesi düzenleyecek. 
     Merkez Bankası tarafından açıklanan Şubat ayı döviz alım ihale programında, Banka'nın güçlü döviz rezervi pozisyonuna sahip olmasının uygulanan programa duyulan güvenin artmasına sağlayacağı katkı ve döviz piyasasında oluşan arz fazlası dikkate alınarak, 23 Ocak 2003 tarihinde döviz alım ihalelerine tekrar başlandığı hatırlatıldı. 
     Açıklamada, 23-30 Ocak tarihleri arasında gerçekleştirilen ihalelerde toplam 286 milyon dolar tutarında döviz alımı yapıldığı belirtildi. 
     Açıklamada, şöyle denildi 
     ''Bu çerçevede, Şubat ayı için de aylık döviz alım ihale programı ilan edilmesine karar verilmiş olup, günlük tutar 30 milyon ihale, 30 milyon opsiyon olmak üzere toplam 60 milyon dolar olarak belirlenmiştir. 
     Ay içinde Kurban Bayramı tatili olan 2-4 Şubat ile ABD tatil günü olan 16 Şubat hariç 16 işgünü döviz alım ihalesi düzenlenecek ve alınacak toplam tutar en fazla 960 milyon dolar olacaktır.'' Şubat ayı içinde döviz arz fazlasında öngörülenin dışında gelişmeler olması durumunda, günlük ihale ve veya opsiyon tutarlarında önceden duyurularak değişiklik yapılabileceği kaydedilen açıklamada, şu ifadelere yer verildi 
     ''Diğer taraftan, daha önceki duyurularımızda da belirtildiği üzere, dışsal bir şok ya da öngörülemeyen gelişmeler nedeniyle döviz piyasasında derinliğin kaybolması buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlenmesi halinde, Merkez Bankası dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verebilecektir.'' Açıklamada, her zaman olduğu gibi, döviz kurundaki oynaklık Merkez Bankası'nca yakından takip edilmeye devam edileceği ve kurlarda her iki yönde oluşabilecek aşırı oynaklık durumunda piyasaya doğrudan müdahale edilebileceği vurgulandı. 
     
</TEXT>
</DOC>
