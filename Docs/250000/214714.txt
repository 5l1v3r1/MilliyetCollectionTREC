<DOC>
<DOCNO> 214714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun21.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam, Kuveyt'i işgal kararı verdiğinde uyuşturucu almıştı" 
</HEADLINE>
<TEXT>

     Devrik Irak lideri Saddam Hüseyin'in, 1990'da Kuveyt'i işgale karar verdiğinde uyuşturucunun etkisinde olduğu iddia edildi. 
     Saddam'ın Londra'da yaşayan eski protokol müdürü İsam Raşid Velid, Fransız özel radyosu Europe 1'e yaptığı açıklamada, ''Saddam, tamamen uyuşturucunun etkisindeydi. 1959'da esrarla uyuşturucu kullanmaya başladı. İktidarı 1979'da ele geçirdiğinde de birkaç kez eroin kullandı'' dedi. 
     Saddam'ın, Kuveyt'i işgal etmeye karar verdiğinde ''normal halinde olmadığını'' ileri süren Velid, ''Uyuşturucu almıştı, Uyuşturucular onu delirtti'' diye konuştu. 
     Saddam Hüseyin'in 1973-1990 yılları arasında dünyanın her yerinde şirketleri bulunduğunu söyleyen Velid, devrik Irak liderinin 1990'da yaklaşık 35 milyar dolarlık bir servete sahip olduğunu ileri sürdü. 
     İsam Raşid Velid'in yazdığı ''Saddam'ın Gölgesinde'' isimli kitap, yakında piyasaya sürülecek. 
     1968'de Irak devlet başkanı yardımcısı, 1979'da devlet başkanı olan Saddam Hüseyin, 9 Nisan 2003'te Amerikan ordusu tarafından devrilmişti. 
     
</TEXT>
</DOC>
