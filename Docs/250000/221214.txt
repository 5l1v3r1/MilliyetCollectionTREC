<DOC>
<DOCNO> 221214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun34.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Cuma günü al-ver başlıyor" 
</HEADLINE>
<TEXT>

     KKTC Başbakanı Mehmet Ali Talat, Kıbrıs sorununun çözümüne yönelik sürdürülen müzakerelerde Cuma günü al-ver sürecine başlanacağını söyledi. 
     ''Farklı, önemli bir aşamaya gelindiğini'' belirten Talat, bu aşama öncesinde bir değerlendirme ihtiyacı doğduğunu ve bundan dolayı Ankara'yı ziyaret edeceklerini belirtti. 
     Başbakan Talat, Kıbrıs konusundaki gelişmeleri yerinde izlemek üzere adaya gelen Azeri ve Ermeni gazetecilerden oluşan kalabalık bir heyeti kabul etti. 
     Talat, kabulde yaptığı açıklamada, başta Kıbrıs Türk halkı olmak üzere her iki tarafın da kabul edebileceği bir anlaşmaya varabilme arzusunda olduklarını ve bunun için çalıştıklarını, bir sonuca ulaşabilecekleri konusunda umutlu olduklarını kaydetti. Talat, ''Geri dönüşü olmayan bir yol içine girdik ve bu süreci büyük bir hızla hep beraber yaşıyoruz, uğraşıyoruz, çalışıyoruz'' dedi. 
     Al-ver sürecinin Cuma günü başlayacağını ve bunun arkasından başka aşamalar da olacağını ifade eden Talat, son sözü halkın söyleyeceğini, kararı halkın vereceğini söyledi. Talat, ''Bunu başarabilmek için ve sonucun olumlu olabilmesi için gönül rahatlığıyla oy verilecek bir anlaşma metni çıkarmaya çalışıyoruz. Çalışmaya devam edeceğiz'' diye konuştu. 
     ''Gelinen aşamada istişare etme gereği duyduklarını ve Dışişleri Bakanı ve Başbakan Yardımcısı Serdar Denktaş ile birlikte bu akşam Ankara'ya gideceklerini'' kaydeden Talat, yarın gün boyu görüşme ve değerlendirmeler yapacaklarını, akşam KKTC'ye geri döneceklerini bildirdi. Başbakan Talat, ''Farklı, önemli bir aşamaya geldik. Bu aşama öncesinde bir değerlendirmeye ihtiyacımız doğdu. Bundan dolayı bu ziyareti gerçekleştiriyoruz'' dedi. 
     Erivan Basın Grubu adına Boris Navasaztion ve Bakü Basın Kurulu Başkanı Arif Aliyev de, Kıbrıs konusundaki gelişmeleri yakından, merakla izlediklerini, gelip yerinde görmek istediklerini ve Rum kesiminde gerçekleştirdikleri 2 günlük temasların ardından bugün de KKTC'ye geldiklerini söylediler. 
     
</TEXT>
</DOC>
