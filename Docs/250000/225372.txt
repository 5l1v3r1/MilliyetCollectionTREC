<DOC>
<DOCNO> 225372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/spor/spo05.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Ersun Yanal'da 
</HEADLINE>
<TEXT>

   Federasyonun, Gençlerbirliği bugün elenirse hemen, tur atlarsa ileriki günlerde genç hocaya resmi teklif götüreceği ileri sürüldü. Ersun Yanal'ın da tek sorumluluk istediği iddia edildi 
      CEMAL ERSEN 

   
   Kocaman önerisi 
   FUTBOL Federasyonu, Şenol Güneş ile yolların ayrılmasından sonra, yeni teknik direktör için çalışmalarını yoğunlaştırırken, Ersun Yanal isminin ağırlık kazandığı öğrenildi. Gençlerbirliği'nin bugün UEFA Kupası'ndan elenmesi halinde hemen, tur atlaması halinde ise gecikmeli olarak resmi teklif götürülecek Yanal'a, Aykut Kocaman ile birlikte çalışmasının da önerileceği bildirildi. Ancak Yanal'ın bu teklifi kabul etmemesi halinde, Kocaman'ın Ümit Milli Takımı'na kaydırılacağı ifade edildi. 
   
   Cavcav beklemede 
   YANAL'IN da, federasyona "Ekibimle gelirim. Alt yapıdan, A takıma kadar tüm sorumluluk bana verilir. Para, pul önemli değil" mesajını gönderdiği ileri sürüldü. Genç hocanın, Milli Takım'ın mayısta katılacağı Avustralya turnuvasını eleştirdiği ve göreve geldiği takdirde iptal edilmesini talep edeceği iddia edildi. Başkan İlhan Cavcav'ın, federasyondan öncelikle, Yanal'ın sezon sonuna kadar hem Gençlerbirliği hem Milli Takımı götürmesini isteyeceği, ayrıca bir miktar tazminat talep edeceği de vurgulandı. 
   
   "Geç kaldık" 
   FEDERASYON Başkanı Haluk Ulusoy ise yeni teknik adamı iki hafta içinde takımın başına getireceklerini söyledi. Ulusoy, yerliden yana olduklarını, ancak yabancı hocaya karşı çıkılmaması gerektiğini ekledi, "Futbolun beşiği İngiltere'nin hocasının İsveçli Eriksson olduğu unutulmamalı" dedi. Başkan, Şenol Güneş'i göndermekte geç kaldıklarını belirtti, "Şenol hoca, maddi ve manevi karşılığı fazlasıyla almıştır. En doğrusu hocamızın Letonya maçından sonra istifa etmesiydi, olmadı sağlık olsun" diye konuştu. 
   
   Yunanistan yolcusu    Güneş'e teklif 
   A Milli Takım'daki görevine son verilen Şenol Güneş'e, Yunanistan'ın ünlü kulübü Olympiakos talip oldu. Protasov'un kovulmasının ardından sezon sonuna kadar Alefantos ile yola devam etme kararı alan Kırmızı - Beyazlılar, 2004 - 2005 sezonu için Güneş'e teklif yaptı. Tecrübeli çalıştırıcı, Olympiakos Kulübü'nden zaman istedi. 
   
   Tazminat yolda 
   FEDERASYON'UN, Şenol Güneş'in tazminatını ödemeye hazırlandığı öğrenildi. Güneş'in birikmiş maaşı ile 500 bin dolarlık tazminatının hukuki prosedürler çerçevesinde incelendiği, federasyonunun tecrübeli teknik adama 350-400 bin dolar arasında bir ödeme yapmayı düşündüğü öğrenildi. Bu arada Güneş dün federasyona giderek odasındaki eşyalarını topladı. 
   
   
</TEXT>
</DOC>
