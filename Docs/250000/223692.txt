<DOC>
<DOCNO> 223692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun25.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş Rauf Denktaş İsviçre'ye gitmeli 
</HEADLINE>
<TEXT>

     KKTC Dışişleri Bakanı ve Başbakan Yardımcısı, Demokrat Parti DP Genel Başkanı Serdar Denktaş, Cumhurbaşkanı Rauf Denktaş'ın İsviçre'de yapılacak dörtlü gorüşmelere gitmeme kararını yeniden değerlendirmesini ve görüşmelere katılmasını istedi. 
     Serdar Denktaş, düzenlediği basın toplantısında, Cumhurbaşkanı Rauf Denktaş'ın İsviçre'deki görüşmelere katılmasının kendilerinin ağırlığını artıracağını belirtti. Serdar Denktaş, şunları söyledi 
     ''Aksi takdirde bizim orada hükümet olarak bulunmamız, Cumhurbaşkanı Denktaş'ın Kıbrıs'ta kalması, pozisyonumuzu zayıflatır inancındayım. Hele kırmızı çizgilerimiz olmazsa olmazlar konusundaki önceliklerin burada belirlenmeksizin İsviçre'ye gitmemiz halinde ve Cumhurbaşkanı Denktaş'ın da bizimle olmaması halinde çok daha güç bir durumda kendimizi orada buluruz.'' ''Türkiye ile birlikte oluşturdukları kırmızı çizgilerdeki önceliklerde, Cumhurbaşkanı Denktaş'ın, KKTC hükümetinin ve Ankara hükümetinin mutlak surette anlaşmaya varması gerektiğini'' kaydeden Denktaş, ''Bu öncelikler konusunda buradan ayrılmadan hemfikir olamayacaksak elbette DP olarak İsviçre'ye gitme veya gitmeme konusunu yeniden değerlendirme durumunda kalacağız'' diye konuştu. 
     Denktaş, şu an için hükümetin dağılması için bir neden olmadığını, koalisyon hükümetinin uyumlu bir şekilde çalıştığını belirterek, ''Ancak farklı bir siyaset gelişirse bu konunun gündeme gelebileceğini'' kaydetti. 
     
</TEXT>
</DOC>
