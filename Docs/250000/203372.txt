<DOC>
<DOCNO> 203372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sondun02.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Libya, kitle imha silahı üretimi programını tasfiye ediyor... 
</HEADLINE>
<TEXT>

     İngiltere Başbakanı Tony Blair, Libya'nın, kitle imha silahı üretim programını tasfiye edeceğini bildirdiğini açıkladı. 
     Blair, bu gece yaptığı açıklamada, ''Libya lideri Muammer Kaddafi, geçmişte kitle imha silahı geliştirme programlarının bulunduğunu kabul etti, ancak bu programı tasfiye edeceklerini, bu tür silahlarını yok edeceklerini bildirdi'' dedi. 
     ABD ve İngiltere'nin Libya ile 9 aydır görüşme halinde olduklarını da açıklayan Blair, Kaddafi'nin attığı olumlu adımların, bu ülkenin uluslararası topluma yeniden gireceği anlamına geldiğini belirtti. 
     Blair, ''Libya, Lockerbie faciası ile ilgili başarılı görüşmelerin ardından Mart ayında bize yönelik yaklaşımda bulunarak, bu ülkenin kitle imha silahı üretim programının işbirliği ortamında çözümlenip çözümlenemeyeceğini yokladı'' diye konuştu. 
     Tony Blair'in açıklamasına göre Libya, menzili 300 kilometreden fazla füze bulundurmayacak. 
     Blair'in açıklamasından bir süre sonra Bush da Beyaz Saray'da Libya ile ilgili konuşmasına başladı. 
     
</TEXT>
</DOC>
