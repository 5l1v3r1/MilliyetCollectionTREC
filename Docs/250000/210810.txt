<DOC>
<DOCNO> 210810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/spor/yozer.html </URL>
<DATE> 2004/01/24/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Kötü, çok kötü 
</HEADLINE>
<TEXT>

   
   Elbette Efes Cup ile Süper Lig arasında ciddiyet farkı var ama o Galatasaray ile Diyarbakır'daki Galatasaray arasında bu kadar fark olması gerçekten biraz şaşırtıcı. Antalya'da üç maçta futbolun her türlü zenginliğini sergileyen Galatasaray'ın böylesine futbol fakiri olması hangi şekilde açıklanabilir bilemiyorum. 
   İlk yarıdaki rezil futbol Galatasaray'a yakışmadı. 24. dakikada Suat Usta'nın attığı tek şutun dışında kaleye bile gidemeyen, 40. dakikada 20 top kaybı yapan Galatasaray yürümeyen ayaklar yüzünden hiçbir futbol girişimini gerçekleştiremedi. 
   Tabii bunun açık nedenleri var. Öncelikle Volkan. Bırakın lider olmayı Diyarbakır'daki futbol vasıfları ile bir anaokulunun futbol takımının bile liderliğini üstlenemezdi. Terim'in oyun düzeninin tüm anahtarı oydu. Ama öyle bir anahtar ki tel sinekliği bile açamazdı. 64 dakika Terim'in onu niye tuttuğunu merak ettik. Belki bir keramet var dedik ama sonra o da dayanamadı. 
   Tabii bu kötü futbolun tek suçlusu Volkan değil. Orta alanda Ayhan'ın inanılmaz top kayıpları, Batista'nın verimsiz mücadelesi, Sabri'nin iyi bir gününde olmayışı, Bratu'nun sürekli pasif durumda olması, Ergün'ün sadece kesicilikte iyi iş yapması Galatasaray'ın tüm makine aksanını işlemez hale getirdi. Ancak bu kadar kötü arasında Tamas ile Orhan Ak'ı biraz ayrı tutmak lazım. 
   İkinci yarıda orta alanda yapılan köklü değişiklikler bile Galatasaray'ın hareketlenmesine yaramadı. Hücumda hiç çoğalamadı. Bu da orta alanın aksaması yüzünden kaynaklandı. Çünkü orta alan ne etliye karıştı, ne sütlüye. 
   İkinci yarıda sözleşme imzalamadığı taktirde oynatılmayacağı resmi ağızdan açıklanan Ümit Karan'ın ve hiç antrenman yapmadan sadece serbest ve taç atışları yüzünden Pratez'i oyuna alan Terim adeta bir çaresizlik örneği sergiledi. Ama bu kötü takım yüzünden prensiplerin kırılmasına pek de aldırmamak lazım. 
   Sonuç olarak iki puan daha gitti. Bu kadar kötü oynarsan puan kaybıda kaçınılmaz olur. Kötüye Marmaris çam balı bile fayda etmez. 
   
      
</TEXT>
</DOC>
