<DOC>
<DOCNO> 245715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/spor/ydemirkol.html </URL>
<DATE> 2004/06/06/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Büyük sorunlar 
</HEADLINE>
<TEXT>



Emre'nin olmayışı, Ümit Özat'ın savunmada görev alışı ilk yarıda orta sahada iyi pres yapmamıza rağmen oyun kurmada zorluk yaşamamıza neden oldu. Orta sahada presle bir kaos yaratıp rakibi bozmak konusunda başarılı olsak da topa sahip olduğumuzda aynı başarıyı gösteremedik. Çabuk olmak isterken çok aceleci davranıp o kaosla kendimizi boğduk. Oyunu yönlendirebilecek soğukkanlı bir kurucuya ihtiyaç duyduk. İkinci yarıda ise bu kez pres gücümüzü de kaybettik. Güney Kore tek ve basit paslarla kalabalık orta sahamızı oyundan düşürdü, çok kolay pozisyona girdiler. Burada defans hattının hatalarından çok tüm takımın yaptığı savunmadaki sorunlara bakmalı. Çok kopuktuk. Hakan oyundan çıktıktan sonra bir başka temel sorunla daha karşılaştık. Onun özelliklerine sahip olmayan Zafer Biryol oyuna girmişti. Ama biz yine Hakan Şükür sahadaymış gibi oynadık. Zafer, pivot görevini yapamayınca topu neredeyse hiç gol bölgesinde tutamadık. Güney Kore oyuna tamamen hakim oldu. Hakan'sız oyunu nasıl oynayacağımızı artık bilmemiz gerekiyor. Çünkü Kral'ın varlığı, kalecimizi bile başka türlü oynamaya itiyor. O yokken diğer on oyuncu bireysel ve takım olarak bir alternatif oyuna uymalılar. Dünkü maçtan çıkarılabilecek sonuç, bu oyunla Danimarka, Yunanistan, Ukrayna, Gürcistan ve Arnavutluk gibi iyi kontracılara karşı sorun yaşayacağımız gerçeğidir. Bu turnede alınan skorlar beğenilse de oyunumuzda çok temel sorunlar var. Dünya Kupası yolu zor olacak. 




</TEXT>
</DOC>
