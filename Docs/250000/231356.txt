<DOC>
<DOCNO> 231356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy36.html </URL>
<DATE> 2004/04/14/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Aile Mahkemeleri'nde değişiklik Meclis'te kabul edildi... 
</HEADLINE>
<TEXT>

     Aile mahkemelerinin görev alanlarının yeniden belirlenmesine ilişkin yasa tasarısı, TBMM Genel Kurulu'nda kabul edildi. 
     Tasarı, CHP'nin de desteklemesi nedeniyle kısa süren görüşmelerin ardından yasalaştı. 
     Yasa ile aile mahkemeleri vesayet ve denetim makamı olmaktan çıkarılıyor. Halen aile mahkemelerinde devam etmekte olan vesayet ile ilgili davalar yetkili ve görevli mahkemelere devredilecek. 
     Aile mahkemelerinde görev alacak hakimlerde evli, çocuklu ve 30 yaşını doldurmuş olma koşulu kaldırılıyor. Buna göre, aile mahkemelerinde görev alacak hakimler için evli, çocuklu ve 30 yaşını doldurmuş olmak sadece tercih nedeni olacak. TBMM Genel Kurulu'nda, geçen hafta oylaması sırasında karar yeter sayısı bulunmadığı için yarım kalan ''Türkiye Cumhuriyeti ile Letonya Cumhuriyeti Hükümeti arasında Gümrük Konularında İşbirliği ve Karşılıklı Yardımlaşma Anlaşmasının Onaylanmasının Uygun Bulunduğuna Dair Yasa Tasarısı'' da kabul edildi. 
     Genel Kurul'da daha sonra Noterlik Kanunu'nda değişiklik yapılmasını öngören yasa tasarısının görüşülmesine başlandı. 
     
</TEXT>
</DOC>
