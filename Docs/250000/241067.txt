<DOC>
<DOCNO> 241067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonyas04.html </URL>
<DATE> 2004/05/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İspanya ve ABD'de "Truva" filminden önce Türkiye tanıtılıyor... 
</HEADLINE>
<TEXT>

     
     Şenhan Bolelli 
     

İspanya ve ABD'deki bazı sinemalarda, Hollywood yıldızı Brad Pitt'in oynadığı ''Truva'' filminden önce Türkiye tanıtım filmi gösteriliyor. 
     Madrid'deki Türkiye Turizm Tanıtım Bürosu'ndan alınan bilgiye göre, Madrid ve Barcelona kentlerinde toplam 24 sinemada, Truva filminden önce Türkiye'nin 40 saniyelik tanıtım filmi gösteriliyor. 
     Tanıtım filmleri 15 gün süreyle gösterimde kalacak. Tanıtımın 33 bin euroya mal olduğu kaydedildi. 
     Madrid Turizm Müsteşarı Cemal Tekkanat, Türkiye'ye yönelik kültür turizmin yapıldığı ülkelerde bu reklamların etkili olabileceğini belirtti ve şimdiden İspanyolların meraklanarak Truva hakkında bilgi istediklerini söyledi. 
     Truva'ya yönelik reklamların artacağını kaydeden Tekkanat, dağıttıkları tanıtım çantalarının bir yüzüne Truva atının fotoğrafını koyacaklarını ifade etti. Truva filminden önce Türkiye tanıtım filminin Turizm Bakanlığı'nın talimatıyla şimdilik sadece ABD ve İspanya'daki sinemalarda gösterildiği, yakında aynı uygulamaya bazı Avrupa ülkelerinde de başlanacağı belirtildi. 
     Başrolünde Brad Pitt'in oynadığı filmde Türkiye hakkında herhangi bir konu veya söz geçmemesine rağmen, Truva Antik Kenti'nin Çanakkale yakınlarında olmasından dolayı, filmin Türk turizmine olumlu etki yapabileceği düşünülüyor. 
     
</TEXT>
</DOC>
