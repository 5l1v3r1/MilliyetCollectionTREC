<DOC>
<DOCNO> 207194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/spor/spo02.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum pes etti 
</HEADLINE>
<TEXT>

   Fenerbahçe'nin teknik patronu, lider Beşiktaş ile aralarındaki puan farkının kapatılarak, şampiyonluğa ulaşılması konusunda umutsuz konuştu, "Bizim için Türkiye Kupası daha önemli" diyerek herkesi şaşırttı 
      YUSUF KOBAL 

   
   Ortega'ya sitem 
   SARI - Lacivertli ekibin hocası Daum, Beşiktaş ile aradaki puan farkı nedeniyle şampiyon olma şanslarının zora girdiğini söyledi. Alman hoca, "Camianın yıllardır oluşan beklentisini biliyorum. Şampiyonluk için elimizden geleni yapacağız, ancak bizim için kupa daha önemli" dedi. Daum, Ortega'nın kendisini hayal kırıklığına uğrattığını da vurgulayarak, "Bana İspanya'da gelip, bizimle şampiyonluk yaşama sözü verdi. Ben de onu yine dünya yıldızı yapacaktım. Ama sözünde durmadı" dedi. 
   
   Transfer bekliyor 
   DAUM, yönetimden ayrılan dört oyuncunun yerine de takviye istediğini belirtip, "Takımda yeni transferler görmek isterim. Alex için çok uğraşıldığının farkındayım. Karısından tutun, doktoruna kadar arandı. Ama transfer kolay bir iş değil" ifadelerini kullandı. Rebrov'un sözleşmesindeki ağır şartlar nedeniyle gönderilmesinin zor olduğuna işaret eden tecrübeli çalıştırıcı, "Ancak Rebrov artık istenen düzeyde futbol oynayacak duruma geldi" diyerek, Ukraynalı yıldızın kalacağını ima etti. 
   
   'Rüştü'yü istiyorum' 
   CHRISTOPH Daum, Barcelona'da eleştiri oklarının hedefi haline gelen Rüştü'ye de "Transfer edilmesini istiyorum" şeklinde çağrıda bulundu. Fenerbahçe Teknik Direktörü, devre arası kampını oyuncularının dinlenmeleri için kısa tuttuğunu açıkladı. Daum, "Bazı oyuncularımız çok yorgundu. Bu nedenle tatil yapmalarına izin verdim. Önemli olan kampın süresi değil, kalitesidir. Ağır antrenman yapacağız. Bu süre içinde çalışma temposu olarak istediğimiz seviyeye ulaşırız" diye konuştu. 
   
   Kemerleri sıktı    Yüklemeler başladı 
   FENERBAHÇE, ikinci yarı hazırlıklarının bir haftalık Antalya etabı için dün Kemer'e gitti. Sarı - Lacivertli taraftarlar, büyük ilgi gösterdikleri Daum ve futbolcuları çiçeklerle karşıladı. Alman hoca, Merit Limra otelindeki odalarına yerleşmesinin ardından oyuncularına ağır bir idman programı uyguladı. Yaklaşık 1 saat 45 dakika süren kondisyon ve taktik çalışmanın ardından yarım saat kros yaptırdı. 
   
   Yoğun güvenlik 
   OLDUKÇA yorgun düşen futbolcular kendilerini otele zor attı. Gün boyunca kafile, sivil polisler tarafından adım adım takip edildi. Fenerbahçe'nin eski oyuncusu olan ve Belçika'da Heusden Zolder'de forma giyen Süleyman Oulare de, takımıyla birlikte Limra otelde kamp yapıyor. Sakat Serhat ve Servet yarın İsviçre'ye gidecek, Almanya'da tedavi gören Kemal ile Nobre ise bugün İstanbul'a gelecek. 
   
   'Aklını başına toplasın'    Başkan Aziz Yıldırım, Ortega'ya çıkıştı, "Vazgeçilmez olan kendisi değil, 11 milyon dolar" açıklamasını yaptı 
   Geri adım yok 
   İSPANYA'DA Başkan Aziz Yıldırım ve Daum'a dönmek istediğini söyleyen, ancak yönetime maddi konularda yeni şartlar öne süren Ortega'ya taviz verilmiyor. Yıldırım, "Kazandığımız 11 milyon dolarlık bir dava var. Ortega ya bu rakamı ödeyecek, ya da futbol hayatını bitirip, haciz işlemlerinin başlamasına boyun eğecek" dedi. 
   
   'Sorun çıkarmasın' 
   ORTEGA ile her şeyi konuştuklarının altını çizen Başkan Yıldırım, şöyle devam etti "Haber bekliyormuş. Biz niye arayalım ki. Onun arayıp, 'Şartlarınızı kabul ettim, geliyorum' demesi gerekir. Aklını başına toplasın ve artık sorun çıkarmasın. Ortega bizim için vazgeçilmez değil. Vazgeçilmez olan 11 milyon dolardır." 
   
   Hooijdonk'un Nobre heyecanı    HOLLANDALI oyuncu, yeni transfer edilen Brezilyalı golcü ile iyi bir ikili oluşturacaklarına inandığını söyledi. Nobre'yi fazla tanımadığını belirten Hooijdonk, "Ama sadece Türkiye'de değil, Hollanda'da da bana iyi futbolcu olduğu söylendi. Anlaşacağımızı umut ediyorum. Birlikte Fenerbahçe'ye yararımızın olacağına inanıyorum" dedi. Tecrübeli golcü, tatilde Türkiye'ye ne kadar alıştığını da anladığını sözlerine ekledi. 
   
   
</TEXT>
</DOC>
