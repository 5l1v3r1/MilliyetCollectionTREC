<DOC>
<DOCNO> 219677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/ygokce.html </URL>
<DATE> 2004/03/04/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Avrupa'dan futbol dersi 
</HEADLINE>
<TEXT>

   
   Zor bir rövanştı bu. İspanya'daki ilk maçta son dakikada golü yiyip tüm avantajını kaybeden Beşiktaş ligin yükünü de taşırken, zorlandığı gibi İnönü'deki rövanşı taşıyamadı. 
   Lucescu'nun sakatlıktan dönen Giunti'yi kaybolan formuyla görevlendirerek oluşturduğu on bir, Valencia karşısında etkinlik gösteremedi. Siyah - Beyazlılar, İnönü'de özledikleri seyirciyi buldular, taraftardan müthiş destek aldılar. Ne var ki, bu heyecan atmosferinde Valencia kilitlerini kıracak, tur kapısını açacak pozisyon zenginliğini oluşturamadılar. Bunda en önemli neden, iki kanat oyuncusu Kaan Dobra ile İbrahim Üzülmez'in her bakımdan yetersiz oyun anlayışlarıydı. Kaan Dobra toptan kaçıyor, rakipten ve arkadaşlarından saklanıyor, tam anlamıyla sorumsuz ve kaygısız bir oyun sergiliyordu. Beşiktaş, kazandığı topların çoğunu soldan Ahmet Yıldırım ve İbrahim ile kullanmaya çalıştı. İbrahim, Ahmet'in onca desteğine, Giunti'nin ara paslarına o kadar kör dalışlar yaptı ki, ayağından sadece iki orta çıktı. En az yedi kez rakibiyle boğuşmaya girip topu çimene gömdü. Beşiktaş'ın neden kafa golü atamadığını, golcülerinin neden durduğunu merak edenler için bu iyi bir gösterge. Kanatları çalışmayan bir takım, rakibin kalabalıkla doldurduğu göbekten kaç atak yapabilir, kaç gol bulabilir Hele bu takımın adı Şampiyonlar Ligi'nde iki kez final oynamış, İspanya Ligi'nin Real Madrid'i zorlayan şampiyon adayı ise elbette Beşiktaş'a avucunu yalamak düşerdi. 
   Lucescu güya kontrollü oyunla ihtiyacı olan tek golü bulacak, takım da sabırla dayanacaktı. Ama kontrolü çabuk kaybettiler. 12. dakikada Angulo'nun golü hücumda hiçbir şey yapamayan İbo'nun ilaveten savunma skandalıydı. Elbette bu golde Ahmet Yıldırım başta olmak üzere gafil avlanan savunmanın tümünü de ihmalciler listesine almamız gerek. 
   Pancu, Adrian Ilie ve Sergen değişerek üçlü bir turnike oluşturdular hücumda. Ama Sergen ve Ilie fizik yetersizliğinden, Pancu da kişisel hırsından sahip oldukları topları doğru kullanamadılar. Yabancı kısıtlamasının olmadığı UEFA Kupası'nda Lucescu'nun, Ahmed Hassan'ı yedekte tutup, ikinci yarıda oyuna sokması bizce doğru olmayan bir tercihti. Gerçi, sonradan oyuna giren Tümer ve Serdar da takımca verimsiz ve etkisiz olan Beşiktaş'a önemli katkı sağlayamadılar ama Ahmed Hassan maça baştan başlasa, belki de farklı birşeyler olabilirdi. Lucescu bunu denemedi. 
   Valencia gerçekten bu kupanın favori takımı. Şampiyon olurlarsa hiç şaşırmayalım. Sahanın bütününü akılla, disiplinle, beceriyle doldurdular. Hiç dalga geçmediler, işlerini yaptılar. Hepsi de kusursuz profesyonellerdi. Valencia dün gece Beşiktaş'a unutamayacağı bir ders verdi. 
   
      
   
   
</TEXT>
</DOC>
