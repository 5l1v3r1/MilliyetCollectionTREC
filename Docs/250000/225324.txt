<DOC>
<DOCNO> 225324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/ekonomi/eko01.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
4.7 katrilyonluk krediyle 238 bin kişi taşıt aldı 
</HEADLINE>
<TEXT>

   Geçen yıl kullanılan 10.5 katrilyonluk tüketici kredilerinin 4.7 katrilyon lirası taşıt alımında kullanıldı. Taşıt kredilerinin tutarı yüzde 291.3 arttı 
   EKONOMİ SERVİSİ 
   
   Faizlerin gerilemesi ve döviz kurlarındaki düşüşle birlikte tüketici kredilerinde patlama yaşandı. 2003'te 2.3 milyon kişi toplam 10.5 katrilyon liralık tüketici kredisi kullandı. 
   Bir önceki yıla göre kullanılan kredi miktarı yüzde 216, kredi kullanan kişi sayısı yüzde 79 arttı. Türkiye Bankalar Birliği'nin, Akbank, Denizbank, HSBC Bank, Koçbank, Oyakbank, Pamukbank, Şekerbank, Ziraat Bankası, Turkish Bank, Dışbank, TEB, Halk Bankası, Garanti Bankası, İş Bankası, Vakıfbank ve Yapı Kredi Bankası'ndan derlediği verilerle oluşturduğu tüketici kredileri raporuna göre kredi kullanımındaki en yüksek artış 2003'ün son çeyreğinde gerçekleşti. Ekim - Aralık döneminde 685 bin 909 kişi 4.9 katrilyon liralık kredi kullandı. Kullanılan kredi miktarı bir önceki yılın aynı dönemine göre yüzde 294 artış gösterdi. Yılın tümünde kullanılan kredi miktarı ise yüzde 216 artışla 10.4 katrilyonu buldu. Bu miktarın yüzde 44.7'sine denk gelen 4.7 katrilyon liralık bölümü taşıt için verildi. Taşıt alımı için geçen yıl 238 bin 507 kişi kredi kullandı. Taşıt kredisi kullanan sayısı, yüzde 201.4, kullanılan kredi miktarı ise yüzde 291.3 arttı. 
   
   26 bin konut kredisi 
   Konut kredisi kullanımı yüzde 211 artarak 800.6 trilyon liraya çıktı. 25 bin 999 kişi konut kredisi aldı. Dayanıklı tüketim malları, mesleki amaç, eğitim, tatil, gıda, giyim vb. amaçlarla kullanılan krediler yüzde 168.2 artarak 4.9 katrilyon liraya çıktı. 
   Kredi kullanan tüketicilerin büyük bölümü ücretliler oluşturdu. 2003 yılında 1 milyon 204 bin 339 ücretli 5 katrilyon 7.5 trilyon liralık kredi kullandı. 
   
   2.4 milyon kişi kredi borçlusu    2003 yılı sonu itibariyle tüketicilerin bankalara olan kredi borcunun bakiyesi 8 katrilyon 275.1 trilyon lira, borçlu tüketici sayısı ise 2 milyon 475 bin 265 oldu. Kredi bakiyesi bir önceki yıla göre yüzde 198, kredi borcu olanların sayısı ise yüzde 49 arttı. 
   
   İş Bankası'ndan kart uyarısı    İş Bankası Genel Müdür Yardımcısı Ayut Demiray, kredi kartı sahiplerini "Kartlarınızı kontrollü kullanın" diye uyardı. Demiray, "Bankaların kredi kartlarını bu kadar rahat vermemesi lazım. Gerekli denetlemelerden sonra kart verilmelidir" dedi. 
   
      
   
   
</TEXT>
</DOC>
