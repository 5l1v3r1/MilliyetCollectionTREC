<DOC>
<DOCNO> 226745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/spor/spo06.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortalık karıştı 
</HEADLINE>
<TEXT>

   Başkan İlhan Cavcav'ın Erdoğan Arıca ile görüştüğü haberine Ersun Yanal tepki gösterdi. Cavcav, teknik direktörünün gideceğine kesin gözüyle bakarken, federasyon ise tavrını henüz netleştirmedi 
      CEMAL ERSEN 

   
   Başkent'te kriz çıktı 
   ERSUN Yanal'ın milli takımın başına düşünülmesi, Gençlerbirliği'nde de krize neden oldu. Başarılı hocanın milli takıma gitmesine kesin gözüyle bakan Başkent ekibinin Başkanı İlhan Cavcav'ın yeni teknik adam arayışları ortalığı karıştırırken, Samsunspor'un hocası Erdoğan Arıca ile temasa geçildiği haberine Ersun Yanal'ın büyük tepki gösterdiği iddia edildi. 
   
   Çatlak sesler de var 
   GELECEK sezon yine Erdoğan Arıca ile devam etmeyi düşündüğünü söyleyen Samsunspor Başkanı İsmail Uyanık ise, Arıca'nın teklifi kabul etmemesi durumunda Ertuğrul Sağlam'ı işbaşına getirebileceklerini vurguladı. Futbol Federasyonu Başkanı Haluk Ulusoy'un, Ersun Yanal konusunda yönetim kurulu üyelerinin de görüşlerini aldığı, bazı üyelerin ise Yanal için "olumsuz" fikir beyan ettiği öğrenildi. 
   
   İstanbul'a geliyor 
   YANAL ile Futbol Federasyonu yetkilileri arasında yapılması planlanan görüşmeden sonra tarafların net tavrını ortaya koyacağı öğrenildi. Işık Sigorta tarafından düzenlenen ödül töreni için bugün İstanbul'a gelecek olan Ersun Yanal'ın, milli takım konusundaki görüşmeleri bizzat yürüten Federasyon Başdanışmanı Gündüz Tekin Onay ile detaylar konusunda görüşebileceği bildirildi. 
   
   Fatih Tekke yok    HIRVATİSTAN ile yarın Zagrep'te özel bir karşılaşma yapacak olan A Milli Takımımız dün çalışmalara başladı. Florya Metin Oktay Tesisleri'nde Antrenör Ünal Karaman yönetiminde çalışan Ay - Yıldızlılar'ın idmanını Federasyon Başkanı Haluk Ulusoy ve yöneticilerde izledi. Sağ kasığında sakatlığı bulunan ve bugün kontrolden geçirilecek Fatih Tekke'nin durumunun ciddi olduğu ve Hırvatistan'a götürülmeyeceği öğrenildi. Bugün özel uçakla Zagrep'e gidecek olan kafile, Hırvatistan maçının son hazırlığını maçın oynanacağı Maksimir Stadı'nda gerçekleştirecek. 
   
   Zafer'in yolu bir    DANİMARKA ile yapılan milli maçta ilk kez Ay - Yıldızlı formayı giyen Zafer Biryol, kalıcı olmak istediğini, milli takımın yeni yapılanmasının içinde bulunmayı amaçladığını söyledi. Destek verilmesi durumunda iyi yerlere geleceğini belirten Zafer, "Hırvatistan karşısında şans verilirse en iyisini yapmaya çalışacağım" diye konuştu. 
   
   Güneş'e teşekkür    AY - Yıldızlı ekipte yer alan futbolcular, görevden ayrılan Teknik Direktör Şenol Güneş'e katkılarından dolayı teşekkür etti. Güneş ile iyi günler geçirdiklerini belirten Tayfur, "Onu seviyoruz. Ancak yeni teknik adam konusunda konuşmak bize düşmez" dedi. Nihat Kahveci ise şöyle konuştu "Şenol hocayla iyi ve kötü günler yaşadık. Yeni dönem herkese hayırlı olsun." 
   
   'En iyisi Türk hocadır'    Karaman'a yeni görev 
   FEDERASYON tarafından A Milli Takımımız'ı Hırvatistan maçına hazırlamakla görevlendirilen Antrenör Ünal Karaman, Şenol Güneş'in ayrılmasının federasyonun takdiri olduğunu belirtti. Kendilerine yeni bir görev verildiğini vurgulayan Karaman, "Biz de sahasında çok iyi oynayan, az gol yiyen Hırvatistan karşısından yüzümüzün akıyla çıkacağız" dedi. Ay - Yıldızlı ekibin çalıştırıcısı, Bülent ve Tayfur'un tecrübesinden faydalanacağını söyledi. 
   
   'Ayırıma karşıyım' 
   GEÇMİŞTE Piontek ve Derwall ile çalıştığını anımsatan Karaman, "Aslında ayırıma karşıyım. Ancak Türk futbolcusunu en iyi Türk antrenör tanır. Tabi bu bizim görüşümüz. Bu konudaki son kararı da elbette federasyonumuz verecektir" diye konuştu. Antrenör Mehmet Kulaksızoğlu ise, Şenol Güneş ile birlikte neden ayrılmadıklarını şöyle açıkladı "Güneş istifa etmedi, görevden alındı. İstifa etmiş olsaydı, onunla gelen kişiler olarak biz de kendisine uyardık." 
   
   
</TEXT>
</DOC>
