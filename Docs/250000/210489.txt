<DOC>
<DOCNO> 210489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur35.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'nin İzmir ve Bursa ile bağlantısı kesildi... 
</HEADLINE>
<TEXT>

     Çanakkale'de, dün akşam başlayan kar yağışı ve fırtınanın enerji nakil hatlarında yol açtığı hasar nedeniyle kent merkezi ile ilçelere sabah saatlerinden itibaren elektrik verilemiyor. 
     TEDAŞ yetkililerinden alınan bilgiye göre, kar yağışı ve fırtına, enerji nakil hatlarındaki tellerin kopmasına neden oldu. Kent merkezi ile 11 ilçeye, saat 06.00'dan itibaren elektrik verilemiyor. Yetkililer, il genelinde hasar tespit çalışmalarına başlandığını, kopan tellerin onarılması için fırtınanın dinmesinin beklendiğini söylediler. 
     Bu arada, elektrik kesintisi nedeniyle Çanakkale Devlet Hastanesi'nde, acil vakalar dışındaki ameliyatların iptal edildiği bildirildi. 
     Kar yağışı ve fırtına, Çanakkale bölgesinde ulaşımda da aksamalara yol açıyor. 
     Emniyet Müdürlüğü yetkilileri, Çanakkale-İzmir ve Çanakkale-Bursa karayolunun ulaşıma kapandığını belirterek, yolda kalan araç sürücülerinden en yakın akaryakıt istasyonuna sığınmalarını istediler. 
     Yol açma çalışmalarına katılmak üzere Yenimahalle Köyü'ne giden Köy Hizmetleri'ne ait üç greyder de yolda kaldı. Greyder sürücülerinin kendi imkanlarıyla araçları kurtarmaya çalıştıkları kaydedildi. 
     
</TEXT>
</DOC>
