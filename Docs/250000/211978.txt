<DOC>
<DOCNO> 211978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo10.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Volkan konuşuluyor... 
</HEADLINE>
<TEXT>

     Türkiye Kupası 3. kademesinde deplasmanda Diyarbakırspor'u 1-0 yenerek çeyrek finale çıkan Trabzonspor'da gözler Fenerbahçe ile hafta sonunda yapılacak lig maçına çevrildi. 
     Kulüp Başkanı Atay Aktuğ, AA muhabirine yaptığı açıklamada, Konyaspor karşısında geçen hafta beklemedikleri bir sonuç aldıklarını belirterek, ''3 gün sonra Diyarbakırspor karşısında aldığımız sonuç iyi. Fenerbahçe maçına daha güvenli bir şekilde çıkacak sonuç aldık'' dedi. 
     Aktuğ, Trabzonspor'un iyi futbolcu kadrosuna sahip bir takım olduğunu da ifade ederek, şöyle konuştu 
     ''Futbolcuların, Fenerbahçe, Galatasaray, Beşiktaş veya rakip kim olursa olsun iyi motive olduktan sonra yenemeyecekleri takım yok. Diyarbakırspor karşısında da önemli ve ihtiyacımız olan bir galibiyet aldık. Fenerbahçe maçında inşallah tüm takıma güven gelir ve aldığımız sonucu sürdürürüz.'' 
     
     VOLKAN'A ÖVGÜ 
     Aktuğ, Diyarbakırspor maçında ilk kez forma giyen ve attığı golle takımını çeyrek finale çıkartan Volkan'ı da övdü. 
     Yeni transferlerinin bordo-mavili takıma katkı sağlayacağına inandığını ifade eden Aktuğ, ''Volkan, yıllardır Trabzonspor formasını giymiş gibi uyum içindeydi. Sezon başında bu mevkiye arayışlarımızı onunla noktalamıştık. Bu boşluğu dolduracak yetenekte bir oyuncu'' diye konuştu. 
     
     MEHMET POLAT KONUSU 
     Aktuğ, ara transferde Trabzon'a getirdikleri ancak sakat olduğu gerekçesiyle bir anlaşma sağlamadıkları Mehmet Polat'ın Gaziantepspor'da iyi bir performans göstermesi ile ilgili de ''Biz bilimin, sağlık kurulunun söyledikleri doğrultusunda Mehmet Polat ile anlaşmadık. İnşallah Mehmet Polat'ın Gaziantepspor'da başarıları sürer. Belinden sakatlığı vardı ve bu futbolcu için bir ücret verip bunu riske atamazdık. Şu an takımımızdaki Van De Paar'ın durumu ortada. Sağlıklı olmayan bir futbolcuyu almayacağız'' dedi. 
     Öte yandan Trabzonspor'un, Afrika Kupası maçlarına futbolcu izlemek için gönderdiği Lemi Çelik'in raporları doğrultusunda transfer gerçekleştirebileceği bildirildi.f 
     
</TEXT>
</DOC>
