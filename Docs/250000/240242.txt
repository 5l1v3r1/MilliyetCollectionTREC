<DOC>
<DOCNO> 240242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun26.html </URL>
<DATE> 2004/05/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hollanda'da başbakanlık resmi konutunda yangın 1 işçi öldü... 
</HEADLINE>
<TEXT>

     Hollanda'nın yönetim merkezi Lahey'deki başbakanlık resmi konutunda bu sabah bakım çalışması sırasında yangın çıktı. Yangında bir işçi öldü. 
     Yangın sırasında Başbakan Jan Peter Balkanende'nin konutta bulunmadığı bildirildi. 
     Verilen bilgiye göre, onarım ve yenileştirme çalışmaları kısa bir süre önce tamamlanarak yeniden kullanıma açılan tarihi başbakanlık binasının arka tarafında zemin katta döşeme çalışması yapıldığı sırada bilinmeyen bir nedenle yangın çıktı. İki işçinin çalıştığı sırada çıkan yangında, işçilerden biri kaçarak kurtulmayı başarırken, diğer işçi olay yerinde yanarak yaşamını yitirdi. 
     Lahey itfaiye yetkililerine göre yangın, ani bir patlama sonucu meydana geldi ve binanın alt katı tamamen oturulamaz hale geldi. Yangında meydana gelen zararın çok yüksek olduğu belirtildi. 
     ''Catshuis'' olarak bilinen, 16'ncı yüzyılda inşa edilen tarihi başbakanlık resmi konutu, yaklaşık 16 milyon euro masraf yapılarak yeniden onarım ve bakımdan geçirilmiş ve geçen yıl sonunda kullanıma açılmıştı. 
     Yangından sonra olay yerinde incelemelerde bulunan Çevre ve Konut Bakanı Bayan Sybille Dekker, yangını ''korkunç bir dram'' olarak nitelenirdi ve binanın tekrar kullanıma açılabilmesinin uzun zaman alacağını söyledi. 
     Bakanın verdiği bilgiye göre, Hollanda'nın 1 Temmuz'da üstleneceği AB dönem başkanlığı sırasında Başbakan Jan Peter Balkenende, konuklarını bu binada ağırlayamayacak. 
     Bakan, geçici bir başbakanlık binası bulunması için çalışmalara hemen başlanacağını kaydetti. 
     
</TEXT>
</DOC>
