<DOC>
<DOCNO> 213489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun12.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Kıbrıs'ta çözüm yolda 
</HEADLINE>
<TEXT>

     AB Komisyonu'nun Genişlemeden Sorumlu Üyesi Günther Verheugen, Kıbrıs'ta iki taraf arasındaki BM destekli görüşmelerin yeniden başlatılmasının Kıbrıs'ta çözümün yolda olduğu anlamına geldiğini söyledi. 
     Brüksel'de temaslarda bulunan Dışişleri Bakanı Abdullah Gül ile düzenlediği ortak basın toplantısında soruları yanıtlayan Verheugen, "Bence, görüşmelerin yeniden başlaması tarafların bir anlaşma olacağını çoktan kabul etmiş olmaları anlamına geliyor" diye konuştu. 
     Görüşmeleri desteklemek için kendisinin de gelecek hafta üst düzey bir heyetle birlikte New York'a gideceğini söyleyen Verheugen, "Müzakereler bazı unsurlara bağlı. Eğer gerekirse size şunun garantisini verebilirim ki, ben orada olacağım. New York'da olursa görüşmeler New York buradan 10 saat, Lefkoşa'da olursa orası 5 saat. Ne olursa olsun, eğer bize ihtiyaç duyulursa gideriz" diye konuştu ve ekledi 
     "Kofi Annan'ın koşulları son derece açık ve bence taraflardan bu koşulların sağlandığına dair yeterli garantiler almasaydı bu görüşmeleri yeniden başlatmazdı. Dolayısıyla bence Annan'ın planında belirttiği koşullar sağlandı." 
Basın toplantısında konuşan Dışişleri Bakanı Gül de "Biz herşeyi Mayıs ayına kadar bitirmek ve olayları hızlandırmak istiyoruz tabii ki" dedi. 
     New York'ta AB Komisyonu uzmanlarının bulunmasının, hem AB yasasının Kıbrıs'ta uygulanmasına ilişkin konularda, hem de sürece siyasi destek vermek açısından çözüme yardımcı olabileceği belirtiliyor. 
     
</TEXT>
</DOC>
