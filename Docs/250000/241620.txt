<DOC>
<DOCNO> 241620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun28.html </URL>
<DATE> 2004/05/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Irak'ta İspanya askeri kalmadı 
</HEADLINE>
<TEXT>

     Irak'taki son İspanyol askerleri de ülkelerine dönüyor. 
     Sosyalist Başbakan Jose Luis Rodriguez Zapatero, Mart ayındaki genel seçimlerde Irak'taki askerleri geri çekmeyi vaat etmişti. 
     Çekilme işleminin son safhası bugün tamamlandı. Irak'ın güneyindeki Divaniye kasabasında bulunan İspanyolların üssünü boşaltan askerler ülkelerine doğru yola çıktı. Birlik karadan Kuveyt'e doğru ilerliyor. 
     İspanya başlangıçta bin 400 asker göndermişti. 
     Eski sağcı başbakan Jose Maria Aznar ABD'deki Bush yönetimine açık destek vermiş, Irak'ın işgalini savunmuştu. 
     Ama 11 Mart'ta Madrid'de meydana gelen ve yaklaşık 200 kişinin öldüğü bombalı saldırılar İspanya'daki havayı bir anda değiştirdi. 
     Aznar hükümeti olayda Bask bölgesinin bağımsızlığı için mücadele eden ETA örgütünü suçlamıştı. Ama muhalefetteki Sosyalistler taraftarlarını sokağa döktü ve hükümet ABD'nin safını tuttuğu için İspanya'nın teröre hedef olduğunu ileri sürdü. 
     Gelişmeler seçmen eğilimlerine de yansıdı ve kısa süre sonra yapılan genel seçimler iktidar değişikliğine yol açtı. Oysa bombalı saldırılar öncesinde Aznar'ın seçimi kazanması bekleniyordu. 
     Yeni başbakan Zapatero, göreve geldikten sonra Irak'tan çekilme vaadini yerine getirmeye başladı. 
     
</TEXT>
</DOC>
