<DOC>
<DOCNO> 241485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur11.html </URL>
<DATE> 2004/05/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Vakit Gazetesi, generallere 628 milyar lira tazminat ödeyecek 
</HEADLINE>
<TEXT>

     Ankara 20. Asliye Hukuk Mahkemesi, Vakit Gazetesi'ni ''Onbaşı bile olamayacakların general olduğu ülke'' başlıklı yazıdan dolayı 312 generale 2'şer milyar lira olmak üzere 624 milyar, Jandarma Genel Komutanı Orgeneral Şener Eruygur'a da başka bir yazıdan dolayı 4 milyar lira manevi tazminat ödemeye mahkum etti. 
     Mahkeme, dava konusu yazıları kaleme alan Asım Yenihaber'in, RTÜK üyesi Mehmet Doğan olduğuna karar vererek, tazminattan sorumlu tuttu. 
     Ankara 20. Asliye Hukuk Mahkemesi, 312 generalin, Vakit Gazetesi'nde yayınlanan ''onbaşı bile olamayacakların general olduğu ülke'', Jandarma Genel Komutanı Orgeneral Eruygur'un da ''İrtica ile mücadele sezonu açıldı'' başlıklı yazılardan dolayı açtıkları davaları karara bağladı. 
     312 generalin açtığı davaya, generallerin avukatı Bilgin Yazıcıoğlu ile RTÜK üyesi Mehmet Doğan ve Vakit Gazetesi'nin sahibi Nuri Aykon ile yazıişleri müdürü Harun Aksoy'un avukatları katıldılar. 
     
     ''YAZI KİMİN'' TARTIŞMASI 

     Mehmet Doğan'ın avukatı Atilla Metin, müvekkilinin dava konusu köşe yazısını yazan Asım Yenihaber olmadığını ileri sürdü. Davacı tarafın dosyaya sunduğu elektronik posta adresi ve internet protokol numarasıyla müvekkilinin adına ulaşıldığını, ancak herhangi bir kişinin elektronik posta adresini ve internet numarasını vermek suretiyle o kişiye suç yüklenebileceğini öne sürdü. Avukat Metin, bu durumun açıklığa kavuşturulması için bilirkişi incelemesi talebinde bulundu ve tanık dinleteceklerini söyledi. 
     Davacıların avukatı Yazıcıoğlu ise internet sisteminin, yazının Doğan'a ait olduğunu kanıtladığını, Türk Telekom'a mahkeme tarafından yazılan yazıya gelen cevapta da köşe yazısını elektronik postayla gönderen kişinin Mehmet Doğan olduğunun kanıtlandığını savundu. Yazıcıoğlu, bunun teknik bir konu olduğunu ifade ederek, krokisini de dosyaya sunduğunu söyledi. Yazıcıoğlu, ayrıca Vakit Gazetesi'nin tirajını gösteren belgeyi de verdi. 
     Yazıcıoğlu, Yargıç Bülent Çınar'ın sorusu üzerine, Mehmet Doğan'ın internet protokol numarasının Nurullah Kuloğlu adlı ihbarcıdan geldiğini, ancak o kişinin nasıl temin ettiğini bilmediğini belirtti. 
     
     ''VAKİT'E SANSÜR UYGULANIYOR'' 

     Davalılardan Nuri Aykon ve Harun Aksoy'un avukatları, dava konusu yazının gazeteye faksla ulaştığını ileri sürerek, metni bulmaya çalıştıklarını söylediler. 
     Avukatlar, davayla ilgili olarak Vakit Gazetesi'ne konulan yayın yasağının kaldırılmasını talep ettiler ve diğer yayın kuruluşlarına yönelik böyle bir olay olmadığını, Vakit Gazetesi'ne sansür uygulandığını öne sürdüler. 
     Yargıç Çınar, yayın yasağına tepki gösteren avukatlara, diğer yayın kuruluşları adına söz alma ve konuşma yetkileri olmadığı uyarısında bulundu. 
     Aykon ve Aksoy'un avukatları Yargıç Çınar'ın son sözlerini sorması üzerine, delil sunmak için süre istediklerini ifade ettiler. 
     Generallerin avukatı Yazıcıoğlu da son sözünde talepleri gibi karar verilmesini istedi. 
     
     KARAR 

     Yargıç Çınar, araştırılacak başka bir konu kalmadığını, Vakit Gazetesi'nin avukatlarının taleplerinin yersiz görüldüğünü belirterek, davacıların manevi tazminat taleplerinin tamamen kabulüne karar verdi. Yargıç Çınar, Vakit Gazetesi'nin sahibi Aykon, Yazıişleri Müdürü Aksoy ve Mehmet Doğan'ı yayın tarihinden itibaren işleyecek yasal faiz de eklenerek her bir davacı için 2'şer milyar lira olmak üzere toplam 624 milyar lira manevi tazminat ödemeye mahkum etti. 
     Mahkeme, köşe yazısını yazan Asım Yenihaber'in de RTÜK üyesi Mehmet Doğan olduğuna karar vermiş oldu ve tazminattan sorumlu tuttu. 
     Bu arada, karar açıklanmasına tepki gösteren Vakit Gazetesi'nin avukatları, taleplerinin dikkate alınmadığını ve tutanağa geçirilmediğini, savunma haklarının kısıtlandığını iddia ettiler ve tutanak tutacaklarını belirttiler. Yargıç Çınar, kararın temyize tabi olduğunu anımsatarak, hukuki yolların tükenmediğini ifade etti. 
     
     ORGENERAL ERUYGUR'UN AÇTIĞI DAVA 

     Daha sonra Jandarma Genel Komutanı Orgeneral Şener Eruygur'un yine Asım Yenihaber imzasıyla Vakit Gazetesi'nde yayınlanan ''İrtica ile mücadele sezonu açıldı'' başlıklı yazısında kişilik haklarına saldırıda bulunulduğu iddiasıyla 10 milyar lira manevi tazminat istemli davasına geçildi. 
     Vakit Gazetesi'nin avukatları, bu duruşmaya katılmayacaklarını belirterek, duruşma salonunu terkettiler. 
     RTÜK üyesi Mehmet Doğan'ın avukatı Atilla Metin, diğer davada olduğu gibi müvekkilinin dava konusu yazıyı yazan kişi olmadığını savunarak, bilirkişi incelemesi talep etti. Metin, aksi halde herkesin herkesi ihbar edebileceğine işaret ederek, adaletin allak bullak olacağını ifade etti. 
     Orgeneral Eruygur'un avukatı Yazıcıoğlu ise kişilik haklarına saldırı iddiasını yineledi. 
     Yargıç Çınar, dosyada delillerin toplandığını belirterek, davanın kısmen kabulüne ve Aykon, Aksoy ve Doğan'ın yayın tarihinden itibaren işleyecek yasal faiziyle müştereken 4 milyar lira manevi tazminat ödemesine karar verdi. 
     
</TEXT>
</DOC>
