<DOC>
<DOCNO> 248931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun14.html </URL>
<DATE> 2004/06/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
BM bürosuna roketli saldırı 
</HEADLINE>
<TEXT>

     Afganistan'da BM Mülteciler Yüksek Komiserliği'nin BMMYK bürosuna roket saldırısı düzenlendiği, can kaybı olmadığı bildirildi. 
     BM sözcüsü Manoel de Almeida e Silva, yerel saatle 03.00 civarında binaya 2 ya da 3 roket atıldığını açıkladı. Olay esnasında binada çalışan olmadığını ve can kaybı bulunmadığını anlatan Silva, binada hafif oranda bir zarar olduğunu söyledi. 
     BMMYK'nin sözcüsü Muhammed Madir Ferhad da, binanın önünde bulunan güvenlik kulübesinde hasar meydana geldiğini, polisin karşı ateşiyle saldırganların kaçtığını kaydetti. 
     Bu arada, Gor eyaletinin başkenti Çakçaran'da dün gece meydana gelen çatışmalarda can kaybıyla ilgili olarak farklı rakamlar veriliyor. 
     Gor eyaleti vali yardımcısı Din muhammed Azimi, Çakçaran'a birkaç kilometre uzaklıktaki bir köyden yaptığı açıklamada, en az 10 adamının öldüğünü, 1500'den fazla savaşçının karşı saldırı hazırlığında olduğunu söyledi. 
     Azimi, ayrıca Vali Gor valisi İbrahim Melikzade'nin kentten kaçtığını doğrulayarak, Melikzade'nin Herat'a ya da Kabil'e gittiğini söyledi. 
     Afgan İslami Ajansı da, halen devam eden çatışmalarda 3 kişinin öldüğünü, 10 kişinin de yaralandığını duyurdu. 
     Abdülselam Han'a bağlı güçlerin dün gece Çakçaran'ın önemli bir kısmının denetimini ele geçirdiği, çıkan çatışmalarda 18 kişinin öldüğü ya da yaralandığı bildirilmişti. 
     
</TEXT>
</DOC>
