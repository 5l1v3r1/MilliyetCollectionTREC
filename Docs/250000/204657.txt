<DOC>
<DOCNO> 204657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur16.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan Ödülleri, 2004'te Türk Halk Müziği dalında verilecek 
</HEADLINE>
<TEXT>

     Aydın Doğan Vakfı'nca düzenlenen ''Aydın Doğan Ödülleri'', 2004 yılında Türk Halk Müziği dalında verilecek. 
     Vakıf'tan yapılan yazılı açıklamaya göre, Aydın Doğan Vakfı'nca kurucusu Aydın Doğan adına her yılın 15 Nisan günü dağıtılmak üzere organize edilen ödüllerin sekizincisi gerçekleştirilecek. 
     Aydın Doğan Vakfı Yönetim Kurulu, bu yıl Türk Halk Müziği dalını seçerek, Türk Halk Müziği için verilen uğraşların değerlendirilmesi ve ödüllendirilmesini amaçladı. 
     Ödüllendirmede, bu dala, ''yaşayan besteci'', ''icracı'' olarak emek verenlerin çalışma ve birikimleri ile ulusal müzik dünyasında tanınanların plakları, kasetleri ve CD'leri, sahne performanslarıyla övgü kazananların mesleklerine başladıkları zamandan günümüze kadar gösterdikleri başarı göz önüne alınacak. 
     Sadece Türkiye Cumhuriyeti vatandaşları için geçerli olacak başvurular, yapıt sahiplerinin kendileri ve kurumlarıyla da yapılabilecek. 
     Ödüller için, ''Aydın Doğan Vakfı Yarışmalar Koordinatörlüğü, Hürriyet Medya Towers Kat 5, 34544, Güneşli İstanbul'' adresine 1 Mart 2004 tarihine kadar başvuruda bulunulabilecek. 
     ''Aydın Doğan Türk Halk Müziği Ödülleri''nde görev yapacak Seçiciler Kurulu ise Muzaffer Akgün, Zehra Bilir, Melih Duygulu, Prof. Dr. Can Etili, Zafer Gündoğdu, Doğan Hızlan, Mehmet Özbek, Arif Sağ, Hasan Saltık, Süleyman Şenel ve Neriman Altındağ Tüfekçi'den oluşuyor. 
     ''Aydın Doğan Ödülü''nün parasal tutarı da 30 milyar lira olarak belirlendi. 
     
</TEXT>
</DOC>
