<DOC>
<DOCNO> 210952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/siyaset/siy01.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Popstar yarışması değil yerel seçim 
</HEADLINE>
<TEXT>

   Seçimde adaylar ayrı telden çalacak. Bir müzik şirketi, 20 milyon liraya standart seçim müziği, 5 milyar liraya özel şarkı hazırlıyor 
      Yıldız Yazıcıoğlu 

   
   Türkiye genelinde yerel yönetimler için 28 Mart'ta yapılacak yerel seçimlerde aday olacak binlerce kişi, kendileri için özel olarak bestelenmiş veya uyarlanmış şarkılarla seçmen karşısına çıkabilecek. 
   Müzikent Prodüksiyon, yerel seçimlerde belediye başkanlığı ve muhtar adaylarına, seçim propagandalarında 5 milyar liraya tamamen kişiye özel şarkı veya 20 milyon liraya standart seçim müzikleri kullanmaları çağrısında bulundu. 
   
   Siyasi parti ayrımı yok 
   Müzikent Prodüksiyon'un sahibi Gökhan Şen, 1994 yerel seçimlerinde kazandıkları tecrübeyle seçim çalışmalarına müzik boyutuyla katkı sağladıklarını açıkladı. Belediye başkanlığına veya muhtarlığa adaylığını koymuş kişilere bütçelerine bağlı olarak hizmet verdiklerini kaydeden Şen, KKTC Cumhurbaşkanı Rauf Denktaş'a, talebi olmamasına rağmen gönüllü olarak hazırladıkları Annan Planı karşıtı şarkının, referanslarından biri olduğunu belirtti. Siyasal parti ayrımları bulunmadığını vurgulayan Şen, yerel medya ve reklam ajanslarından gelen taleplere de hizmet verdiklerini ifade etti. 
   Müzikent Prodüksiyon'un 2004 yerel seçimleri faaliyetleri şöyle 
   Şen'in prodüktörlüğünde 12 kişilik bir ekip, sadece 3 günde, sözü ve bestesi kişiye özel, "sıfır şarkı" hazırlayabiliyor. Bu hizmetin bedeli, şarkının telif hakkı da adaya ait olmak üzere, 5 milyar lira. Aday, 3 milyar liralık özel şarkı da sipariş edebiliyor.6 şarkılık, her adayın kullanılabileceği seçim albümü, 20 milyon lira. Talebe bağlı olarak, yöresel anonim türkü veya şarkı, yeniden aranje ediliyor. Aranje edilmiş besteye şarkı sözü yazılıyor. Bu seçenekte fiyat, yapılacak çalışma ile pazarlığa göre belirleniyor.Sözlerde, il ve ilçeye özgü ifadeler yer alıyor. Başkan veya muhtar adayının vaatleri, projeleri anlatılıyor.Müzikler, 2 veya 3 dakika olarak hazırlanıyor.Aday, Türkiye'de tanınan bir müzik parçasını kullanmak istiyorsa, Müzikent Prodüksiyon'a bestecisine telif ödemesini yaptığını gösteren belgelerle başvurmak zorunda. Telif hakkını almamış aday ile çalışılmıyor.İnternette "www. secimmuzikleri. com" adresinde şarkı ve diğer hizmetlerden örnekler sunuluyor. 
   
   İşte örnekler 
   Peteği var, balı var, güvenli yarını var, Özal'dan yadig r Anavatanımız var 
   Konyalım ileri, çözüm senin için bu parti. 
   
   
</TEXT>
</DOC>
