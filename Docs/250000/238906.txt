<DOC>
<DOCNO> 238906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonyas13.html </URL>
<DATE> 2004/05/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İşte eski başbakanın gizli sevgilileri 
</HEADLINE>
<TEXT>

     Alman Der Spiegel dergisi, eski Başbakan Willy Brandt'ın 60'lı yılların ortalarında Stern dergisi muhabiri Heli Ihlefeld ile Bonn'da yasak aşk yaşadığını iddia etti. 
     Derginin haberinde, Brandt'ın, eşi Brigitte Seebacher'e de Ihlefeld'den ''yıllarca çok hoşlandığını'', Seebacher'in de, Brandt ile evlenirken onun çapkın olduğunu bildiğini söylediği kaydedildi. 
     Ihlefeld, yaklaşık 12 yıl önce ölen Brandt ile olan ilişkisini açıklayarak, ''harika bir insanın, çevresindeki olaylardan dolayı zedelenen imajını düzeltmek'' istediğini söyledi. 
     Brandt'ın başdanışmanı olan Günter Guillaume'nin, eski Doğu Almanya DDR adına casusluk yaptığının ortaya çıkmasından sonra, Batılı gizli servislerin, sevgililerinden dolayı olası şantajlara boyun eğebileceği endişesiyle Brandt'ın özel hayatını araştırmaya başladıkları ve çok sayıda gazetecinin yanı sıra bir Yugoslav kadın, bir İsveçli televizyon muhabiri ve Ihlefeld'in adına rastladıkları ifade edildi. 
     Brandt'ın 7 Mayıs 1974 tarihinde görevinden istifa ettiği, bunun gizli sevgililerinden kaynaklandığınıysa her zaman inkar ettiği hatırlatıldı. 
     
</TEXT>
</DOC>
