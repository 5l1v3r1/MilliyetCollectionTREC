<DOC>
<DOCNO> 203521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/soneko02.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Man, otobüste 'altın yıl' yaşadı... 
</HEADLINE>
<TEXT>

     Man Türkiye A.Ş Pazarlama ve Satış Müdürü Tuncay Bekiroğlu, bu yılın kendileri açısından otobüste ''altın yıl'' olduğunu belirterek, bin adet otobüs ihracatı gerçekleştirileceğini bildirdi. 
     Bekiroğlu, bu yıl başından bu yana üretilen 1000'inci otobüsün geçtiğimiz hafta banttan çıktığını söylerken, geçen yıldan olan stoklarla birlikte bu yılın tamamında 1.150-1.200 otobüs satışı gerçekleştirmeyi beklediklerini açıkladı. 
     Bunların 180-200 tanesinin iç pazara satışının yapıldığını kaydeden Bekiroğlu, geriye kalan bölümün ihraç edildiğini belirtti. 
     Kamyonda da 2 bin 400-2 bin 450 adet satış beklediklerini kaydeden Bekiroğlu, bu segmentteki pazar paylarının da yüzde 15'e çıktığını ifade etti. 
     Bekiroğlu, yaklaşık 1.5 yıldır devam eden ve Milli Savunma Bakanlığı için üretilen toplam 1.186 taktik aracın 5 ve 10 tonluk kamyon da tesliminin bu yıl tamamlandığını belirtti. 
     
     ÇEKİCİLERİN ÜÇTE BİRİ GÜNEYDOĞU'YA 
     Irak savaşının bitişinin ardından, Güneydoğu Anadolu bölgesindeki kamyon talebindeki artışa dikkat çeken Bekiroğlu, bu yıl sattıkları bin adet çekicinin üçte birinin bu bölgeye gittiğini söyledi. 
     Kamyonda yerli piyasaya yönelik ''kırkayak'' gibi ürünleri ürettiklerini söyleyen Bekiroğlu, çekicinin kamyon pazarı payındaki satış payının yüzde 33'lere çıktığını, önümüzdeki dönemde bunun yüzde 25'lere inebileceğini belirtti. 
     
     CİRODA HEDEFLER 
     Geçen yıl gerçekleştirilen 228 milyon euroluk cironun bu yıl 300 milyon euroya, 105 milyon euroluk ihracatın da 160 milyon euroya çekildiğini anlatan Bekiroğlu, 2004 yılı için ise 185 milyon eurosu ihracat olmak üzere 350-360 milyon lira ciro hedeflediklerini açıkladı. 
     
     MAN TÜRKİYE'NİN ATILIM YILI 2005 
     Man Türkiye'nin yaptığı yatırımların devreye girmesi ile 2005 yılının atılım yılı olacağını belirten Bekiroğlu, 2005 yılında 2 bin adet otobüs üretim kapasitesine ulaşacaklarını, buna paralel olarak da cironun üst seviyeye çıkacağını vurguladı. 
     
     YENİ MODELLER 
     Bu arada 2004 yılı başında Fortune otobüslerinin Mega versiyonunu piyasaya sunacaklarını açıklayan Bekiroğlu, 13.8 metrelik bu modelde 54 koltuk bulunacağını anlattı. 
     Bekiroğlu, önümüzdeki yıllarda Neoplan'ın yeni modellerinin de yurt içi pazarda satışına başlanacağını sözlerine ekledi. 
     
</TEXT>
</DOC>
