<DOC>
<DOCNO> 231752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo33.html </URL>
<DATE> 2004/04/15/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Barcelona'da 4 ay sonra 61 dakika sahada kalan Rüştü beğenilmedi 
</HEADLINE>
<TEXT>

     Şenhan Bolelli Bildiriyor 

FC Barcelona'daki ilk sezonunda şanssız bir dönem yaşayan milli kaleci Rüştü Reçber, Real Betis maçında Victor Valdes'in kırmızı kartla atılmasından dolayı yaklaşık 4 ay sonra ilk kez geçtiği kalede 61 dakika görev yaparken, İspanyol basınında yapılan değerlendirmelerde beyenilmedi. 
     İspanya Birinci Futbol Ligi'nde kötü hava koşullarından dolayı ertelenen Real Betis-FC Barcelona maçı dün yapıldı. 
     4. dakikada Saviola'nın golüyle öne geçen FC Barcelona'da 33. dakikada kaleci Victor Valdes'in ceza alanında rakibi Dani'yi iterek gördüğü kırmızı kart ve yarattığı penaltı maçın kaderini değiştirdi. 
     34. dakikada Valdes'in yerine oyuna giren Rüştü, hemen karşı karşıya kaldığı penaltı vuruşunda Real Betis'ten Alfonso'nun gölünü önleyemedi. 61 dakika oyunda kalan Rüştü ile ilgili bugün İspanyol basınında yapılan değerlendirmelerde, Türk kalecinin iyi puan almadığı görüldü. 
     As Gazetesi, Rüştü'ye puan verme gereği bile duymazken, Marca Gazetesi, ''Birkaç şüpheli hareketi oldu'' diye yazdı. Sport Gazetesi de 71. dakikada Rüştü'nün hatalı çıkışından dolayı Real Betis'in mutlak bir gol pozisyonu yakaladığını, ancak savunmada Marquez'in bu pozisyonu önleyerek, Türk kaleciyi kurtardığını bildirdi. Bu sezon yalnızca 16., 17. ve 18. haftalarda forma giyen Rüştü, yediği hatalı gollerden dolayı yedek kulübesine çekilmişti. 
     Valdes'in kırmızı kart görmesiyle yeniden kaleye geçme şansı doğan Rüştü'nün ligin 33. haftasındaki Malaga maçında da ilk 11'de sahaya çıkması bekleniyor. 
     Öte yandan takımını 10 kişi bırakan ve penaltıya neden olan Valdes, İspanyol basınınca sert dille eleştirildi. Teknik direktör Frank Rijkaard, alınan 1-1'lik beraberlik için ''Şampiyonluk yarışında altın bir fırsatı kaçırdık'' dedi. Rijkaard, Valdes'in hatasını gençliğine verdiğini, ancak İspanyol kaleciyle yüzyüze konuşacağını söyledi. Real Betis deplasmanında aldığı beraberlikle puanını 60'a çıkartan FC Barcelona, lider Valencia'nın 9 puan gerisinde 4. sırada bulunuyor. 

     
</TEXT>
</DOC>
