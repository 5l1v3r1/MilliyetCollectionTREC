<DOC>
<DOCNO> 236095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/spor/spo15.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Devler el ele 

GALATASARAY, Fenerbahçe, Beşiktaş ve İstanbulspor, Özürlüler Vakfı'na destek vermeye hazırlanıyor. Dört İstanbul takımında top koşturan bazı oyuncuların, 4 Mayıs Salı günü Haldun Alagaş Spor Salonu'nda vakıf için düzenlenecek gecede gösteri maçı yapacağı açıklandı. 

İki çeyrek finalist 

BOKSTA Atina Olimpiyat Oyunları Elemeleri'nde dün ringe çıkan 48 kiloda Atagün Yalçınkaya ile 54 kiloda Serdar Avcı, çeyrek finale yükseldi. Azerbaycan'ın başkenti Bakü'de yapılan elemelerde Yalçınkaya, Ukraynalı rakibini 45 - 24, Serdar Avcı ise Alman'ı 22 - 11 mağlup etti. 

Seçimler Mayıs'ta 

GSGM, halen boşta olan bazı federasyonların seçimlerinin 27 Mayıs'ta yapılmasını kararlaştırdı. Geleneksel Spor Dalları, Vücut Geliştirme Fitness ve Bilek Güreşi ile Görme Engelliler Spor Federasyonları'nın yeni başkanları Genel Müdürlük Merkez Binası'nda yapılacak olan seçimlerle belirlenecek. 

Başkanlara plaket 

TÜRKİYE Futbol Adamları Derneği, Futbol Federasyonu'nun eski başkanlarını buluşturuyor. Pazartesi günü yapılacak olan toplantıda daha önce federasyon başkanı olarak görev yapmış spor adamlarına plaket verilecek. 

Eczacılar turnuvası 

14 Mayıs Eczacılık Günü Etkinlikleri çerçevesinde "3. İstanbul Eczacılar Arası 3 Bant Bilardo Turnuvası" düzenlenecek. Katılmak isteyen eczacıların, bugün 0212- 544 39 49 ve 0212-252 04 59 nolu telefonlara başvurmaları gerekiyor. Elemelerin 3-7 Mayıs 2004 tarihleri arası Fındıkzade Platin Bilardo Salonu'nda yapılacağı kaydedildi. 

ANADOLU TURU 

M.ALİ SABUNCU 

Kurtar da bıraktı 
ELAZIĞSPOR Teknik Direktörü Güvenç Kurtar ve ekibi dün sabah Başkan Baki Aydın ile bir görüşme yaptıktan sonra ayrılma kararı aldı. Kurtar ile yardımcıları Erhan Altın ve Mahir Günok, Menajer Orhan Şerit ile birlikte İstanbul'a dönerken, Başkan Aydın'ın futbolcularla bir toplantı yapacağı öğrenildi. Ayrıca prensip anlaşmasına varılan Ulvi Güveneroğlu'nun da takımın başına getirilmesi için harekete geçildiği bildirildi. 

Sağlam şaşırdı 
GAZİANTEPSPOR Teknik Direktörü Nurullah Sağlam, Budapeşte'de seyrettiği Macaristan - Brezilya maçında istediğini bulamadı. Sağlam, "Macaristan'da tespit ettiğimiz bazı futbolcular vardı. Ancak Macar futbolunun geriye gittiğine tanık oldum. Yine de rakiplerinin Brezilya olduğunu da göz ardı etmedik" dedi. Genç hocanın Macaristan'dan Christian Kelesei'yi not ettiği de öğrenildi. Bu arada Gaziantep'de sadece cezalı Mehmet Polat'ın, Trabzon'a karşı forma giyemeyeceği açıklandı. 

Özberk ile devam 
DİYARBAKIR yönetimi, yeni sezon için Sakıp Özberk ile yeniden görüşmeyi kararlaştırdı. Elazığ maçından sonra tecrübeli hocayla masaya oturacak yönetim, anlaşma sağlanırsa transfer harekatını başlatacak. Bu arada yardımcı antrenör Ali Atik'in de yurt dışına yollanacağı bildirildi. Öte yandan cezalı Sinan ve sakat Kais'ın dışında sakatlıkları süren Serdar ve Cem Beceren'in durumlarının maç saati belli olacağı açıklandı. 

Gençler beklemede 
GENÇLERBİRLİĞİ, Erdoğan Arıca konusundaki kararını, pazar günü yapılacak kongreden sonra netleştirecek. Yönetimin iç transferde kaleci Damir ve Kaptan Ümit Bozkurt ile prensip anlaşmasına vardığı bildirildi. Her iki oyuncuyla, kongre sonrası iki yıllık sözleşme yapılacağı ifade edildi. 

Sakatlar iyileşti 
İSTANBULSPOR'DA, Galatasaray maçı öncesi, Pinto, Faruk ve Saffet idmanlara çıkmaya başladı. Teknik direktör Aykut Kocaman'ın bu futbolcular için son kararı maç günü vereceği öğrenilirken Güven'in sakatlığı nedeniyle oynayamayacağı açıklandı. Genel Menajer Sinan Dinler, "Son haftalardaki kayıplar bizi zor durumda bıraktı. Kazanmak için sahaya çıkacağız. İşimizin zorlaşmaması için puan almamız lazım" dedi. 

İlginç yaklaşım 
DENİZLİSPOR Başkanı Zafer Katrancı, dayanışmadan şike anlamı çıkarmamak gerektiğini iddia etti. Katrancı, "Dayanışma saha dışında yöneticiler, taraftarlar, camialar arasında olur. Ama futbolcu sahaya çıktığı zaman aslanlar gibi mücadele eder" diye konuştu. Başkan, "Egeli bir spor adamı olarak, Türkiye'nin üçüncü büyük kenti olan İzmir'den, Süper Lig'de temsilci bulunmamasını üzüntüyle karşılıyorum. Denizlispor Kulübü, sözünü ettiğim dayanışmayı gerçekleştirmek adına üzerine düşeni yapmaya hazırdır" dedi. 

"Hagi'nin onur maçı" 
AKÇAABAT Sebat Teknik Direktörü Mehmet Birinci, söylentilere tepki gösterdi. Birinci, "Galatasaray'ın, İstanbulspor karşısına yedeklerden kurulu bir kadroyla çıkması, İstanbulspor'a maçı vereceği biçiminde yorumlanamaz. Galatasaray yedeklerle de olsa İstanbulspor'u mağlup edebilir. Bu maç Hagi'nin onur maçı olacaktır" dedi. Başkan Veli Sezgin ise Rize maçı sonrası yapılan yorumların kendilerini yaraladığını söyledi. 

Konya'da kongre günü 
KONYASPOR bugün Alaattin Düğün Salonu'nda saat 20.00'de yapılacak kongre sonrası yeni yönetimi belirleyecek. Mehmet Köseoğlu başkanlığındaki yönetime maddi kaynak yaratacak üç - dört yeni ismin dahil edileceği bildirildi. Bu arada yerel basının ve taraftarın paralı yönetim için baskı yaptığı ileri sürüldü. 


</TEXT>
</DOC>
