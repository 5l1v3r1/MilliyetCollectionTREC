<DOC>
<DOCNO> 247858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur09.html </URL>
<DATE> 2004/06/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Irak'ta kaçırılan Türk ailesine kavuştu ve ekledi "Bir daha gitmem" 
</HEADLINE>
<TEXT>

     Irak'ın Felluce kentinde geçtiğimiz hafta kaçırılan ve 6 gün sonra serbest bırakılan Tarkan Arıkoğlu, Adana'daki ailesine kavuştu. 
     Tarkan Arıkoğlu, gazetecilere yaptığı açıklamada, geçen hafta Pazartesi günü Musul'dan Felluce'ye gittiklerini, buradaki denetlemelerini tamamladıktan sonra Bağdat'a hareket ettiklerini belirtti. 
     Felluce kenti çıkışında, Irak'ın yerel polisleri tarafından araçlarının durdurulduğunu ve 4 arkadaşıyla kendilerini esir alan kişilere teslim edildiklerini anlatan Arıkoğlu, şunları söyledi 
     ''Aykırı bir harekette bulunmamıştık, ama yerel polisler bizi durdurup bu eşkıyalara teslim etti. Beni, araçtaki 4 arkadaşımdan ayırarak başka bir yere götürdüler. Daha sonra ellerimi ve gözümü bağladılar. Arapça bilmediğim için onlarla anlaşamadık. Getirilen bir tercüman aracılığıyla konuştuğumuzda, Müslüman olduğumuz için bizi öldürmeyeceklerini söylediler. Ayrıca, televizyonlardan İstanbul'da ABD aleyhinde yapılan bir gösteriyi izlediklerini, bunun da öldürmeme kararında büyük payı olduğunu anlattılar. Tüm bunlara rağmen çok korkulu anlardı.'' Şirket yetkilileriyle kendilerini rehin alan kişiler arasında yapılan anlaşmalar sonucunda, 12 Haziran'da serbest bırakıldığını ifade eden Arıkoğlu, Adana'daki ailesine kavuşmanın mutluluğunu yaşadığını belirterek, şöyle devam etti 
     ''Ailemin yanına gelebildiğim için çok mutluyum. Yardımı geçen herkese teşekkür ediyorum. Bundan sonra Irak'a gitmeyi tekrar düşüneceğim. Ancak, gitsem bile Musul'a giderim. Bir daha Felluce veya Bağdat'a gitmem. Allah kimsenin başına böyle bir olay vermesin.'' Arıkoğlu, gazetecilerin en çok özlediği şeyleri sorması üzerine, ''Birinci sırada ailem gelir. Onların dışında en çok Adana kebabı yemeyi özledim'' dedi. 
     
</TEXT>
</DOC>
