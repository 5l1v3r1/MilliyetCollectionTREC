<DOC>
<DOCNO> 213330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo02.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Özat ve Fatih tartıştı 
</HEADLINE>
<TEXT>

     Fenerbahçe, ligde Elazığspor ile yapacağı maçın hazırlıklarını bugün gerçekleştirdiği çift kale maçla sürdürürken, akşamki idmanda gerginlik yaşandı. 
     Samandıra Tesisleri'nde gerçekleştirilen antrenman sonunda yapılan çift kale maçta, futbolcular arasında gerginlik meydana geldi. 
     Maçta Fatih ve Kemal'in, Van Hooijdonk ve Tuncay gibi hücum oyuncularına sert girmesi sonrası kaptan Ümit, bu futbolculardan daha sakin olmalarını istedi. Ancak Fatih, kendisine yapılan bu uyarıya tepki göstererek, sözlü karşılık verdi. Kısa süre sonra antrenman sona ererken, Teknik Direktör Christoph Daum, Fatih ile bir süre görüşerek bu oyuncuyu uyardı. 
     Bu arada Almanya'nın Münih kentindeki ISPO fuarına katılması nedeniyle dün ve bu sabahki antrenmanlara katılamayan Daum, akşamki idmanda takımın başında bulundu. 
     Öte yandan sırtında şikayetleri bulunan Luciano'nun bugün tomografisi çekildi. 
     Kadıköy Acıbadem Hastanesi'nde çekilen tomografi sonucunda Brezilyalı oyuncunun ciddi bir rahatsızlığının bulunmadığı bildirildi. 
     Fenerbahçe, Elazığspor ile yapacağı maçın hazırlıklarını yarın yapacağı idmanla sürdürecek. 
     
</TEXT>
</DOC>
