<DOC>
<DOCNO> 245264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko04.html </URL>
<DATE> 2004/06/04/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Hükümet yine vergi affı getiriyor 
</HEADLINE>
<TEXT>

     IMF'ye geçmiş vergi alacakları için af getirilmeyeceği konusunda "devamlı performans kriteri" niteliğinde taahhütte bulunan Hükümet, Maliye Bakanlığı'nın hazırlayarak Başbakanlığa gönderdiği son vergi yasa tasarısında taahhüdünü kapatamamış ihracatçılardan olan banka ve sigorta muameleleri vergisi ile Kaynak Kullanımını Destekleme Fonu kesintilerinin gecikme faizi ve cezaları için af getiriyor. 
     ANKA'nın edindiği bilgiye göre, getirilmesi öngörülen af, özellikle dahilde işleme rejiminden yararlanarak, vergi ve fon ödemeden Türkiye'ye, işledikten sonra ihracat yapma koşuluyla ara malı ve ham madde ithal edip, ancak söz verdiği ihracatı yapmayanlara yarayacak. Bu nedenle ihracat taahhüdünü kapatamayarak, vergi ve fondan muaf olarak kullandığı krediler nedeniyle cezalı duruma düşmüş bir çok şirketin bulunuğu biliniyor. 
     Tasarı aynen yasalaşırsa, yasanın yürürlüğe girdiği tarih itibariyle, süresi geçtiği halde ihracat taahhütleri kapatılmamış olan kredilere ilişkin, banka ve sigorta muameleleri vergisi BSMV ile Kaynak Kullanımını Destekleme Fonu KKDF kesintisinin ödenmemiş asıllarını, yasanın yürürlüğe girdiği tarihe kadar toptan eşya fiyatları endeksindeki artış TEFE oranında artırarak altı ayda ve altı taksitte ödeyenler, bu vergi ve fon kesintisine ilişkin vergi cezası ile birikmiş gecikme zamlarından kurtulacaklar. 
     Bu koşulla ödenen alacaklara yasanın yürürlüğe girmesinden sonra gecikme zammı da uygulanmayacak. 
     Getirilmesi öngörülen söz konusu aftan, vazgeçilmesi koşuluyla dava aşamasında bulunan ve yasanın yürürlüğe gireceği tarihi izleyen ayın sonuna kadar vergi dairesinin bilgisine giren alacaklar için de yararlanılabilecek. 
     Dava aşamasında olan alacaklar için yasanın yürürlüğe gireceği tarihten önce verilmiş en son yargı kararı dikkate alınacak. En son kararın terkin ya da bozma olması halinde ödenecek tutar alacak aslının yarısı dikkate alınarak hesaplanacak. 
     
     BU BİR AF 

     Uzmanlar, getirilmek istenen uygulamanın bu son denilerek "Vergi Barışı" ismiyle getirilen vergi affıyla aynı olduğunu belirtiyorlar. Söz konusu düzenlemenin IMF"ye verilen son niyet mektuplarında sürekli olarak yer verilen ve "devamlı performans kriteri" olarak tanımlanan "gecikmiş kamu alacakları için yeni bir af yapılmaması" taahhüdüne aykırı olduğunu ve IMF ile bu hafta başlayacak gözden geçirme çalışmalarında önemli bir sorun yaratabileceğini belirtiyorlar. 

ANKA 

     
</TEXT>
</DOC>
