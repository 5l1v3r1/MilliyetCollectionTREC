<DOC>
<DOCNO> 215176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sonspo20.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'un ligde kalma umutları azaldı... 
</HEADLINE>
<TEXT>

     Adana - Birinci Süper Futbol Ligi'nde, sahasında Elazığspor'a 2-1 yenilen Adanaspor, ligde kalma umutlarını azalttı. 
     Adanaspor Teknik Sorumlusu Ahmet Ziya Yüce, özellikle ilk yarıda iyi oynadıklarını, hakem Orhan Erdemir'in mutlak penaltılarını vermediğini ve gerginliğe neden olduğunu savundu. 
     Elazığspor yenilgisinden sonra ligde kalma şanslarının azaldığını ifade eden Yüce, şunları kaydetti 
     "Tüm hedefimizi galibiyet üzerine kurmuştuk. Mutlak penaltımız verilmedi. 2 hatalı gol yedik. 
     Bundan sonra işimiz daha zor. Bu yenilgiden sonra Şansımız var demek, hayal tacirliği olur. Çok üzüntülüyüz." Elazığspor Teknik Direktörü Güvenç Kurtar ise iki takım için de çok zor olan karşılaşmadan kazançlı ayrıldıklarını söyledi. 
     Adanaspor'un da iyi mücadele ettiğini belirten Kurtar, "Zor maç olacağını biliyorduk. Kazanan taraf olduğumuz için çok mutluyuz. Kurtuluş yarışında çok önemli bir engeli aştık" dedi. 
     
</TEXT>
</DOC>
