<DOC>
<DOCNO> 231821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas05.html </URL>
<DATE> 2004/04/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İşte dünyanın en pahalı viskileri... 
</HEADLINE>
<TEXT>

     ABD'de yayımlanan Forbes dergisi, dünyanın en kaliteli ve pahalı malt viskilerinin listesini çıkardı. 
     Bunlar arasında en pahalı olanı 1964 üretimi ''Bowmore'' Bourbon cask viskisi. Bu viskinin 750 santilitrelik şişesi 2000 dolardan satılıyor. ''Bowmore''u, şişesi 300 dolar olan ''Dalwhinnie'' ve ''Cragganmore'' viskileri izliyor. Bunlardan ilki 29 yıllık, ikincisi ise 19 yıllık. 
     Sıralamada daha sonra şişesi 125 dolardan satılan ''Clynelish'' ve ''Caol Ila'' viskileri geldi. 20 yıl dinlendirilen Clynelich viskisi, İskoç Malt Viskisi Cemiyeti tarafından üretiliyor. ''Caol Ila''nın ise ahşap fıçılarda 24 yıl dinlendirildikten sonra satışa çıkarıldığı bildirildi. 
     ''Bruich Laddich XVII'' viskisinin şişesi ise 110 dolardan satılıyor. Bu kadar para vermek istemeyenler ise şişesi 40-65 dolar arasında değişen diğer viskilerle yetinebilecekler. 
     Bunların içinde en kaliteli olanlarının 15 yıllık ''Glenmorangie'' şişesi 64 dolar ''Rosebank'' 55 dolar 12 yıllık ''Macallan'' 42 dolar ve 10 yıllık ''Glenkinchie'' 40 dolar olduğu ifade edildi. 
     Forbes dergisi, Amerikalıların, ''mayi altın'' olarak adlandırılan iyi kalite viski için daha fazla para ödemeye hazır olduklarını belirtti. Ancak votkanın Amerikan pazarında viskiyle çetin bir rekabete girdiği ve yıllık votka satışlarının 3 milyar dolara ulaştığı verilen haberler arasında. Bunda, bir şişe iyi cins viski 100 dolara satılırken, kaliteli votkanın şişesinin 30 doları geçmemesi önemli rol oynuyor. Amerika'daki viski pazarının hacmi ise 1.3 milyar dolar civarında. 
     

     
</TEXT>
</DOC>
