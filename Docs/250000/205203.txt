<DOC>
<DOCNO> 205203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur27.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, iki yasayı daha TBMM'ye geri gönderdi... 
</HEADLINE>
<TEXT>

     Cumhurbaşkanı Ahmet Necdet Sezer, iki kanunu TBMM'ye geri gönderdi. 
     Cumhurbaşkanlığı Basın Merkezi'nden yapılan açıklamaya göre, Sezer, 5023 sayılı ''Olağanüstü Hal Bölge Valiliği İhdası Hakkında Kanun Hükmünde Kararnameye Bir Geçici Madde Eklenmesine Dair Kanun''u TBMM'ye iade gerekçesinde, düzenlemenin, Olağanüstü Hal uygulamasının sona erdiği tarihten itibaren 45 gün içinde silah taşıma ruhsatlarını bulundurma ruhsatına dönüştürmeyenlere, 6 ay daha süre tanınması ve bunlar hakkında devam eden soruşturma ve davaların düşmesini öngördüğünü anımsattı. 
     Bu düzenlemedeki ''bunlar hakkında devam eden soruşturma ve davalar düşer'' kuralının ''af'' niteliğinde olup olmadığının irdelenmesi gerektiğine işaret eden Sezer, düzenlemede ''af'' sözcüğünün geçmediğini belirtti. Cumhurbaşkanı Sezer, ancak Anayasa Mahkemesi'nin çeşitli kararlarında da belirtildiği gibi, hukuksal metinlerin niteliklerinin saptanabilmesi için o metinlerin adına ya da sözcüklerine değil amacına, içeriklerine, etkilerine bakılması ve değerlendirmenin buna göre yapılması gerektiğini kaydetti. 
     Olağanüstü Hal uygulamasının 30 Kasım 2002'de kaldırıldığını, yurttaşların taşıma ruhsatlarını bulundurma ruhsatına dönüştürmeleri için öngörülen 45 günlük başvuru süresinin başladığını belirten Sezer, 45 günlük süre içinde başvuruda bulunmayan ve silahını teslim etmeyenlere ilişkin olarak 6136 sayılı Ateşli Silahlar ve Bıçaklar İle Diğer Aletler Hakkında Kanun'a aykırı davranmak suçundan dava açılmasının doğal olduğunu ifade etti. Sezer, bu yasada, söz konusu durumlar için hürriyeti bağlayıcı ceza ile para cezasının öngörüldüğünü anımsattı. 
     Cumhurbaşkanı Sezer, bir kez daha görüşülmesi istenen düzenlemeyle, açılan ve süren soruşturma ve davaların düşeceğinin kurala bağlandığını kaydetti. 
     
     ''AF, YASAMA TASARRUFUDUR'' 

     İade gerekçesinde Anayasa Mahkemesi'nin bir kararına da atıfta bulunan Sezer, mahkemenin kararına göre affın kimi zaman kesinleşmiş cezaları ortadan kaldıran ya da değiştiren, kimi zaman da kamu davasını düşüren ya da mahkumiyeti bütün sonuçlarıyla birlikte yok sayan bir yasama tasarrufu olduğunu belirtti. 
     İncelenen yasada 6136 sayılı Yasa'ya aykırı davranma suçundan açılan ve süren soruşturma ve davaların düşeceğinin öngörülmesinin af niteliğinde olduğuna dikkati çeken Sezer, bu nedenle TBMM Genel Kurulu'nda kabulünde, Anayasa'nın 87. maddesi uyarınca üye tamsayısının beşte üçünün oyunun aranması gerektiğini kaydetti. 
     
     ''TUTANAKLARDA OY SAYILARINA YER VERİLMEMİŞ'' 

     TBMM tutanaklarında oylama sonucuna ilişkin oy sayılarına yer verilmediği gibi maddenin üye tamsayısının beşte üç çoğunluğunun kararı ile kabul edildiğine ilişkin herhangi bir kaydın da yer almadığını belirten Sezer, Anayasa'da genel kuraldan ayrılarak toplantı ve karar yeter sayısı için özel düzenlemeler bulunan durumlarda herhangi bir itiraz olmasa da, sonradan ortaya çıkabilecek duraksama ya da tartışmalara yer bırakmamak için toplantı ve karar yeter sayılarının tutanaklara geçirilmesi gerektiğine işaret etti. 
     Sezer, söz konusu düzenlemenin Anayasa'nın 87. maddesinde öngörülen karar yeter sayısı olmaksızın kabul edilmiş olduğundan, bu maddeye uygun düşmediğini ifade etti. 
     5023 sayılı Yasa ile getirilen ve açılmış soruşturmalar ile davaların düşeceğine ilişkin düzenlemenin, hazırlık soruşturması yapılarak kamu davası açmaya yeterli kanıt bulunamaması durumunda takipsizlik kararıyla sonlandırılabilecekler ile yargılama sonucunda beraat edebilecekler yönünden aleyhte sonuç doğuracağını belirten Sezer, iade gerekçesinde şu görüşlere yer verdi 
     ''Hakkında kimi nedenlerle kamu davası açılmış kişilerin hukuk devleti ilkesinin gereği olarak savunup aklanabilmeleri olanaklı iken, seçme hakkı tanınmadan açılmış bulunan kamu davalarının kendiliğinden ortadan kaldırılması, hak arama özgürlüğünün engellenmesi anlamına gelmektedir. Nitekim, Anayasa Mahkemesi, 4616 sayılı 23 Nisan 1999 Tarihine Kadar İşlenen Suçlardan Dolayı Şartla Salıverilmeye, Dava ve Cezaların Ertelenmesine Dair Kanun'un ilgili maddeleri bu gerekçeyle iptal edilmiştir. Bu nedenle, yasa, hak arama özgürlüğünü kısıtlayıcı içeriğiyle Anayasa'nın 2. ve 36. maddelerine de uygun düşmemektedir.'' 
     
     AT YARIŞLARI 

     Cumhurbaşkanı Sezer, 5022 sayılı ''At Yarışları Hakkında Kanunda Değişiklik Yapılmasına Dair Kanun''un 4. maddesini de bir kez daha görüşülmek üzere TBMM'ye iade etti. 
     Sezer, iade gerekçesinde, düzenlemenin, ''yasanın yürürlüğe girmesinden önce verilen disiplin cezalarının tüm sonuçlarıyla ortadan kaldırılmasını yasa yürürlüğe girmeden önce işlenen ve birinci fıkra kapsamına giren disiplin cezalarının verilmesini gerektiren eylemlerden dolayı ilgililer ve yarış atlarına ilişkin disiplin soruşturması ve kovuşturması yapılmamasını, sürmekte olan disiplin soruşturma ve kovuşturmalarının işlemden kaldırılmasını, kesinleşen disiplin cezalarının infaz edilmemesini disiplin cezalarına karşı yasanın yürürlüğünden önce idari yargı yerlerine başvurmuş olanlardan, yasanın yürürlüğe girdiği günden başlayarak 30 gün içinde dosyanın bulunduğu yargı yerine başvurarak davayı sürdürmek istediklerini bildirmeyenlerin davaları hakkında görülmekte olan davalarda davayı gören mahkemece karar temyiz edilmiş ise Danıştay'ca karar verilmesine yer olmadığına ve tarafların yaptıkları masrafların üzerlerinde bırakılmasına karar verilmesi, vekalet ücretine hükmedilmemesi yasanın yürürlüğe girdiği günden başlayarak 30 gün içinde davayı sürdürmek istediklerini bildirenlerin davalarının görülmesine devam edilmesini'' öngördüğünü belirtti. 
     İade gerekçesinde, düzenlemenin af niteliğinde olup olmadığının irdelenmesi gerektiğini vurgulayan Sezer, Anayasa Mahkemesi'nin af kararlarına atıfta bulundu. 
     Disiplin cezalarının, At Yarışları Hakkında Yasa ve bu yasaya dayanılarak çıkarılan At Yarışları Tüzüğü'ne dayanılarak verilen cezaların, yarış dürüstlüğü ile yarış usul ve kurallarına aykırı davranışları kapsadığını belirten Sezer, at yarışlarında oynanan ''müşterek bahislerin'' büyük tutarlara ulaşması ve yarış kazanan at sahibine, yarış gelirleriyle orantılı ikramiye ödenmesi, yarışların dürüstlüğünün sağlanmasına yönelik bu cezaların aynı zamanda ''kamu düzeni'' ile doğrudan ilgili olduğunu gösterdiğini kaydetti. 
     5022 sayılı Yasa'daki düzenlemenin ''disiplin cezası affı'' niteliğinde olduğunu belirten Sezer, TBMM'ye genel ve özel af yetkisi verilirken, ''hürriyeti bağlayıcı ceza-para cezası'' ya da ''adli ceza-idari ceza'' ayrımı yapılmadığını bildirdi. 
     İdari cezaların da diğer cezalar gibi kendi alanında kamu düzenini sağlamaya yönelik ''cezai'' yaptırımlar olduğunu ifade eden Sezer'in iade gerekçesinde, ''Bu nitelikleri nedeniyle, idari cezalara ilişkin af kararlarının da Anayasa'nın 87. maddesine girdiğinde kuşku bulunmamakta ve nitelikli çoğunlukla alınması gerekmektedir'' denildi. 
     Cumhurbaşkanı Sezer, düzenlemenin TBMM'nin üye tamsayısının beşte üç çoğunluğunun oyu ile kabul edilmesinin anayasal gereklilik olduğuna işaret etti. 
     
</TEXT>
</DOC>
