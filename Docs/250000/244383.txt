<DOC>
<DOCNO> 244383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun05.html </URL>
<DATE> 2004/06/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kerry Bush, Vietnam'dan ders almadı 
</HEADLINE>
<TEXT>

     ABD'de 2 Kasım'da yapılacak başkanlık seçimine muhalefetteki Demokrat Parti adına katılması kesinleşen senatör John Kerry, Başkan George W. Bush'u Vietnam savaşından gerekli dersleri çıkaramamakla suçladı. 
     Washington yakınlarındaki Portsmouth kentinde konuşan Vietnam savaşı gazisi Kerry, Bush'un Irak politikalarını eleştirerek, ''açıktır ki Bush, bizim neslimizin Vietnam'daki savaştan aldığı dersleri anlayamadı'' dedi. 
     Demokrat başkan adayı Kerry, Irak'ta ABD'nin Bush'un değil, kendi komutası altında başarıya ulaşabileceğini savunarak, ''hem askerlerimizi daha fazla tehlikeye atmadan hem de hedeflerimize ulaşarak Irak'tan çıkabilmemizi sağlayacağıma inanıyorum'' diye konuştu. 
     Kerry, The Washington Post gazetesine verdiği demeçte de, Başkan Bush yönetiminin Ortadoğu'da demokrasinin ilerletilmesi için üzerinde çalıştığı ''Büyük Ortadoğu Girişimi''ne kuşkuyla baktığını ortaya koydu. Senatör Kerry, başkan seçildiği takdirde, bu bölgedeki ülkelere ilişkin temel amacının demokrasinin ilerletilmesinden çok, ABD'nin acil güvenliğini sağlamak olacağını söyledi. 
     John Kerry, ABD açısından, örneğin Pakistan'ın nükleer silahlarının kontrol altında tutulmasının ve terörün mali kaynaklarının kurutulmasında Suudi Arabistan ile daha fazla işbirliği yapılmasının, bu ülkelerde demokrasi ve insan haklarının ilerletilmesinden daha önce geldiğini anlattı. 
     John Kerry, Bush'u ima ederek, ''bir başkan adayı, size her şeyi bir gecede yapacağını söylerse ona inanmayın'' dedi. 
     
</TEXT>
</DOC>
