<DOC>
<DOCNO> 245502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/spor/spo03.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın yükü ağır 
</HEADLINE>
<TEXT>


Galatasaray, Ali Sami Yen'e dönme kararı aldı ancak iş bununla bitmiyor. Sarı-Kırmızılılar'ı, lisans alabilmek için yerine getirilmesi gereken birbirinden ağır UEFA kriterleri bekliyor 

HALİL ÖZER 


Taviz veremezler 
YENİ sezonda Ali Sami Yen'e dönme kararı alan Galatasaray, şimdi de Futbol Federasyonu'ndan lisans alabilmek için zor bir savaş verecek. Sarı - Kırmızılılar'ın, UEFA'nın yeni kriterleri doğrultusunda stat lisansı için ağır şartı yerine getirmesi gerekiyor. UEFA'nın lisans verme yetkisi tanıdığı federasyonun eksik maddeler için taviz verme şansı ise bulunmuyor. Türkiye'de Ali Sami Yen'den daha iyi durumda olan bazı stadlar daha önce izin alamamıştı. 

Demirler dışarda 
LİSANS için yerine getirilmesi gereken en önemli şart stadın sağlamlık durumu. İTÜ'nün "Eski açık tehlikeli" raporuna karşın, diğer tribünlerde de iç açıcı görüntü bulunmuyor. Betonlar elle sökülüyor, demirler ise dışarda duruyor. Bu tabloya karşın Galatasaray, İTÜ'nün raporunu noterden onaylatıp, lisans için başvurmaya hazırlanıyor. Ali Sami Yen için bir diğer ağır şart ise 'Her yerde hijyen' maddesi. Bir yıldır boş duran stadda temizlik yapılması gerekiyor. 

İngiltere'ye dönüş kararı 
GALATASARAY Başkanı Özhan Canaydın ile yaptığı görüşmelerden sonuç alamayan Tugay Kerimoğlu'nun, Blackburn Rovers'a geri dönme kararı aldığı öğrenildi. Eşi Etkin Kerimoğlu ile birlikte Bodrum'da tatil yapan yıldız futbolcunun, Teknik Direktör Souness ile görüşüp anlaştığı ve önümüzdeki günlerde İngiltere'ye gidip mukavele yenileyeceği bildirildi. 

UEFA'nın yeni stad kriterleri ve lisans şartları 

1- Stadın genel yapısal sağlamlık durumu ve iyileştirme tedbirleri. 
2- Kapı, çatı, koridor, merdiven, tüm odalar ile kamuya açık alanlar gibi yerlerin, emniyet standartlarına uygunluğu. 
3- Panik anında taraftarın serbest akışına mani olacak engellerden arınma. 
4- Özel seyirci boşaltma güzergahları ve buluşma noktaları. Yangın dedektörlerinin durumu. Tahliye planı federasyonca onaylanmalı. 
5- Acil durum araçlarının güzergahı. 
6- Stadın iç görüntüsüne hakim kontrol odası ve halkı her türlü izleyebilecek renkli televizyon kameraları. Bu sistemin kendi bağımsız güç kaynağı olmalıdır. 
7- 24 metrekarelik sterilize sağlık odaları. Odalar emniyetli yer ve duvar kaplaması ile kaplanacak. Bu odalar acil müdahele araçlarının kolaylıkla ulaşabileceği yerlerde olacak. 
8- Soyunma odalarında hijyenik maddeden yapılmış yer ve duvarlar. 
9- Soyunma odalarında bay ve bayanlar için eşit sayıda tuvaletler. 
10- Bir taşınabilir bilgisayar ve telefon alabilecek büyüklükte masa ile donatılmış basın tribünü. 
11- Yangın acil durumu. 
12- Yıldırım düşmesine karşı önlemler. 

Karagounis sesleri 

Sarı-Kırmızılılar, eski futbolcusu Emre Belözoğlu'nun tavsiyesi üzerine bu sezon sözleşmesi sona eren Interli Yunan orta saha oyuncusunu gündemine aldı 

Yeni gözde komşudan 
TRANSFERDEKİ arayışlarını sürdüren Galatasaray, futbol kariyerini İnter'de sürdüren Yunan futbolcu Giorgos Karagounis için harekete geçti. Emre ve Okan ile aynı takımda top koşturan Karagounis, geçtiğimiz sezon İtalya Ligi'nde beklenen performansa ulaşamadı. Orta sahada forma giyen Yunan futbolcu, ligde sadece 9 maçta oynadı ve gol atma başarısı gösteremedi. 

Concecaio'ya teklif 
EMRE'NİN de Karagounis için Sarı - Kırmızılı yöneticilere olumlu görüş bildirdiği öğrenildi. Yıldız futbolcunun, "Başka kimseyi aramayın. Galatasaray'a çok faydalı olur. Ben kefilim" dediği bildirildi. Cim-Bom, Real Madrid'te forma giyen Concecaio için de resmi teklifte bulundu. İkinci Başkan Ergun Gürsoy bu teklifi doğrularken Gallardo, Kallon ve Van Buyten ile de ilgilendiklerini açıkladı. 



</TEXT>
</DOC>
