<DOC>
<DOCNO> 224713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yazar/sazak.html </URL>
<DATE> 2004/03/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Terör ve kaos 
</HEADLINE>
<TEXT>

   
   Ortadoğu'da sular durulmuyor. Irak savaşı ve ABD işgalinin birinci yıldönümünde bölgesel kaos ve terör, dünyayı artan şiddette tehdit etmeye devam ediyor. 
   Hamas lideri Şeyh Ahmed Yasin'in Gazze'de İsrail helikopterlerince düzenlenen suikast sonucu öldürülmesi, Filistinlileri sokağa döktü. Ortadoğu'da barış umutları bir kez daha toprağa gömüldü. Şaron'un politikaları İsrail'i yeni 'intikam eylemleri'nin hedefi haline getirecek. 
   ABD Başkanı Bush'un 11 Eylül sonrası geliştirdiği 'önleyici savaş' doktrini Afganistan ve Irak harekatları ardından terörü önlemek bir yana pek çok ülkeyi 'intihar saldırıları'nın hedefi haline getirdi. Türkiye, 1 Mart tezkeresiyle savaşın dışında kalmakla birlikte kasım ayında El Kaide bağlantılı dehşeti yaşadı. Son olarak İspanya'da 200 masum insan canından oldu. 
   Beyaz Saray'ın şahinleri 'neo con'lar, Irak'ta savaşı planlarken, Ortadoğu'da İsrail - Filistin barışını içermeyen çözümlerin kalıcı olmayacağı konusundaki uyarılara aldırmadılar. Tersine 'kitle imha silahı' yalanlarıyla ne pahasına olursa olsun Irak'a girmeye çalıştılar. 
   Savaşı kazanacakları ancak barışı kuramayacakları ortadaydı. Korkulan oldu 
   Bugün ne Irak'ta istikrar var, ne de Ortadoğu eskisinden daha güvenlikli. ABD'nin 'Büyük Ortadoğu' tezine ise Arap ülkelerinin çoğu kuşkuyla yaklaşıyor. Suriye'deki 'Kürt ayaklanması', İran'daki karışıklıklar ve son olarak Hamas lideri Şeyh Ahmed suikastı Ortadoğu'yu barut fıçısına çevirecek gelişmeler. Türkiye'nin bölgedeki duruma ilişkin kaygıları artıyor. 
   Genelkurmay İkinci Başkanı Orgeneral İlker Başbuğ'un Washington'daki temasları sırasında Türkiye'nin 'ılımlı İslam' modeliyle Ortadoğu'ya örnek olması düşüncesine karşı çıkması dikkat çekiciydi. 
   Savaşın birinci yıldönümünde Batılı düşünürlerin ABD'yi eleştiren makalelerinde de patlama var. The Guardian'da, 'Irak işgalini tarih yargılar' başlığı altında yayımlanan Londra Kraliyet Üniversitesi tarih profesörü Richard Overy'nin görüşleri çarpıcıydı 
   "Terörle, sanki gizli, küresel ve bütünsel bir düşmana karşı savaşıyormuş gibi mücadele edilmez. Terörü azdıran şey, ABD, İngiltere ve onların kurduğu karışık koalisyonun kullandığı çıplak güçtür. Hayat tarzımızda meydana gelen gerçek değişimler ise, Batı'nın terörizme panikle verdiği tepkilerin bir sonucudur, yani sivil özgürlüklerin ve hukukun aşındırılmasıdır. Batı'nın koruduğunu iddia ettiği demokratik değerlerin altını oyacak bir güvenlik ağı içine sıkışmamızdır. Bu ödenmesi gerekmeyen bir bedeldir, fakat hepimiz, demokratik muhalefet kendisini tekrar inşa edip meydana çıkmadıkça, polis devletinin giderek büyüdüğüne tanık olacağız." 
   Irak savaşı tarihi bir hataydı. 
   Ortadoğu'da kaos ve terör yıllarca süreceğe benziyor. 
   
      
   
   
</TEXT>
</DOC>
