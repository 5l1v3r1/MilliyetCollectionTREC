<DOC>
<DOCNO> 201045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/spor/spo15.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Saidou girişimi    ÇAYKUR Rizespor, İstanbulspor'un başarılı orta saha oyuncusu Saidou'yu renklerine bağlamak için harekete geçti. Başkan Ekrem Cengiz, Sarı - Siyahlılar'ın Başkanı Adnan Sezgin ile bir görüşme yaptı. Yeşil - Mavililer'in, Galatasaraylı Ömer Erdoğan, Batista, Fenerbahçeli Ali Güneş ve Hakan Bayraktar'a da talip oldukları vurgulandı. 
   
   Bursaspor galip    DİYARBAKIRSPOR maçının hazırlıklarını, üçüncü lig ekiplerinden Oyak Renault ile yaptığı antrenman karşılaşmasıyla sürdüren Bursaspor, 5-3 galip geldi. Yeşil - Beyazlılar'ın gollerini, Mehmet Al, Serkan, Sertan, Ömer Kaplan ve penaltıdan Tayfun atarken, Oyak Renault'un sayıları ise Fatih Karagölge 2 ve Onur'dan geldi. 
   
   Gençlerbirliği testten geçti    GENÇLERBİRLİĞİ futbolcuları performans testinden geçti. Kulüp doktoru Burak Kunduracıoğlu ve Prof.Dr. Rüştü Güner başkanlığında yapılan teste futbolcular ikişerli gruplar halinde katılırken, test sonrasında yaklaşık yarım saat süren bir antrenman yapıldı. 
   
   Schumacher zehirlendi    FORMULA 1'DE geçen sezon Williams BMW adına yarışan, Alman pilot Ralf Schumacher, gıda zehirlenmesi geçirdi. Schumacher'in gece boyunca mide ağrılarından şikayet ettiğini belirten sözcüsü Thomas Hoffmann, rahatsızlığının yarışlara katılmasını engellemeyeceğini kaydetti. Alman pilot, ocak ayından itibaren antrenmanlara başlayacak. 
   
   Şampiyonlar yurda döndü    UKRAYNA'DA yapılan Avrupa Şampiyon Kulüpler Kupası'nı kazanan ASKİ Güreş Takımı yurda döndü. ASKİ şampiyonada, Şeref Eroğlu, Bünyamin Emik, Ercan Yıldız, Akif Canbaş, Mehmet Özal, Nazmi Avluca, Yekta Yılmaz Gül, Şeref Tüfenk ve Bayram Özdemir ile mücadele etti. 
   
   Yalçınkaya'ya Cumhuriyet altını    KANADA'DA düzenlenen Büyükler Bilek Güreşi Dünya birinciliğinde 60 kiloda şampiyon olan Seval Yalçınkaya, Cumhuriyet altını ve plaketle ödüllendirildi. Yalçınkaya'ya ödülünü veren Eskişehir Vali Vekili Kadir Koçdemir de başarılı sporculara her türlü desteği vereceklerini söyledi. 
   
   
   
</TEXT>
</DOC>
