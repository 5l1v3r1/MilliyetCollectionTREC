<DOC>
<DOCNO> 204966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur13.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Köy öğretmenleri soba yakmak istemiyor... 
</HEADLINE>
<TEXT>

     Ağır kış koşullarının yaşandığı Doğu Anadolu Bölgesi'ndeki köylerde görev yapan öğretmenler, soba yakmaktan kurtulmak istiyorlar. 
     Erzurum'daki bazı köy okullarında görev yapan bir grup öğretmen, AA'yı ziyaret ederek özellikle soba konusunda çektikleri sıkıntıları dile getirdiler. 
     Doğu Anadolu Bölgesi'nin kırsal kesimlerinde bulunan köy okullarında ısınma sorununu yaptıkları fedakarlıklar sonucu giderdiklerini anlatan öğretmenler, bu konuda birçok tehlikeyle karşılaştıklarını anlattılar. 
     Ücra köylerde görev yapıp hayatlarında hiç alışık olmadık köy yaşantısına uyum sağlamaya çalıştıklarını ifade eden öğretmenler, özellikle kış aylarında çektikleri en büyük sıkıntının soba yakmak olduğunu belirttiler. 
     Öğrencilerine sıcak ortamda ders anlatmak için sabahın erken saatlerinde kalkıp uzun uğraşlarla sobayı yakmaya çalıştıklarını belirten öğretmenler, soba yakmaktan ders anlatmaya vakit bulamadıklarını savundular. 
     Birçok okulda halen sobanın çabuk tutuşması için, tiner, mazot, benzin gibi maddelerin kullanıldığına dikkat çeken öğretmenler, bunun da bazı tehlikeleri beraberinde getirdiğini kaydettiler. 
     
     DOĞUBAYAZIT'TAKİ YANGIN ACI TECRÜBE OLDU... 
     Ağrı'nın Doğubayazıt İlçesi'nde 24 Aralık'ta sobanın yakılması sırasında meydana gelen yangında 1 öğretmen ve 1 öğrencinin öldüğüne, 1 öğretmenin yaralandığına dikkat çeken öğretmenler, kendi sonlarının da böyle olmasından korktuklarını kaydettiler. 
     Öğretmenler, Milli Eğitim müdürlüklerinin özellikle kış aylarında düşük ücret vererek soba yakan hizmetli çalıştırmasının mümkün olduğunu dile getirerek, bu şekilde tehlike arz edecek olayların da önüne geçilmiş olacağını bildirdiler. 
     Hizmetlilerin köyde yaşayan vatandaşlardan seçilmesinin mümkün olduğunu belirten öğretmenler, bazı köylerde arkadaşlarının kendi ceplerinden para vererek soba yakan vatandaş bulduğunu anlattılar. 
     
     SORUNLAR GİDERİLECEK... 
     Erzurum Milli Eğitim Müdür Vekili Ahmet Er, konuyla ilişkin AA muhabirine yaptığı açıklamada, bazı köylerde hizmetli bulunduğunu ancak bu uygulamanın şu anda bütün köyleri kapsayacak şekilde uygulanmadığını söyledi. 
     Öğretmenlerin çektikleri sıkıntıların farkında olduklarını anlatan Er, Doğubayazıt'taki yangının ardından köylerde bulunan okullarda tiner, mazot benzin gibi maddelerle sobanın yakılmasını yasakladığını ifade etti. 
     Er, bundan böyle sobaların çırayla tutuşturulacağını ve hizmetli görevlendirene kadar da öğretmenler tarafından yakılacağını kaydetti. 
     
</TEXT>
</DOC>
