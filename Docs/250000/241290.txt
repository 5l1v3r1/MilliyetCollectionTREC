<DOC>
<DOCNO> 241290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/siyaset/asiy.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakere başlayacak 
</HEADLINE>
<TEXT>


Brüksel'deki temaslarından memnun ayrılan Gül, aralık ayındaki zirvede AB'den müzakerelere başlama tarihi alınacağını söyledi 

Güven Özalp 


AB'nin, Türkiye'nin gösterdiği performanstan memnun olması ve sorunların giderek azalması, Dışişleri Bakanı Abdullah Gül'e de müzakerelere ilişkin kararın alınacağı aralık zirvesiyle ilgili daha rahat konuşma olanağı verdi. Gül kesin konuşarak, "Müzakereler başlayacak" dedi. 
Türkiye - AB Ortaklık Konseyi'nin yapıldığı Brüksel'den memnun ayrılan Gül, müzakarelere başlamanın "lafla mümkün olamayacağını" vurgulayarak, "Son değişikliklerin ardından rehavete kapılmamız söz konusu değil. Bunlar bize doping etkisi yapıyor" dedi. Hükümetin, bu aşamadan sonra uygulamayı, "müdahale ederek" takip edeceğini kaydeden Gül, "Bu Türkiye'nin geleceği. Kimsenin bu süreci harcamasına izin vermeyiz. Uygulamayı engelleyecek girişimlere kesinlikle tolerans gösterilmeyecek" diye konuştu. 

Eksikleri biliyoruz 
Gül, Türkiye'nin, müzakereye giden süreçte eksiklerini bildiğini, buna ilişkin düzenlemelerin bir an önce gerçekleştirileceğini belirtti. Gül, hükümetin eski DEP milletvekillerine yönelik görüşünü, "Biz de keşke bitse ve Leyla Zana serbest kalsa. Böylelikle de Türkiye bu sorundan kurtulsa diye düşünüyoruz" sözleriyle açıkladı. 

Gül, "Ancak yargıya baskı yapmamız söz konusu olamaz" diye konuştu. Gül, "AB'ye şu ana kadar 'Biz hak etmediğimiz sürece kapınızı çalmayacağız ama üzerimize düşeni yapınca kapıyı kırarız' diyorduk. Son değişikliklerle kritik eşiği aştık. Artık kapıyı çalıyoruz" dedi. Gül, Ruhban Okulu konusunda da birtakım çalışmaların sürdürüldüğünü ifade etti. 
Dışişleri Bakanı, AB'den "Kıbrıs'ta ekonomik ve siyasi izolasyonu biterecek adımların bir an önce hayata geçirilmesini" istedi. Referandum sonucunun etkisini, "O gün negatif görünen durum bugün pozitif oldu" şeklinde özetleyen Gül, "Kıbrıs konusunda takip ettiğimiz politika sempati ve destek yarattı. AB Komisyonu'nun hazırlayacağı İlerleme Raporu'na muhakkak yansıyacaktır" dedi. 


</TEXT>
</DOC>
