<DOC>
<DOCNO> 237616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur25.html </URL>
<DATE> 2004/05/05/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Hastanede 3 hastanın aynı gün ölümünden hemşire mi sorumlu 
</HEADLINE>
<TEXT>

     Dr. Siyami Ersek Göğüs, Kalp ve Damar Cerrahisi Hastanesi'nde tedavi gören 3 hastanın aynı gün içinde ölümünün ardından başlatılan adli ve idari soruşturma sürüyor. 
     Dr. Siyami Ersek Göğüs, Kalp ve Damar Cerrahisi Merkezi Hastanesi Başhekimi Prof. Dr. İbrahim Yekeler, yaptığı yazılı açıklamada, hastanenin Cerrahi Yoğun Bakım Ünitesi'nin, kronik hastaların yattığı bölümünde 2 Mayıs 2004 tarihinde solunum cihazına bağlı olarak takip edilen İsmail Dönertaş 80 , Şükrü Kaya Karaca 70 ve Murat Özkaynak'ın 65 aynı gün vefat ettiğini belirtti. 
     Dönertaş'ın akciğer kanseri, Karaca'nın kalp ve akciğer enfeksiyonu, Özkaynak'ın da ani kalp krizi sonucu kalbinde delik oluştuğunu kaydeden Prof. Dr. Yekeler, şunları kaydetti 
     ''Kronik yoğun bakım sorumlularımız aynı gün 3 ölüm olması üzerine durumu başhekimliğimize intikal ettirmiş, hastane idaremiz hassasiyet göstererek, olayın yoğun bakım takip ve tedavisi sırasındaki herhangi bir yanlış uygulamayla ilgili olup olmadığının araştırılmasını sağlamak amacıyla aynı gün saat 22.00'de durumu İl Sağlık Müdürlüğü'ne bildirmiş, İl Sağlık Müdürlüğü de aynı gece Sağlık Bakanlığı'na arz etmiş ve verilen talimatlar doğrultusunda soruşturma başlatılmıştır.'' Başhekim Yekeler, konunun Üsküdar Cumhuriyet Savcılığı'na intikal ettiğini ve soruşturmanın sonuçlanmasını beklediklerini bildirdi. 
     Yekeler, ''potasyum nitrat'' içerikli bir ilaç bulunmadığını da vurgulayarak, potasyum klorür, kalsiyum, magnezyum içerikli ilaçlar kullandıklarını ve bu ilaçların çok düşük ölçeklerle, cihazlarla hastaya verildiğini belirtti. Yekeler, ilaçların dozlarının fazla olması halinde kalbe zarar verebileceğini, durdurabileceğini de ifade etti. 
     Başhekim Yekeler, Yoğun Bakım Ünitesi'nin izlenmesi amacıyla kamera konulmasının planlandığını, ancak kameraların gümrükten henüz alınamadığını söyleyerek, bu işlemin hastaların ve personelin çalışma yoğunluğunun takibi için hızlandırılacağını belirtti. 
     Öte yandan, ölümlerle ilgili adli soruşturma da Üsküdar Cumhuriyet Savcısı İskender Görgülü tarafından sürdürülüyor. 
     Ölümlerin meydana geldiği gün nöbetçi olan hemşire S.Y'nin tutuklandığı soruşturmada, Cumhuriyet Savcılığı'nın, Adli Tıp Raporu'nu beklediğini ve ölümlerde kasıt olup olmadığının araştırıldığı öğrenildi. 
     
     İL SAĞLIK MÜDÜRLÜĞÜ AÇIKLAMASI 

     İl Sağlık Müdürü Prof. Dr. Erman Tuncer de yaptığı yazılı açıklamada, 2 Mayıs günü, adı geçen hastanede nöbet saatlerinde üç hastanın hayatını kaybettiğini belirterek, hastane yönetiminin konuyu aynı gün İl Sağlık Müdürlüğü'ne bildirdiğini kaydetti. 
     Tuncer, ''Olayı Sağlık Bakanlığı ve Üsküdar Savcılığı'na ilettik. Bunun üzerine Üsküdar Savcılığı tarafından adli soruşturma başlatılmış, müdürlüğümüzce de idari soruşturma açılmıştır'' dedi. 
     

     
</TEXT>
</DOC>
