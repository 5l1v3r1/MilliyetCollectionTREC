<DOC>
<DOCNO> 213630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/guncel/gun03.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dakika pişmanı 
</HEADLINE>
<TEXT>

   MKP örgütü militanı olarak çıktığı dağda donan ve hastanede parmakları kesilen Sedat Çolakoğlu, Eve Dönüş Yasası'ndan yararlanmak istediğini söyledi 
      ŞAKİR AYDIN, OSMAN KARA İstanbul 
   
   Terör örgütü MKP eski TKPML TİKKO propagandasıyla kırsala çıkan 21 yaşındaki Sedat Çolakoğlu, jandarmayla çatışmanın ardından kayboldu. Bir mağarada mahsur kalan genç, günler sonra örgüt üyeleri tarafından bulunarak ölümden kurtarıldı, ancak donan el ve ayak parmakları kesildi. 
   Fakir bir ailenin çocuğu olan Çolakoğlu, örgüt propagandası yapan bazı yayınları okuduktan sonra örgüte katılmaya karar verdi. Ağustos 2003'te Tokat kırsalına çıkan Çolakoğlu, burada silah eğitimi aldı. Jandarmayla girilen bir çatışmada örgütün ikisi komutan düzeyinde toplam dört üyesinin öldürülmesinin ardından Tunceli kırsalına gitmeye karar veren diğer örgüt üyeleri, Erzincan'da kara yakalandı. 
   Grubun arkasında bulunan Çolakoğlu'nun gruptakilerle bağlantısı kesildi. İki örgüt üyesi donarak hayatı kaybederken, birkaç gün bir mağarada korunmaya çalışan Çolakoğlu, başka bir grup tarafından bulunarak Tunceli otogarına getirildi. Burada kendisine "Malatya'ya gideceksin, seni karşılayacaklar" denilmesi üzerine Malatya'ya gitti. Ancak üç - dört gün geçmesine rağmen kimsenin gelmediğini gören Çolakoğlu, esnafın yardımıyla İstanbul'a ailesinin yanına geldi. Aile çocuklarının sağlık durumunu fark edince Çolakoğlu İstanbul Üniversitesi Tıp Fakültesi Hastanesi'ne yatırıldı. Doktorlara Uludağ'da kayak yaparken düşüp bayıldığını ve donduğunu anlatan Çolakoğlu'nun el ve ayak parmakları kesildi. Hastane masrafları ödenmeyince yetkililer, polisle temasa geçti. 
   Hastanede ifadesi alınan Çolakoğlu, başından geçenleri polise anlatarak, Topluma Kazandırma Yasası'ndan faydalanmak istediğini söyledi. Hastaneden dün taburcu edildi. Polis nezaretinde ağabeyinin sırtında DGM'ye çıkarıldı. Çolakoğlu tutuklanarak Bayrampaşa Cezaevine gönderildi. 
   
   Başvuru süresi dün doldu    3412 militan 'evine döndü'    ANKARA Milliyet 
   Emniyet Genel Müdürlüğü Sözcüsü Ramazan Er, Topluma Kazandırma Yasası'ndan yararlanmak için 3 bin 412 kişinin başvurduğunu söyledi. 
   Er, bu kişilerin 772'sinin kendiliğinden, 2 bin 640'ının cezaevinden başvurduğunu kaydetti. Er, kendiliğinden başvuranlardan 641'inin, cezaevlerinden başvuranların da bin 232'sinin serbest kaldığını söyledi. Yürürlük süresi dün sona eren yasadan yararlanmak için yurtdışından başvuran olmadı. Er, geçmişte çıkarılan yasalardan toplam yüzde 18, buna karşılık son yasadan yüzde 60 oranında yararlanma olduğunu da söyledi. 
   Er, Kurban Bayramı'nda meydana gelen ölümlü 46 trafik kazasında 60 kişinin öldüğünü, 129 kişinin yaralandığını bildirdi. Er, geçen Kurban Bayramı'na göre ölüm oranlarında yüzde 17.6, yaralı sayısında yüzde 65.4 artış meydana geldiğini söyledi. 
   
   
   
   
   
</TEXT>
</DOC>
