<DOC>
<DOCNO> 202597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/ekonomi/eko00.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli gelirde 3 bin dolar tartışması 
</HEADLINE>
<TEXT>

   TÜTSİS Başkanı Narin'in 'Milli gelirin 3 bin dolar olduğuna inanmıyoruz' eleştirisini DİE Başkanı Ömer Demir, 'Biz ölçtük 3 bin çıktı' diye yanıtladı 
      EKONOMİ SERVİSİ 
   
   DİE Başkanı Ömer Demir ile Türkiye Tekstil Sanayi İşverenleri Sendikası TÜTSİS Başkanı Halit Narin arasında milli gelir tartışması yaşandı. Narin'in "Kişi başına düşen milli gelirin 3 bin dolar olduğuna inanmıyoruz" eleştirisine, Demir, "10 bin dolar olabilir mi Olur diyenler bunu göstermeli. Biz ölçüyoruz 3 bin dolar çıkıyor" diyerek yanıt verdi. İktisadi Araştırmalar Vakfı ile TÜTSİS'in düzenlediği seminerde DİE Başkanı Demir, milli gelir istatistiklerini savunmak zorunda kaldı. 
   
   Bilançoya bakın görürsünüz 
   Halit Narin konuşmasında Demir'i, "DİE Başkanı olarak 3 bin dolar olan bu kişi başına milli gelir rakamının doğruluğunu kabul ediyor musunuz " diyerek eleştirdi. Narin'in ardından söz alan Demir ise Narin'e, "Fırça çeken sanayicilerimizin bilançolarına bakarsanız kayıtlı değerle kayıtdışı arasında farklar görürsünüz" diye yanıt verdi. 
   Demir'den sonra tekrar söz alan Narin, "70 milyon insanın fakir olduğunu söylüyorsunuz, ya değil deyip birşeyler yapacaksınız ya da susacaksınız. Biz Türkiye'de kişi başına milli gelirin 3 bin dolar olduğuna inanmıyoruz" dedi. Demir de soruları yanıtlarken milli gelir rakamlarının gerçeği yansıtıp yansıtmadığının sorulması üzerine "10 bin dolar olabilir mi 'Olabilir' diyen göstermeli. Biz ölçüyoruz böyle çıkıyor. Ölçüm sistemlerimizde daha ayrıntılı daha hassas araçlar kullanırsak bu rakamın farklılaşma durumunu birlikte görürüz. Ben tahmin yürütme durumunda değilim" diye konuştu. 
   
   'Teşvik başımızı ağrıtıyor'    Demir, kişi başına düşen milli geliri bin 500 doların altında olan illere sağlanacak teşvikler nedeniyle başlarının çok ağrıdığını söyledi. Demir, "İller bazında hazırlanan milli gelir rakamları, üretim bazında açıkladığımız için bazı illerde bin 500 doların üzerinde çıkıyor. Bizim bu verilere müdahale etme şansımız yok. Bir barajı ya da bir sanayi kuruluşunu coğrafi bölge içinde göstermeyeceksiniz de nerede göstereceksiniz" diye konuştu. 
   
   'Enflasyon oranları doğru'    Sokaktaki enflasyonu kimin nasıl ölçtüğünü bilmediğini DİE Başkanı Demir, şöyle konuştu "Bana, 'Enflasyon rakamları doğru mu' diye sorarsanız 'Evet doğru' derim. Ancak güncelleme sorunu olduğu doğru. 26 bin hane ile görüşüyoruz. Bu kez tüketici fiyatlarında ping pong topu olacak mı, doğrusu anket sonuçlanmadığı için bilemiyorum. 'Cep telefonu neden girmiyor ' deniyor. Tüm sepet yeniden hazırlanıyor. 2005 yılında 2003 bazlı yeni endeks gelecek." 
   
   'Sayım yüz karamız'    DİE Başkanı Demir, 2000'deki nüfus sayımında 3.6 milyon kişinin mükerrer sayıldığına ilişkin değerlendirme üzerine, "O sayım Türkiye'nin yüz karasıdır" dedi. Demir şöyle devam etti "Sayımdaki rakamı maalesef revize ettik. Bundan sonra mükerrer sayım yapılmayacağına söz veriyoruz. Vatandaşlık numarası ile sayım sonuçları eşleştirileceği için MERNİS projesi ile sorunu kesinlikle önleyeceğimize inanıyorum." 
   
   
</TEXT>
</DOC>
