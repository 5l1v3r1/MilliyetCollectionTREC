<DOC>
<DOCNO> 243383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonyas02.html </URL>
<DATE> 2004/05/27/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Mercan Dede New York'ta 
</HEADLINE>
<TEXT>

     Mercan Dede adıyla tanınan ve sufi müziğini çağdaş electronica tarzı müzikle birleştiren Türk müzisyen Arkın Ilıcalı, New York'un en önemli açık hava festivallerinden birinde sahneye çıkacak. 
     Müzisyen, DJ ve yapımcı Mercan Dede ile grubu, her yaz Brooklyn'de düzenlenen ''Celebrate Brooklyn'' kültür ve sanat festivalinde 23 Temmuz'da sahne alarak, Sufi müziğinin ilahi geleneğini çağdaş müziğin tınılarıyla incelikli bir biçimde harmanlayan, eski ile yeniyi, Doğu ile Batı'yı birleştiren özgün müziğini, semazenler eşliğinde New Yorklulara dinletecek. 
     Mercan Dede, diğer adıyla DJ Arkın Allen, binlerce kişinin izleyeceği gösterisinde aynı akşam sahneyi, etnik müzikler yapan Fransız gurubu ''Les Yeux Noirs'' ile paylaşacak. 
     New York Times gazetesinin, hakkında ''Türk sufi şarkılarını electronica tarzı müzikle, sufi geleneğinin gizem ve huşusunu bozmadan birleştiren sanatçı'' yorumunu yaptığı Mercan Dede, 1 Ağustos'ta da San Francisco kentinde yine Amerikalı müzikseverlere buluşacak. 
     
</TEXT>
</DOC>
