<DOC>
<DOCNO> 243758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun03.html </URL>
<DATE> 2004/05/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İran'daki depremde 45 kişi öldü, 357 kişi yaralandı... 
</HEADLINE>
<TEXT>

     İran'da dün meydana gelen depremde 45 kişi öldü, 357 kişi yaralandı. 
     İran Öğrenci Haber Ajansı'nın İSNA haberine göre, depremden en çok etkilenen Mazanderan eyaletinde 21, Gazvin eyaletinde 3, Çaluş kentinde 18, Noşehr kentinde 2 ve Tonekabon kentinde de 1 kişi öldü. 
     Bu bölgelerdeki toplam yaralı sayısının da 357 olduğu açıklandı. 
     ABD Jeolojik Araştırmalar Merkezi'ne göre büyüklüğü 6.2, Tahran Üniversitesi Sismoloji Merkezi'ne göre 5.5 olarak açıklanan depremdeki ölü ve yaralı sayısına ilişkin rakamlar yerel yetkililerden alınan bilgilere dayandırılırken, konuya ilişkin resmi açıklama henüz yapılmadı. 
     İran Kızılay'ı depremzedelere ambulans, tıbbi malzeme, çadır, battaniye, gıda malzemesi ve su yardımında bulundu. Depremin etkilediği bölgelerde ve başkent Tahran'ın bazı kesimlerinde halk geceyi sokakta geçirdi. 
     Öte yandan, Tahran'ı Çaluş kentine bağlayan karayolunda depremde meydana gelen toprak kaymasında 60 araç toprak altında kaldı. 
     Gazvin eyaletinde Rudbaralamut kentine bağlı Gazerhan köyünde 200 evin tamamen çöktüğü belirtildi. Gazvin eyaletinde 50 köyde yüzde 20 ila 70 hasar meydana geldiği kaydedildi. 
     Tahran Üniversitesi Jeofizik Enstitüsü Sismoloji Merkezi, merkez üssü Tahran'ın 70 kilometre kuzeyindeki Belede olan dünkü depremden sonra en büyüğü Richter ölçeğine göre 4.4 olmak üzere 65 artçı deprem meydana geldiğini açıkladı. 
     
     BEM'DE DEPREM 
     Bu arada, İran resmi haber ajansı İRNA, Kirman eyaletindeki Bem kentinde Richter ölçeğine göre 4.6 büyüklüğünde deprem meydana geldiğini bildirdi. 
     Tahran Üniversitesi Jeofizik Enstitüsü Sismoloji Merkezi, yerel saatle 07.03'te meydana gelen depremde can ya da mal kaybına ilişkin bilgi bulunmadığını belirtti. 
     Tarihi Bem kentinde 26 Aralık 2003'te meydana gelen depremde 26 bin kişi ölmüştü. 
     
</TEXT>
</DOC>
