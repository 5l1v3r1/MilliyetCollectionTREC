<DOC>
<DOCNO> 221933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/spor/spo01.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'e özel terapi 
</HEADLINE>
<TEXT>

   Beşiktaş Teknik Direktörü Lucescu, haftalardır verim alamadığı yıldızıyla 1 saatlik toplantı yaptı. Rumen hoca, "Benim en büyük güvencemsin. Senden çok şey bekliyorum" dedi 
      ORHAN YILDIRIM 

   
   Başbaşa görüştüler 
   MİRCEA Lucescu, Elazığspor ile oynanacak olan kritik maç öncesinde Sergen Yalçın'ı bakıma aldı. Rumen hocanın, haftalardır beklenen performansı gösteremeyen yıldız oyuncuyla yaklaşık 1 saat süren toplantı yaptığı öğrenildi. Lucescu'nun, Sergen'e geçen yılki Galatasaray maçını hatırlatıp, "Yine takımı tek başına sırtlamanı bekliyorum" dediği öğrenildi. 
   
   'Takıma yansıyor' 
   SERGEN'DEKİ düşüşün takımı da etkilediğini düşünen Lucescu'nun, yıldız oyuncudan çıkışa geçmesini istediği bildirildi. Beşiktaş Teknik Direktörü'nün, "Gerçek gücünle oynamadığın için birçok maçta sıkıntı yaşadık. Eski Sergen'i arıyorum. Ancak onu senin de araman gerekiyor. Eminim ki kısa sürede bulacaksın. En büyük güvencem yine sensin." 
   
   İki yüzlü İlhan Mansız    Japon dergisi Number, yıldız futbolcunun hem utangaç hem de çok hırslı olduğunu yazdı 
   Kapak sayfayı süsledi 
   İLHAN Mansız fırtınası Japonya'daki etkisini büyük bir hızla sürdürüyor. Japonya'nın yüksek tirajlı Number Dergisi son sayısında kapak sayfasını golcü futbolcuya ayırdı. İlhan'ın A'dan Z'ye hayatının incelendiği haberde, ilginç yorumlar yer aldı. Dergi, tecrübeli futbolcunun iki yüzlü olduğunu belirterek, "Bir yüzü utangaçlık, diğer yüzü ise tuttuğunu koparan hırsı" yorumunu yaptı. 
   
   Küpesini sevmemiş 
   İLHAN Mansız'ın kariyerindeki en kötü dönemini Gençlerbirliği'nde yaşadığı belirtildi. Başkan İlhan Cavcav'ın, golcü futbolcunun küpelerini hoş karşılamaması krizin başlangıç noktası olarak gösterildi. Ankara macerasından sonra Almanya'ya dönen İlhan'ın, barlara dadandığı, daha sonra Türkiye'ye dönerek hayatını değiştirecek olan maceraya başladığı da belirtildi. 
   
   Eşler gezmede    Beşiktaşlı futbolcuların eşleri dün Topkapı Sarayı'nı gezdi. Eminönü Belediye Başkanı Lütfi Kibaroğlu'nun düzenlediği geziye Teknik Direktör Mircea Lucescu'nun eşi Neli ve Sergen'in sevgilisi Aslı da katıldı. 
   
   Kapılar kapandı    KARTAL, Elazığspor ile oynayacağı zorlu maç için dün Ümraniye Tesisleri'nde kampa girdi. Siyah - Beyazlı takım kritik 90 dakikanın son çalışmasını basına kapalı yaptığı idmanla sürdürdü. Sakatlığı devam eden Kaan Dobra'nın katılmadığı çalışmada taktik ağırlıklı çift kale maç yapıldı. Lucescu'nun, oyuncularını sık sık sert bir dille uyardığı öğrenildi. 
   
   
</TEXT>
</DOC>
