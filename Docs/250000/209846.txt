<DOC>
<DOCNO> 209846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/yazar/yilmaz.html </URL>
<DATE> 2004/01/20/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
ANAP'ı sildi AKP'yi koydu 
</HEADLINE>
<TEXT>

   
   Yeni dünya oyuncu değiştirirken hiç de zorlanmıyor güçten kuvvetten mi kesildi, gönderiyor. Yerine de kim güçlüyse, "yapabilme" yetkisi varsa, onu getiriyor. 
   1983'te ABD'de kurulan Uluslararası Demokratlar Birliği IDU , 3 Kasım seçimleri yenilgisinden sonra ANAP'ın üyeliğine son verdi. IDU "Yaz Kongresi"nde AKP'nin üye adaylık başvurusunu kabul ediyor. Bunun ilk adımını da 23 - 25 Ocak tarihleri arasında Florida'da yapılacak "Genç Liderler Forumu" atacak. 
   Nasıl mı 
   Bir kadın, bir de erkek konuşmacının davet edildiği Florida'daki kongreye, AKP'nin en genç kurucularından ve AKP Genel Merkez Dış İlişkiler Başkan Yardımcısı İsmail Safi ile AKP İstanbul İl Yönetim Kurulu üyesi ve Sarıyer Bahçeköy Beldesi Belediye Başkan Adayı Şule Kılıcarslan katılıyor. 
   Kılıcarslan ve Safi ABD, Avustralya konuşmacıları ile birlikte kongrenin açış konuşmasını yapacaklar. 
   
   Dünya liderleri 
   IDU'nun kurucuları arasında Margaret Thatcher, George Bush, Jacques Chirac ve Helmut Kohl gibi dünyaya yön veren birçok ünlü devlet adamı bulunuyor. 
   60 kadar ülkeden, Muhafazakar ve Hıristiyan Demokrat 80'den fazla partinin üye olduğu bir şemsiye örgüt niteliğindeki IDU'nun amacı rekabetçi girişime dayalı ekonomik büyümenin sağlanmasına katkı sağlamak, üye partilerin ortak felsefesini beslemek, bilgi ve teknik materyal, görüş, tecrübe aktarmak ve geleceğin siyasi liderlerini yetiştirmek olarak tanımlanıyor. 
   IDU'nun bu dönem başkanlığını Avustralya Başbakanı John Howard yapıyor. 
   
   Öncü kuvvet gidiyor 
   Başbakan Tayyip Erdoğan ve ekibi Washington'a gitmeden "öncü kuvvet" ABD'de AKP'nin rüzgarını estirecek. 
   Kılıcarslan ve Safi'nin katılacağı Genç Liderler Forumu'nda seçimler ve başarılı kampanyalardan örnekler verilecek, üye ülkelerin birleştirici değerleri ve farklılıkları ortaya konacak, 2004 ABD başkanlık seçimleri tartışılacak ve Avrupa'daki ekomik reform ele alınacak. 
   Üye ülkelerin parlamenterleri, politik danışmanları, parti kurmayları ve belediye başkan adaylarının katılacağı toplantı, AKP'nin ilk kez uluslararası alanda merkez sağın lideri olarak konumlanmasına sahne olacak. 
   
   Vakıf kuruyorlar 
   Bundan 6 ay kadar önce "Muhafakazar Demokratlar Vakfı" çalışmalarını başlatan Safi ve Kılıcarslan, tüm dünyada örnekleri olduğu gibi AKP'nin de bir düşünce kuruluşuna ihtiyaç olduğu saptamasından hareket ettiler. 
   ANAP, dönemin milletvekillerinden Bülent Akarcalı başkanlığında Türk Demokrasi Vakfı'nı kurmuş, uluslararası ilişkileri bu kuruluş aracılığı ile yürütmüştü. 
   AKP de, siyasi literatürde varlığı tartışmalı "muhafazakar demokrasi" kavramını uluslararası bir sempozyumla kamuoyuna tanıtma yolunu seçerken, Liberal Düşünce Topluluğu'ndan destek aldı. 
   Gerek Kılıcarslan gerekse de Safi'nin siyasi kimlikleri de kurulacak vakıf hakkında fikir veriyor. Her iki genç siyasetci de aslında ANAP kökenli. Safi, Siyasal Bilgiler Fakültesi'nde "muhafazakar demokrasi" konusunda doktora çalışması yürütüyor. Kılıcarslan'ı ise kamuoyu Avrasya Derneği'nden tanıyor ve tabii AKP il yönetiminden. 
   
   Amerika'da iki resim 
   Ermenistan, Azerbaycan gibi bölge ülkeleri ile ilişkilere ağırlık veren Kılıcarslan, bir dönem Arı Hareketi'nde de çalışmalar yürütmüştü. İÜ Sosyoloji Bölümü mezunu olan Kılıcarslan 1999 yılında Amerikan Genç Politik Liderler Konseyi'ne Türkiye'den davet edilen 8 genç arasında yer almış yerel yönetimler ve belediyecilik konularında incelemelerde bulunmuştu. 
   Bu ayın sonunda Washington'da üç türbanlı eş ile temsil edilecek Türkiye, Florida'da yazlık görüntü verecek. 
   Florida'daki kürsüde başı açık kadın, Beyaz Saray'da türbanlı eşler... 
   Amerikalılar iki resimi de taşıyabileceklerini gösteriyorlar, Türkiye ise sancılı. 
   
      
   
</TEXT>
</DOC>
