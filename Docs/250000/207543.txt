<DOC>
<DOCNO> 207543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko45.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Reel Kesim Güven Endeksi Aralık'ta yüzde 0.4 azaldı... 
</HEADLINE>
<TEXT>

     Merkez Bankası tarafından düzenlenen Reel Kesim Güven Endeksi MBRKGE , Aralık ayında bir önceki aya göre yüzde 0.4 oranında azalarak 106.6 seviyesine geriledi Merkez Bankası, Reel Kesim Güven Endeksi ile İktisadi Yönelim Anketi Aralık ayı genel değerlendirme sonuçlarını açıkladı. 
     Reel Kesim Güven Endeksi'ne göre, Kasım ayında düşüşe geçen endeks, Aralık ayında bir önceki aya göre yüzde 0.4 oranında azalarak 106.6 seviyesine indi. 
     Endeks, bir önceki yılın Aralık ayı değerinin 4.3 puan üzerinde gerçekleşti. 
     Sanayi üretim endeksinin devreleri ile karşılaştırılan ve ekonomik faaliyetlerdeki dönüş noktalarını öncüleme özelliğine de sahip olan endekste, ekonomik faaliyetlere ilişkin olumlu beklentilerde Kasım ayında başlayan gerilemenin Aralık ayında yavaşlayarak devam ettiğine işaret edildi. 
     Endeksi oluşturan anket sorularına ait yayılma endeksleri, Kasım ayına kıyasla incelendiğinde, hammadde stok eğilimi yüzde 5.7 oranındaki düşüşle en fazla azalan kalem oldu. 
     İhracat imkanlarında bir miktar düşüş olmasına rağmen, bulunulan seviyenin geçen yılın Aralık ayının çok üzerinde olduğu gözlendi. 
     Bir iç talep göstergesi olan iç pazara satılan mal hacmi eğilimi gerilerken, bunun bir kısmının mevsimsel nedenlerden kaynaklandığı düşünüldü. 
     Öte yandan, toplam sipariş eğilimi yaklaşık yüzde 8 oranında artış gösterdi. Üretim hacmi beklentisi yaklaşık olarak 2, toplam istihdam beklentisi ise yaklaşık olarak 3 puan arttı. 
     Yatırım harcaması beklentisi ile genel gidişat kalemlerinde ise sırasıyla yüzde 2.9 ve yüzde 1.2 oranlarında düşüş gözlendi. Mamul mal stok eğiliminde ise önemli bir değişme olmadı. 
     Bir önceki yılın Kasım ayına göre karşılaştırma yapıldığında, hammadde stok eğilimi haricindeki tüm kalemlerin geçen seneki seviyelerinin üstünde değerler aldığı görüldü. 
     Güven endeksi, üst düzey yöneticilerin bugünkü iş durumlarını nasıl değerlendirdiklerini ve geleceğe ilişkin beklentilerinin bir fonksiyonu olan toplulaştırılmış gösterge niteliğini taşıyor. 
     
</TEXT>
</DOC>
