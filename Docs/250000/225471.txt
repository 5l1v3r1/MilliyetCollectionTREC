<DOC>
<DOCNO> 225471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko08.html </URL>
<DATE> 2004/03/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sanayi üretimi bu ay rekor kırabilir... 
</HEADLINE>
<TEXT>

     Şubatta kurban bayramı tatili ve diğer mevsimlik nedenlerle ocak ayına göre yüzde 5'e yakın oranda azaldığı tahmin edilen imalat sanayii üretiminin, mart ayında, şubata göre yüzde 24.3'lük bir artışla rekor kıracağı bekleniyor. "Çekirdek enflasyon" olarak da adlandırılan özel sektör imalat sanayii fiyat artışının ise yüzde 0.5'te kalacağı tahmin ediliyor. 
     Devlet İstatistik Enstitüsü'nün DİE imalat sanayii eğilim anketinde, toplam üretimin yüzde 67.5'ini gerçekleştiren işyerleri bu ay üretimini bir önceki aya göre artıracağını, toplam üretimdeki payı yalnızca yüzde 6.3 olan kesim ise kısacağını bildirdi. Toplam üretimdeki payı yüzde 26.2 olan işyerleri ise üretim düzeyini koruyacağını açıkladı. İşyerlerinin planladıkları üretim artış ve azalış oranlarının toplam üretimdeki paylarıyla ağırlıklandırılması yoluyla yapılan hesaplamada sektörün toplam üretiminin bu ay yüzde 24.3 oranında artacağı belirlendi. 
     Özellikle üretim artışı yönünde eğilim bildiren işyerlerinin üretimdeki payının yüzde 83.8'e ulaştığı kamuda yüzde 25.2 üretim artışı olacağı tahmin edildi. Toplam üretimin yüzde 57.5'ini gerçekliştiren kesimin üretim artışı planladığı özel sektörün bu ayki üretim artışı beklentisi de yüzde 23.7 olarak hesaplandı. 
     Anket sonuçlarına göre , şubatta imalat sanayii üretiminde ocak ayına göre yüzde 5.4 oranında bir azalma yaşandı. Eğer tahmin gerçekleşirse ocakta 108.1'e kadar yükselen imalat sanayii üretim endeksi martta 102.3'e gerileyecek. Mart ayı üretimi şubata göre yüzde 25.2 gibi yüksek bir oradna artarsa, mart ayı imalat sanayii endeksi yüzde 128'e kadar yükselerek rekor kıracak. 
     
     TAŞIT ÜRETİMİNDE YÜZDE 80 ARTIŞ BEKLENİYOR 

     Şubat ayına göre üretim artışı beklentisi alt sektörler içinde özellikle taşıt araçlarında yüzde 80.1'e ulaştı. 
     Üretim artışı beklentisi metalik olmayan minerallerde yüzde 33.4, basım ve yayım sektöründe yüzde 30.9, petrol ürünlerinde yüzde 26.7, ağaç ve mantar ürünlerinde yüzde 26.4, radyo, tv, haberleşme cihazlarında yüzde 25.7, tütün ürünlerinde yüzde 22.4 olarak ölçüldü. Tıbbi, optik, hassas cihazlarda bu ay üretim artışı beklenmezken, diğer alt sektörlerde beklenen aylık üretim artışı oranları ise yüzde 2.5'le yüzde 11.9 arasında değişiyor. 
     
     SATIŞLAR ARTACAK 

     Üretimini hızla artırma eğilimine giren sanayiciler, talepteki canlanmayla işlerinin açılacağını, satışlarının artacağını bekliyor. Ancak üretimde satışlarda beklenen canlanmanın çok üzerinde bir artış öngörüldüğü dikkati çekiyor. İmalat sanayiinde bu ay satışların kamuda yüzde 11.2, özel sektörde yüzde 10.2, toplamda ise yüzde 10.5 artacağı tahmin edildi. 
     
     ÇEKİRDEK ENFLASYON BEKLENTİSİ YÜZDE 0.4 

     "Çekirdek enflasyon" olarak adlandırılan, özel sektör imalat sanayiindeki fiyat artışının ise bu ay yüzde 0.5 düzeyinde gerçekleşeceği tahmin ediliyor. Özel sektörde toplam üretimin yüzde 22.8'ini yapan işyerleri bu ay fiyat artırımı, yüzde 2.9'unu gerçekleştiren kesim ise indirim öngörürken, fiyat düzeyini değiştirmeyeceğini bildirenlerin üretimdeki payının yüzde 74.3 olduğu dikkati çekti. 
     Kamu işyerlerinde ise toplam üretimin yalnızca yüzde 6.4'ünü gerçekleştirenler zam yapacağını bildirirken, yüzde 93.6'lık üretimi yapan kesim fiyatını değiştirmeyeceğini 
     bildirdi. Kamu imalat sanayiinde bu ayki fiyat artışı beklentisi yüzde 0.2 olarak hesaplandı. 
     Buna göre imalat sanayiinde fiyatların bu ay yüzde 0.4 oranında bir artış göstereceği tahmin edildi. 
     Hammadde fiyatlarında ise kamuda yüzde 0.4 gerileme, özel sektörde yüzde 1, toplamda ise yüzde 0.5 artış bekleniyor. 

     
</TEXT>
</DOC>
