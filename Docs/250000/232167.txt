<DOC>
<DOCNO> 232167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/guncel/gun20.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Belediye komisyonları CHP'siz 
   İstanbul Büyükşehir Belediye Meclisi, dün yaptığı toplantıda 19 İhtisas Komisyonu'nun seçimini yaptı. 207 üyeli mecliste 143 üyesi bulunan AKP, komisyonlar için birer üye vermesini önerdiği 59 üyeli CHP'den ikişer üye yanıtını aldı. CHP'nin önerisini kabul etmeyen AKP, 19 komisyondan 18'inin tamamını kendi üyelerinden oluşturdu. Plan ve Bütçe Komisyonu'nda ise, yönetmelik gereği meclisteki bütün partilerin üye bulundurması gerekiyor. CHP, çalışmaları denetlemek için gölge komisyonlar oluşturacak. 
   
   Kırcı yurtdışına çıkmamış 
   Emniyet Genel Müdürlüğü sözcüsü Ramazan Er, Bahçelievler katliamı sanığı Haluk Kırcı'nın yakalanması için çalışmaların devam ettiğini kaydetti. Er, haftalık bilgilendirme toplantısında, tahliyesinin ardından hakkında gıyabi tutuklama kararı verilen Kırcı nedeniyle 101 hudut kapısında inceleme yapıldığını kaydetti ve "Yurtdışına çıkış kaydı bulunamadı" dedi. 
   
   Maytap patladı 5 yaralı 
   Kadıköy'de OMF Mümessillik ve Dış Pazarlama A.Ş.'nin muhasebe bölümünde bulunan havai fişek ve maytapların dün saat 15.30'da bilinmeyen nedenle patması sonucu 5 kişi yaralandı. Kazasker Sinan Ercan Caddesi Paşa Korusu Sitesi 18 numaradaki A Blok'un 3. katındaki şirketi savaş alanına çeviren patlamada yaralanan Tolga İpek, Elif Şenlik, Mehpare Torun ve Ahmet Çolak ile pencereden atlayan Murat Bayraktar, hastaneye kaldırıldı. Maytap parçaları incelenmek üzere Kriminal Laboratuvara gönderildi. 
   
   Sahte avukat tutuklandı 
   Yıldırım Turan isimli sahte avukatın, 2 yıl boyunca Kartal ve Pendik adliyelerinde pek çok duruşmaya katıldığı ortaya çıktı. Sigortacılık yapan Turan, bir yemekte tanıştığı Pendik 3. Asliye Ceza Mahkemesi Kalemi'nde yazı işleri müdürü olan Süleyman Karagöz'ü savcı olarak tanıtarak müvekillerini kandırmaya çalıştı. Turan, Karagöz'ün şik yeti üzerine 3 Ocak 2004'te tutuklandı. Karagöz hakkında suça katıldığı iddiasıyla dava açılınca Erzurum'a tayin edildi. Karagöz, yürütmeyi durdurma davası açtı. 
   
   Polisin müdahalesini fotoğrafla anlattılar 
   Ankara'da 12 Nisan'daki YÖK ve NATO'yu protesto eyleminde gözaltına alındıktan sonra serbest bırakılan öğrencilerden 26'sı, işkence iddiasıyla polisler hakkında suç duyurusunda bulundu. Öğrenciler gözaltında çekilen fotoğrafları da gösterdi. Hacettepe Üniversitesi öğrencisi Ethem Akdoğan, "5 polis tekmelemeye başladı. Fotoğraftaki izler bu sırada oldu" dedi. 
   
   
   
   
</TEXT>
</DOC>
