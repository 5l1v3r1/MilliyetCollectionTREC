<DOC>
<DOCNO> 228314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/dunya/adun.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, bir değil birkaç gaf yaptı 
</HEADLINE>
<TEXT>

   Türkiye'den 'İslam Cumhuriyeti' diye söz eden Powell'ın, askeri rejimle yönetilen Pakistan'ı Irak için örnek göstermesi de 'büyük gaf' olarak nitelendirildi 
      YASEMİN ÇONGAR Washington 

   
   ABD Dışişleri Bakanı Colin Powell'ın Türkiye'den "İslam Cumhuriyeti" diye söz etmesi, Washington ve Ankara'daki Amerikalı diplomatları "patronlarının" gafını düzeltmeye yönelik açıklamalar yapmak zorunda bıraktı. Ancak Powell'ın Alman ZDF televizyonuna verdiği söyleşide, aynı cümle içinde "bir değil, birkaç gaf" yapmış olması, Türkiye'nin yanı sıra, ABD'nin Irak'taki müttefiklerini ve "Büyük Ortadoğu Girişimi" kapsamında demokrasi mesajı götürmeye çalıştığı Müslüman halkları da rahatsız edecek yönler taşıyor. 
   
   Türkiye'yi şoke etti 
   ABD'nin Ankara Büyükelçisi Eric Edelman ile Washington'daki ABD'li diplomatların önceki günkü açıklamaları, Powell'ın Türkiye'den "İslam Cumhuriyeti" diye söz etmiş olmasının yeni bir siyasi tavrı yansıtmadığı ve bakanın Türkiye ile ilgili kastının "İslami Cumhuriyet" değil, "nüfusunun çoğunluğu Müslüman olan ve cumhuriyet rejimiyle yönetilen bir ülke" olduğu yönündeydi. 
   Washington'daki bir diplomat, "Bakan Powell, Irak'taki yeni rejimin adı 'İslam Cumhuriyeti' olsa bile, bunun bir 'teokrasi' olmayacağını anlatırken, Türkiye'yi demokrasi örneği olarak verdi" açıklamasını yaptı. Ancak aynı kaynak, "Irak'taki mevcut tartışma ışığında laiklik vurgusunu yapmanın güçlüğü, sanki Türkiye'nin laikliğini göz ardı ediyormuşuz izlenimi yaratarak, bizi Ankara karşısında zor durumda bıraktı" itirafında da bulundu. 
   
   Iraklıları kızdırdı 
   ABD'li yetkililer, Powell'ın, Irak'ta şeriatın tek yasa değil, anayasal bir sistem içinde "hukukun kaynaklarından sadece birisi" olarak benimseneceğini anlatırken, Türkiye ve Pakistan'ı bir arada örnek vermesinin de "hata" olduğunu kabul ediyorlar. Bir diplomat, "Bakan Powell, Pakistan'ı Türkiye ile eş tutarak laik Cumhuriyet ile İslami Cumhuriyet arasındaki ayrımı göz ardı ettiği izlenimi verdi" dedi. 
   Ancak Powell'ın Pakistan'ı öne çıkarması, Türkiye özelinde vurguladığı "demokrasi" mesajıyla da çelişerek, ABD'nin Irak'taki müttefiklerini kızdırdı. Bir ABD'li kaynak, "Pakistan'da 1999'dan beri askeri yönetim var. Demokrasisi kesintiye uğramış ve iç gerginlikleri süren bir ülkenin Irak için örnek gösterilmesi, hem bizim Irak'ta kurulmasına çalıştığımız istikrar ve demokrasi ile, hem de Müslüman dünyaya verdiğimiz demokratikleşme mesajıyla çelişiyor" dedi. 
   
   
   
   
</TEXT>
</DOC>
