<DOC>
<DOCNO> 249033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy20.html </URL>
<DATE> 2004/06/18/ </DATE>
<TIME> 18.56 </TIME>
<AUTHOR>  </AUTHOR>
<HEADLINE>
Çelik 2005 sonuna kadar tüm okullarda internet olacak 
</HEADLINE>
<TEXT>

     Milli Eğitim Bakanı Hüseyin Çelik, 2005 yılının sonuna kadar tüm okullarda internet bağlantısı sağlanacağını söyledi. 
     Elazığ'ın Baskil İlçesi'ne bağlı Kadıköy Köyü'nde işadamı Fehmi Çetinkaya tarafından yaptırılan Çetinkaya Lisesi'nin temel atma törenine katılan Çelik, kişinin doğduğu yere yatırım yapmasının çok önemli bir vazife olduğunu ifade etti. 
     ''Eğer paranız, mevkiiniz, rütbeniz varsa önemli insansınız'' diyen Çelik, ''Ama parayı kendiniz için harcarsanız, sadece önemli insansınız. Etrafınızdaki insanlarla birlikte tasayı ve sevinci paylaşırsanız değerli insan olursunuz'' dedi. 
     Çelik, 11 Eylül 2003 tarihinde ''Eğitime Yüzde Yüz Destek Kampanyası'' başlattıklarını anımsatarak, söz konusu kampanya çerçevesinde 5 binin üzerinde dersliğin inşası için protokol imzaladıklarını bildirdi. 
     Gelecek nesli düşünerek eğitim için daha fazla yatırım yapmanın zorunlu hale geleceğini belirten Çelik, şunları kaydetti 
     ''Eğitimde yatırım için sadece bina yetmiyor, siz binayı yapın içini biz doldururuz. Binalardan sonra öğretmen, internet bağlantısı, bilgisayar laboratuvarları lazım. Siz hiç olmazsa bina yapın, kovan yapın, içine balı biz doldururuz. Ankara'da oturarak Türkiye'yi idare eden ekip değiliz. Başbakanımız başkanlığında, bütün bakanlar ülke ülke, il il, ilçe ilçe geziyoruz. Bu ulusun başının dik olması için çalışıyoruz. Yönetimde, emanete hıyanet etmeyecek bir ekip var.'' Çelik, 2005 yılının sonuna kadar tüm okullarda internet bağlantısının sağlanacağına da işaret ederek, bu sayede velinin öğrencisiyle ilgili bilgiyi bilgisayarından ve cep telefonuna gönderilecek mesajdan öğrenebileceğini söyledi. 
     Görevde bulundukları sürede bina sayısı ile öğretmen kalitesini artırdıklarını ve öğrenci rehberlik hizmetlerini geliştirdiklerini ifade eden Çelik, ''Benim devlete şükran borcum var. İlk ve ortaokulu devlet parasız yatılı okulunda okudum. O gün biz çile çektik, bizden sonrakiler çekmesin'' diye konuştu. 
     Bakan Çelik, konuşmasının ardından 8 derslikli Çetinkaya Lisesi'nin temelini attı. 
     11 köyün toplam 450 öğrencisine eğitim verilecek okulun, 10 bin metrekare alan üzerinde inşa edileceği belirtildi. 
     Törene, Elazığ Valisi Kadir Koçdemir, Belediye Başkanı Süleyman Selmanoğlu, Cumhuriyet Başsavcısı Behiç Şahin, AK Parti Genel Başkan Yardımcısı ve Elazığ Milletvekili Necati Çetinkaya ile Elazığ milletvekilleri Zülfü Demirbağ ve Şemsettin Murat katıldı. 
     
</TEXT>
</DOC>
