<DOC>
<DOCNO> 232544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/soneko08.html </URL>
<DATE> 2004/04/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Deniz otobüslerinden sonra ''Ray otobüsleri'' geliyor... 
</HEADLINE>
<TEXT>

     Deniz taşımacılığında 1980'li yılların başında getirilerek belirli hatlarda hizmet veren deniz otobüslerden sonra, Türkiye yakın tarihte ''Ray otobüsleri'' ile tanışacak. 
     Avrupa Birliği'ne tam üyelik konusunda önemli reformları hayata geçiren Türkiye demiryolu sektörünü de AB standartları düzeyine çekmek amacı ile yeni ve güncel projeler geliştirdi. TCDD Genel Müdürlüğü'nün önümüzdeki 5 yıl için belirlediği yatırım programında 42 adet ''ray otobüs'' proje kalemi de yer aldı. 
     TCDD'nin modernize edilecek olan hatlarda hizmet vermek amacı ile tedarikini programladığı ray otobüsleri öncelikli olarak yolcu trafiğinin yoğun olduğu Ankara-İstanbul ile Ankara-İzmir arasında hizmet verecek. 
     TCDD'nin programına göre, tedariki öngörülen her ray otobüsü 2 vagon setinden ibaret olup yolcularına lüks taşıma hizmeti sunacak. Toplam 42 adetlik ray otobüslerinin hizmete alınması ile birlikte demiryolu ulaşımına olan ilginin artacağına kaydeden yetkililer ileri aşamada uygulamanın diğer güzergahlara da yaygınlaştırılmasının planlandığını belirttiler. 
     ''Ray otobüsü'' projesi TCDD'nin 2004-2008 yılı arasında planladığı yatırım programında da yeraldı. Ray otobüslerin tedariki konusundaki proje çalışmalarına önümüzdeki günlerde belirlenecek program çerçevesinde başlanması bekleniyor. 

     
</TEXT>
</DOC>
