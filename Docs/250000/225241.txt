<DOC>
<DOCNO> 225241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo25.html </URL>
<DATE> 2004/03/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bursasporlu Mustafa 38-39 puan ligde kalmak için yeterli gibi... 
</HEADLINE>
<TEXT>

     Bursaspor'un deneyimli orta alan oyuncusu Mustafa Er, ''38-39 puan ligde kalmak için yeterli olacak gibi gözüküyor. Bu puana ulaşmak için elimizden geleni yapacağız'' dedi. 
     Mustafa Er, düzenlediği basın toplantısında, geçen hafta iyi futbol oynamalarına karşın Fenerbahçe karşısında şanssız bir yenilgi aldıklarını, ancak bunu unutup İstanbulspor maçını düşünmeye başladıklarını söyledi. 
     Ligde son 8 maçın 5'ini kendi sahalarında, 3'ünü de deplasmanda yapacaklarını hatırlatan deneyimli futbolcu, ''Bu maçların tamamını kazacak güçteyiz. Deplasman maçlarından birini Adanaspor ile diğerini de bizim gibi ligde kalma mücadelesi veren Akçaabat Sebatspor ile yapacağız. Bu 2 maçtan puanlarla dönmek istiyoruz'' diye konuştu. 
     Mustafa Er, son haftalarda iyi futbol oynadıklarını anlatarak, şöyle konuştu 
     ''Konyaspor ve Malatyaspor maçlarında iyi futbolumuzun karşılığını aldık. Fenerbahçe maçında ise son 5 dakikada yediğimiz gollerle yenildik. İstanbulspor maçı çok önemli bir serinin başlangıcı olacak. Tüm taraftarlarımızı bekliyoruz. 38-39 puan ligde kalmak için yeterli olacak gibi gözüküyor. Bu puana ulaşmak için elimizden geleni yapacağız.'' Bir gazetecinin, ''Uzun süredir oynayamıyorsun, bunun nedeni nedir '' yönündeki sorusuna Mustafa Er, ''Bildiğiniz gibi bir sakatlık dönemi yaşadım. 12-13 maçtır forma giymiyorum. Bunun etkisi oldu ancak şimdi kendimi iyi hissediyorum. İyi hazırlanıp takıma faydalı olmak için elimden geleni yapıyorum'' yanıtını verdi. 
     
</TEXT>
</DOC>
