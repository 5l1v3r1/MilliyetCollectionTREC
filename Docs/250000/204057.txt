<DOC>
<DOCNO> 204057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/guncel/gun20.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
      Gölde yürüyüş hatırası    Kütahya'nın kaplıcalarıyla ünlü ilçesi Simav'a 16 kilometre uzaklıktaki krater gölü, hava sıcaklığının eksi 15 dereceye düşmesi üzerine dondu. Gölcük Dağı'nın eteklerindeki gölün üzerinde 25 santimetre kalınlığında buz tabakası oluştu. Son 15 yılın en soğuk kışını yaşayan Simavlılar da göl üzerinde yürüyüş yaparak, kışın keyfini çıkardı. 
   
   Televizyonun içinden 15 kilo C - 4 çıktı    İzmir Kadifekale'de Terörle Mücadele Şubesi ekipleri tarafından gerçekleştirilen operasyonda, bir televizyonun içine gizlenmiş tahrip gücü son derece yüksek olarak bilinen C - 4 patlacıyı madde bulundu. Kuzey Irak'tan getirildiği öğrenilen C4'ü evinde saklayan Abdullah Dündar 45 gözaltına alındı. İfadesinde kendisinin sadece bombayı saklamakla görevli olduğunu söyleyen Dündar, patlayıcının nerede kullanılacağını bilmediğini anlattı. 
   Dündar, tarihini bilmediği bir zamanda bomba uzmanı bir ya da iki kişinin gelerek patlayıcıları teslim alacağını da belirtti. 
   
   Kamplara gidişi organize etti... 
   Konya'da önceki gün yapılan operasyonla yakalanarak İstanbul'a getirilen ve İstanbul'daki saldırılarla bağlantısı olduğu iddia edilen Harun İlhan'ın, El Kaide'nin Türkiye'deki yapılanmasından sorumlu olduğu öne sürüldü. İlhan'ın, İstanbul'daki saldırılarda kullanılan bombaları imal eden Fevzi Yitiz'le de irtibat kuran kişi olduğu belirtildi. İstihbarat birimlerince bombalı eylemlerin ardından takibe alınan İlhan, önceki gün Konya'da El Kaide'yle bağlantısı olduğu öne sürülen 7 kişiyle birlikte gözaltına alındı. Örgütle bağlantısı olduğu öne sürülen 4 kişiyle birlikte İstanbul'a getirilen İlhan, dün devam edilen sorgulamasında örgütün Türkiye'deki yapılanması hakkında bilgi verdi. 
   İddiaya göre, İlhan, El Kaide'nin İmamlar Birliği grubunun dört yöneticisinden biri olan Adnan Ersöz'le yakın arkadaş. İlhan ve Ersöz, yurtdışında savaşmak isteyen kişilerle irtibata geçerek, bunların eğitim kamplarına gitmesini sağladı. Ersöz ayrıca, kamplardaki askeri, siyasi ve dini eğitimi organize ediyordu. 
   35. tutuklama 
   Bu arada, İstanbul'da düzenlenen intihar eylemlerindeki patlayıcı maddenin benzerlerinin yapımında kullanılan malzemelerle yakalanan Mehmet Kuş tutuklandı. Böylece saldırıların ardından tutuklananların sayısı 35'e ulaştı. 
   
   RTÜK, Star Haber'e 4 gün ceza verdi    Radyo ve Televizyon Üst Kurulu RTÜK , Başbakan Recep Tayyip Erdoğan'a yönelik haberler nedeniyle Star TV'nin haber bültenlerinin 4 gün yayından kaldırılmasını karara bağladı. RTÜK'ün, "program durdurma cezasını" ilk kez ulusal bir kanala uyguladığına dikkat çekilirken, Star TV'nin 4 gün üst üste, ana haber bültenlerinin yayın saatinde "trafik, çevre sağlığı, sigaranın zararları, kadın ve çocuk hakları, uyuşturucuyla mücadele, Türk dilinin düzgün kullanımı" konulu eğitici programlar yayımlayacağı belirtildi. 
   
   Testereyle seyahat alışkanlık oldu    THY'NİN İstanbul - Bodrum seferinde yaşanan motorlu testere skandalı dün THY'nin Elazığ seferinde tekrarlanacaktı. Yurtdışından gelen Osman Aktaş, motorlu testeresini uçağa almak istedi. Ancak havalimanı polisi bu kez aynı hataya düşmedi. Önce testereyi ambalajından çıkarıp inceledi. Daha sonra, içindeki ve yedek yağın dökülmeden uçağa alınamayacağını söyledi. Testere terminal dışına çıkarılarak, yağı boşaltıldı. Tekrar paketlendikten sonra, bagaj işlemleri yapılıp kargo bölümüne gönderildi. 
   
   Sağlıkçılar bugün yine iş bırakıyor    SAĞLIK ve Sosyal Hizmet Emekçileri Sendikası SES ve Türk Tabipleri Birliği TTB , 5 Kasım'daki eyleme rağmen, taleplerine hükümetten yanıt alamadıkları gerekçesiyle bugün yeniden eylem yapacak. İş bırakma eylemi sırasında, ilköğretim okullarındaki kızamık aşı kampanyası sürdürülecek. Acil servisler, eylem sırasında polikliniklerde görevli hekimlerce takviye edilecek. Tüm hekimler, her yaştaki acil hastalar ve çocukların mağdur olmamaları için özen gösterecek. 
   
   Polislere el bombalı saldırı    DİYARBAKIR'DA devriye gezen polis arabasına bir terörist tarafından el bombalı saldırı düzenlendi. Saldırgan olay yerinden yaya olarak kaçarken, el bombasının patlamaması can kaybını önledi. Yeniköy Mezarlığı bölgesinde otomobille devriye görevi yapan iki polise, dün gece 21.15 sıralarında el bombası atıldı. Bombanın patlamaması can kaybını önledi. Olaydan sonra kaçan saldırganın yakalanması için polis alarma geçerek bölgede operasyonlara başladı. 
   
   
</TEXT>
</DOC>
