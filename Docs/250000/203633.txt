<DOC>
<DOCNO> 203633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/spor/ydemirkol.html </URL>
<DATE> 2003/12/22/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Kilit Van Hooijdonk 
</HEADLINE>
<TEXT>

   
   Öncelikle şunu söylemek gerekiyor. Fenerbahçe'nin ikinci yarıda orta sahayı rakibe bırakıp, kontr kovaladığı futbol tarzında Van Hooijdonk ile başarılı olması mümkün değil. Daum bu oyun tarzı için ya Van Hooijdonk'tan vazgeçip ona bir alternatif bulacak, ya da asla böylesine geri çekilmeyecek. 
   Başa dönelim, bilmem televizyonda görülebildi mi, ilk gol öncesi Selçuk'un Aurelio'ya gideceği yeri eliyle göstererek ceza sahası içine koşuşunda hiçbir müdahaleyle karşılaşmayışı ve golün pasını verişine dikkat etmeli. Bu pozisyon aslında ilk yarının özetiydi. Fenerbahçe orta sahası, Malatyalı hatdaşlarının sağladıkları büyük bir kolaylıkla oynadılar. Topla oynamak için çok zaman ve alanları vardı. Fenerbahçe orta sahası oyun hakimiyetini böylece ele geçirdi. Bu ölümcül bir yanlıştı. Çünkü üst seviyedeki bir orta saha oyuncusuna topla bir saniyeden fazla oynama şansı tanırsanız, bugünün futbolunda sizi yıkar. Bunu bütün bir 45 dakika yaparsanız, sizi perişan ederler. 
   Şu bir gerçek ki, verilen yanlış ve verilmeyen iki net penaltı bir tarafa, Fenerbahçe, ceza sahası içinde biraz başarılı olabilse maçı ilk yarıda koparırdı. Savunma yönünde böylesine kötü olan Malatya orta sahası, hücum yönünde de etkisizdi. Attıkları spektaküler gol dışında başarılı olamayışları, rakip hatdaşlarının onlara zaman ve alan bırakmayışındandı. Özellikle Selçuk onları asla rahat bırakmadı. Ve onu beğenmeyenler bir yana, Türkiye'de bu bölgedeki Trabzonsporlu Hüseyin ile birlikte en umut vaat eden oyuncu olduğunu ispatladı. 
   İkinci yarı Ziya Doğan'ın, Mithat'ı oyuna alışı ve Fenerbahçe'nin geriye çekilmesiyle ev sahibinin sıkıntıları ortadan kalktı. Başta da belirttiğim gibi, Van Hooijdonk ile bu oyunu oynamak mümkün değildi. Ve Malatya art arda pozisyonlar buldu, beraberliği de sağladı. Ancak doğrusu Fenerbahçe ilk yarıdaki oyun tarzıyla devam etse, Malatyaspor'un rakibini zorlayacak ne gücü ne de niyeti vardı. Son 5 dakikadaki Fenerbahçe baskısı ve Malatya'nın sinmesi de bu durumun açık bir göstergesi. 
   
      
   
</TEXT>
</DOC>
