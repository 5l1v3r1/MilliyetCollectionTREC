<DOC>
<DOCNO> 202295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo30.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex Fenerbahçede gibi... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Asbaşkan Mahmut Uslu ve yönetici Hakan Bilal Kutlualp'in, görüştükleri oyuncuların transferini sonuçlandırmak için Brezilya'ya gittiklerini söyledi. 
     Özdemir, AA muhabirine yaptığı açıklamada, yönetici arkadaşlarının henüz bir görüşme yapmadan, basında ''transferlerin tamamlandığı'' şeklinde haberler çıktığını belirterek, ''Arkadaşlarımız daha yeni Brezilya'ya ulaştı. Orada görüşmeler yapacaklar. Henüz hiçbir şey netleşmedi'' dedi. 
     Alex de Souza ile sezon başından beri görüştüklerini kaydeden Nihat Özdemir, ''Olumlu gelişmeler olunca, arkadaşlarımız transferleri sonuçlandırmak amacıyla Brezilya'ya gitti. Alex'in yanı sıra bir oyuncu daha alacağız. Transferleri tamamladığımız zaman basına gerekli açıklamayı yapacağız. Ama imza atılmadan 'bitti' diyemeyiz. Anlaşma bozulabilir'' diye konuştu. 
     Bu arada, Fenerbahçe'nin, Alex'i sezon sonuna kadar kiralayıp bu oyuncunun bonservisine ortak olacağı, iki tarafın da memnun kalması halinde sezon sonunda transfer önceliğinin sarı-lacivertli kulüpte bulunacağı bildirildi. 
     
</TEXT>
</DOC>
