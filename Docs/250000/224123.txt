<DOC>
<DOCNO> 224123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/guncel/gun00.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'DE HANGİ OKULLAR BAŞARILI 
</HEADLINE>
<TEXT>
   Anadolu lisesi sayısı arttı başarı ise yerinde saydı 
   2003 Öğrenci Seçme Sınavı Sonuçları'na göre Anadolu liselerinin başarı oranı yüzde 47'de kaldı. Her ile Anadolu lisesi mantığıyla açılan okullar ÖSS'de hayal kırıklığı yarattı 
      Sibel Kahraman 
   
   Yüz binlerce öğrenci "okul - özel ders - dershane" üçgeni içinde üniversite sınavlarına hazırlanırken, ÖSYM'nin hazırladığı "Ortaöğretim Kurumlarına Göre 2003 Öğrenci Seçme Sınavı Sonuçları" eğitimde büyük çelişkiyi ortaya koydu. Bazı okullar tek bir öğrencisini dahi lisans programlarına gönderemezken bazıları da tüm öğrencilerini üniversiteye yerleştirmeyi başardı. 
   
   Sıralamada ilk 10 
   Ortaöğretim Kurumlarına Göre 2003 Öğrenci Seçme Sınavı Sonuçları kitabındaki verileri dikkate alan Özel Üsküdar Fen Lisesi idarecileri ÖSS puanına göre Türkiye'nin ilk 10 okulunu sıraladı. 
   Türkiye genel başarı sıralamasında Anadolu liselerinde sayısal puan türünde Ankara Gazi Anadolu Lisesi, sözel ve eşit ağırlıklı puan türünde de Galatasaray Lisesi birinci oldu. Köklü Anadolu liseleri başarılarıyla ön sıralarda yer alırken, sınav sonuçları plansız programsız, altyapısı olmadan açılan okulların, başarısızlığını da ortaya koydu. Anadolu liselerinin 2003 ÖSS'de başarıları yüzde 47'de kaldı. 
   
   Yüzde 5'e düştü 
   "Her ile Anadolu lisesi" mantığıyla açılan özellikle Anadolu'daki okulların 4 yıllık lisans programlarına öğrenci kazandırma başarısı ise yüzde 5'lere kadar düştü. Erzurum Aşkale Anadolu Lisesi'nden sınava giren 36 öğrencinin yalnızca 2'si 4 yıllık lisans programına yerleşti. 
   Ankara Kazan Mustafa Hakan Güvençer Anadolu Lisesi yüzde 14.54, Adıyaman Gölbaşı Anadolu Lisesi yüzde 11 oranında lisans programlarına öğrenci kazandırdı. Okulun sınava giren 79 öğrencisinden 9'u lisans programına yerleşti. Adıyaman Kahta Anadolu Lisesi'nden sınava giren 88 öğrenciden yalnızca 13'ü yerleşebildi. 
   
   'Öğrenciler iyi ama...' 
   İdareciler, en büyük sorunun altyapı, öğretmen gibi sorunların çözülmeden Anadolu liseleri sayısının artırılması olduğunu belirterek, "Sınavla en iyi öğrenciler seçiliyor. Ancak olanaksızlıklar nedeniyle bu öğrenciler çok iyi yetiştirilemiyor" dediler. 
   
   Fen liseleri birinci geldi    2003 üniversite sınavında en başarılı okullar fen liseleri oldu. Devlet fen liseleri arasında İzmir Fen Lisesi, özel fen liselerinden de Yamanlar Fen Lisesi sayısal puan türünde birinci sırada yer aldı. Fen liseleri lisans programlarına öğrenci göndermede de başarılı. Eyüboğlu Fen Lisesi'nden sınava giren 14 öğrencinin tamamı, Özel Kültür Fen Lisesi'nin 43 öğrencisinden 42'si, İstanbul Atatürk Fen Lisesi'nin 85 öğrencisinden 84'ü lisans programlarını kazandı. 
   
   Yüzde 63'ü lisans için 
   Devlet fen liselerinden Y-ÖSS için başvuran 4 bin 756 adaydan 3 bin 152'si yüzde 66.3 lisans programlarına, 49'u açıköğretim programlarına, 1'i de ön lisans programına yerleşti. Özel fen liselerinden mezun 2 bin 543 adaydan 1487'si yüzde 58.5 lisans programlarına, 3'ü ön lisans programlarına, 72'si açıköğretim programlarına kayıt yaptırma hakkı kazandı. 
   
   YARIN Özel Liseler    
   
   
   
</TEXT>
</DOC>
