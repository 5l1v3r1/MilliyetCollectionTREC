<DOC>
<DOCNO> 203800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur37.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Aksu "Polis maaşlarının arttırılması için çalışma yapıyoruz" 
</HEADLINE>
<TEXT>

     TBMM Genel Kurulu'nda İçişleri Bakanlığı, Emniyet Genel Müdürlüğü, Jandarma Genel Komutanlığı, Sahil Güvenlik Komutanlığı, Tarım ve Köyişleri Bakanlığı, Tarım Reformu Genel Müdürlüğü ve Köy Hizmetleri Genel Müdürlüğü'nün 2004 yılı bütçeleri kabul edildi. 
     İçişleri Bakanı Abdulkadir Aksu, milletvekillerinin, ''Hizbullah operasyonuna katılan emniyet müdürlerinin görev yerlerinin değiştirilmesi'' ile ilgili sorularını yanıtlarken, emniyet müdürlerinin yönetici ve koordinatör konumunda bulunduğunu, şube müdürlüğünün ise uzmanlık gerektirdiğini ifade etti. 
     Aksu, Adana'dan Bursa'ya atanan emniyet müdürünün bundan sonraki hizmetlerini Bursa'da sürdüreceğini, bunun da normal olduğunu ifade ederek, Adana ve Diyarbakır'da Hizbullah operasyonunu yürüten emniyet müdürlerinin Emniyet Genel Müdürlüğü'nde konu ile ilgili daire başkanı ve dairde başkan yardımcılığı görevlerine atandıklarını, daha önce Muğla'ya gönderilen bir emniyet müdürünün de eski görevine geri getirildiğini söyledi. Aksu, İmamlar Birliği ve Hizbullah örgütleriyle mücadeleyi yürüten daire başkanının 11 yıldır bu görevde olduğunu söyledi. 
     Abdulkadir Aksu, çarşı ve mahalle bekçilerinin emniyet sınıfından sayılmaları ve özlük haklarının iyileştirilmesiyle ilgili çalışmaların son aşamaya geldiğini de bildirdi. İçişleri Bakanı Aksu, polislerin ücretleri, özlük hakları, çalışma saatleri ve emeklilikleriyle ilgili çalışmaların sürdüğünü, çalışma saatlerinin aşağıya çekilmesi veya fazla mesai ödenmesi formülleri üzerinde durulduğunu belirtti. 
     Abdulkadir Aksu, SP Genel Başkanı Necmettin Erbakan'ın mahkum olduğu ve kamuoyunda ''Kayıp trilyon davası'' olarak bilinen davayla ilgili soruları da cevaplandırdı. Aksu, bu davada kendisi gibi genel başkan yardımcısı olduğu için yargılanan ve seçilemedikleri için dokunulmazlıkları kaldırılan sanıkların beraat ettiklerini hatırlattı. 
     Daha sonra yapılan oylamada İçişleri Bakanlığı ile Tarım ve Köyişleri Bakanlığı'nın 2004 yılı bütçeleri kabul edildi. 
     TBMM Başkanvekili Yılmaz Ateş, yarın saat 11.00'de Maliye Bakanlığı bütçesi ile gelirler bütçesini görüşmek üzere TBMM Genel Kurulu'nu kapattı. 
     
</TEXT>
</DOC>
