<DOC>
<DOCNO> 223939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/spor/spo04.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan yasak 
</HEADLINE>
<TEXT>

   Trabzonspor'un hocası, Gençlerbirliği ile yapacakları kupa maçına kadar ligden başka bir şey konuşulmaması konusunda oyuncularını uyardığını söyledi 
      
   'Eldekiler gider' 
   BORDO - Mavili ekibin teknik patronu Ziya Doğan, dün düzenlediği basın toplantısında başarılarının büyütülmemesi gerektiğini söyledi. Tecrübeli hoca, "Dikkatimizi lige çevirmezsek elimizdekileri kaybederiz. Beklentiler arttı. Şimdi yere sağlam basmalıyız. Takımda Gençlerbirliği kupa maçına kadar ligden başka bir şey konuşulmasını yasakladım" dedi. 
   
   Beş önemli basamak 
   İYİ yolda olduklarını kaydeden Doğan, "Daha da iyiye gideceğiz. Ancak içinde bulunduğumuz dönemi de çok iyi şeklinde niteleyemeyiz" ifadelerini kullandı. Denizlispor maçına büyük önem verdiklerinin altını çizen Trabzonspor'un çalıştırıcısı, "Ligde önümüzdeki beş haftayı kayıpsız geçersek, kader dönemecini kayıpsız atlatmış oluruz" diye konuştu. 
   
   Yıldızlara izin yok 
   TAKIMDA ayrılmak isteyen oyuncuların durumuyla ilgili soruları da yanıtlayan Ziya Doğan, şöyle devam etti "Mehmet Yılmaz'ın böyle bir tavrı yok. Şu anda bizimle, gelecekte de öyle olacak. Hüseyin'in konuşmaları da yanlış işlenmesin. Bizim dönemimizde de böyle duygusal zamanlarımız olurdu. Bunu da 'Hüseyin bıraktı, gidiyor' gibi algılamayalım." 
   
   Trabzonspor'da yıldızlar sahada    Fatih oynayacak 
   KONTROLLÜ bir şekilde çalışan Fatih Tekke'nin başağrısı nedeniyle sıkıntı yaşadığı bildirildi. Nöroşirurji uzmanı yönetici Ahmet Çubukçu, tecrübeli futbolcunun bunun dışında herhangi bir şikayeti bulunmadığını söyledi. Fatih'in takımla birlikte bugünden itibaren taktik idmanlara çıkabileceği bildirildi. Fatih Tekke'nin yanı sıra kasıklarında ağrıları bulunan Gökdeniz ve Hüseyin'in de Denizli önünde görev alabileceği öğrenildi. 
   
   Hasan el üstünde 
   TEKNİK Direktör Ziya Doğan, Hasan'a övgüler yağdırdı. Maxim Romaschenko'nun cezasının bittiğini hatırlatan Doğan, "Ancak Hasan'ı da kesmek istemiyorum. Bir formül bulacağız. Hasan son maçlarda verdiğim tüm görevleri yerine getirdi. Örnek gösterebileceğim oyunculardan biri. Kilo verdi, oynamadığı halde sürekli çalıştı ve kendini her zaman hazır tuttu. Yedi oyuncum kart sınırında ama bunların maçlara çıkmamak gibi bir hakkı yok" dedi. 
   
   
</TEXT>
</DOC>
