<DOC>
<DOCNO> 232260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun33.html </URL>
<DATE> 2004/04/17/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Rum kesiminde yeni bir anket ve yüzde 73 "hayır"... 
</HEADLINE>
<TEXT>

     Kıbrıs Rum kesiminde yapılan yeni bir ankette, 24 Nisan'da referanduma sunulacak Annan planına Rum halkının yüzde 73'ünün ''hayır'', yüzde 13'ünün 'evet' diyeceği ortaya çıktı. 
     Simerini gazetesine göre, Cypronetwork Marketing Research Ltd. şirketinin Annan planıyla ilgili yaptığı ve 622 Rum'un katıldığı anket sonuçları açıklandı. 
     Anket sonuçlarına göre, Rumların yüzde 73'ü plana karşı olduğunu belirtirken, yüzde 13'ü plana ''evet'' dedi. Yüzde 12'si de tarafsız olduğunu bildirdi. Geriye kalanlarsa bilmiyorum yanıt yok cevabını verdi. 
     Haberde, partilere göre verilen yanıtlardaysa NEO ve Rum Ekologlar ve Çevreciler Partisi'nden herkesin plana ''hayır'' dediği kaydedildi. 
     AKEL seçmenlerinden yüzde 69'u ''hayır'', yüzde 17'si ''evet'', DİKO seçmenlerinden yüzde 87'si ''hayır'', yüzde 26'sı ''evet', DİSİ seçmenlerinden yüzde 63'ü ''hayır'', yüzde 23'ü ''evet'', EDEK seçmenlerinden yüzde 85'i ''hayır'', yüzde 10'u ''evet', ADİK seçmenlerinden yüzde 75'i ''hayır'', yüzde 25'i ''evet'', EDİ seçmenlerinden yüzde 33'ü ''hayır'', yüzde 67'si ''evet'' yanıtını verdi. 
     Ankete katılan AKEL seçmenlerinin yüzde 48'si, DİKO seçmenlerinin yüzde 68'i, DİSİ seçmenlerinin yüzde 26'sı ve EDEK seçmenlerin yüzde 65'i partilerinin Annan planıyla ilgili tutumundan çok memnun olduklarını belirtti. ''Planın olumsuz yanları nedir '' sorusuna karşılık Rumların yüzde 55'i Türkiye'nin müdahale hakkı, yüzde 43'ü ''yerleşiklerin'' yasallaştırılması, yüzde 39'u tüm göçmenlerin evlerine geri dönememesi, yüzde 35'i insan haklarının ihlali, yüzde 31'i ulusal kimlik yoksunluğu, yüzde 26'sı Rum Milli Muhafız Ordusu'nun RMMO dağılması, yüzde 24'ü tazminat konusunun tatmin edici olmaması, yüzde 22'si Kuzey'e dönecek Rumların seçme-seçilme haklarından mahrumiyeti yanıtını verirken yüzde 1'i planın olumsuz yanlarının bulunmadığını belirtti. 
     ''Planın olumlu yanlarına'' ilişkin soruyaysa yüzde 33'ü göçmenlerin geri dönüşü, yüzde 25'i toprakların geri verilmesi, yüzde 14'ü askerlerin ayrılması, yüzde 10'u ''yerleşiklerin'' ayrılması, yüzde 5'i güvenliğin desteklenmesi, yüzde 4'ü AB normlarının uygulanması cevabını verdi. 
     ''Rum yönetimi lideri Tasos Papadopulos'un açıklamasından kararınız etkilendi mi ' sorusuna, yüzde 55'i kararlarının etkilenmediğini, yüzde 23'ü kararlarının yeterince veya çok etkilendiğini, yüzde 19'u az etkilendiği yanıtı verdi. 
     
</TEXT>
</DOC>
