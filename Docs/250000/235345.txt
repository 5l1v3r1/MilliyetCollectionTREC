<DOC>
<DOCNO> 235345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur24.html </URL>
<DATE> 2004/04/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Münir Ceylan'a 11 yıl sonra beraat... 
</HEADLINE>
<TEXT>

     Petrol-İş Sendikası eski Genel Başkanı Münir Ceylan, 11 yıl önce hapis cezasına çarptırıldığı davada yeniden yapılan yargılama sonucu beraat etti. 
     İstanbul 1 No'lu DGM'deki duruşmada Mahkeme Heyeti, 1993 tarihinde Ceylan hakkında verilen mahkumiyet kararını yasa değişikliği nedeniyle iptal etti. Mahkeme, TCK'nın 312. maddesi uyarınca "halkı sınıf ve ırk farklılığı gözeterek kin ve düşmanlığa tahrik etmek" suçundan hakkında dava açılan Ceylan'ın beraatini kararlaştırdı. 
     Münir Ceylan'ın avukatı Hasip Kaplan, "kararın, yasalarda yapılan değişiklik sonucu Avrupa İnsan Hakları Sözleşmesi'ne aykırı hüküm giyen kişilerin yeniden yargılanmasıyla ilgili düşünce suçu açısından verilen ilk beraat hükmü" olduğunu söyledi. 
     "Karar, düşünce özgürlüğü alanındaki reformların hayata geçirilmesidir" diyen Kaplan, 11 yıldır siyasi yasağı bulunan Ceylan'ın bu yasağının kalktığını, yeniden sendikacı olabileceğini ve medeni haklarını kullanabileceğini ifade etti. 
     Kaplan, yeniden yargılamayla çıkan bu beraat kararının ilk olduğunu, diğer davalara emsal oluşturabileceğini söyledi. 
     
</TEXT>
</DOC>
