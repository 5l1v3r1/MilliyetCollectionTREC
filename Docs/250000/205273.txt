<DOC>
<DOCNO> 205273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/siyaset/asiy.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Meclis'te değil de, kışlada gibiyim ..' 
</HEADLINE>
<TEXT>

   Meclis'teki mareşal üniformalı Atatürk resminin değiştirilmesi gerektiğini söyleyen Hüsrev Kutlu "Gün boyu Meclis'teki askerleri dinliyorum. Kışlada gibiyim..." diyor 
      GÜNSELİ ÖNAL Ankara 

   
   TBMM Dokunulmazlıkları Araştırma Komisyonu Başkanı Hüsrev Kutlu, muhalefet kulisinde yer alan büyük boy "Mareşal üniformalı Atatürk" resminin yerine "Cumhurbaşkanı kıyafetli Atatürk" resminin asılmasını istedi. Kutlu, üniformasız bir Atatürk resminin "sivil bir Meclis"e daha uygun olacağını söylerken, "Kendimi kışlada gibi hissediyorum" dedi. 
   ANKA'ya mareşal üniformalı Atatürk resminin sivil meclise yakışmadığını kaydeden Kutlu, Milliyet'e yaptığı açıklamada da, bu resmin Meclis'teki odalara ve salonlara standart olarak asıldığını söyledi. 
   Kutlu, "TBMM'de Atatürk'ün bu resmi yerine cumhurbaşkanı kıyafetli bir resminin olması daha iyi olur. Bu halı hediye edildiği için duvara asılmış olabilir. Ama Meclis'in parası pulu var, Atatürk'ün Cumhurbaşkanı olarak smokinli resmi işlenen bir halı yaptırılıp, diğeri Genelkurmay Başkanlığı'na armağan edilebilir" dedi. 
   
      Meclis askeri kışla gibi 
   TBMM'de bir tabur askerin görev yaptığını, Halkla İlişkiler Binası'ndaki odasının da Meclis'teki kışlaya en yakın odalardan biri olduğunu belirten Kutlu, şöyle konuştu 
   "Odamda akşama kadar askerlerin sofra duasından diğer marşlara kadar hepsini dinlemek zorunda kalıyorum. Sonra askerler hep birlikte 'Sağ ol' diye bağırdığında, bazen odamdaki misafirler irkiliyor, neler olduğunu soruyor. Meclis'te kendimi askeri kışlada gibi hissediyorum. Ama işte bunlar gündeme getirip tartışamayacağımız konular. Hiçbir ülkenin meclisinin içinde bir tabur yok. Bu konular açıldığında, 'aman kimseyi rahatsız etmeyelim, germeyelim' deniliyor. Oysa askerlerin bu tür şeylerden rahatsız olmayıp Meclis'in sivilleşmesine öncü olması lazım. Bu konuda milletvekillerinin kanuni tedbirler alması hoş kaçmayabilir. Genelkurmay Başkanı Orgeneral Hilmi Özkök, Avrupa'da görev yapmış, çağdaş bir kişi. Böyle Genelkurmay Başkanımız olması, bizim için şans." 
   
   
   
</TEXT>
</DOC>
