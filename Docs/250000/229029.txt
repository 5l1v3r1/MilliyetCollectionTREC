<DOC>
<DOCNO> 229029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo22.html </URL>
<DATE> 2004/04/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gürsoy Ali Aydın, hak ettiğinden fazla gündemde kaldı... 
</HEADLINE>
<TEXT>

     Galatasaray ile Beşiktaş arasında oynanan derbi maçın yankıları sürerken, Galatasaray Kulübü 2. Başkanı ve Futbol Şube Sorumlusu Ergün Gürsoy, karşılaşma sonrası yaşanan gelişmeleri değerlendirdi. 
     Merter'de bir hazır giyim mağazasının açılışına katılan Gürsoy, basın mensuplarının sorularını yanıtladı. Maç sonrasında ''Federasyon Ali Aydın'ın cezasını vermezse biz veririz'' şeklindeki demecinin ''Ne anlam taşıdığı '' şeklindeki bir soru üzerine Ergün Gürsoy, şöyle konuştu 
     ''Biz hakim değiliz, savcı değiliz. Bizim vereceğimiz ceza ancak manevi olur, ne olabilir. Ne olur, öldürmekten beter edersin, adamın yüzüne bakmazsın, dışlarsın. Bunu sadece kendim olarak söylemedim, Türkiye'deki sporseverlere seslendim. Ayrıca Ali Aydın hak ettiğinden fazla gündemde kaldı.'' 
     
     AZİZ YILDIRIM'IN AÇIKLAMALARI 
     Ergün Gürsoy, Fenerbahçe Kulübü Başkanı Aziz Yıldırım'ın bugün yaptığı açıklamalar hakkında görüşlerinin sorulması üzerine de ''Kendisi bana hak vermek için bunları belirtmedi, sadece doğruları söyledi'' dedi. 
     Beşiktaş Kulübü Başkanı Serdar Bilgili'nin kendisine yönelttiği tepkileri de değerlendiren Gürsoy, ''Serdar bey benim dostumdur. O da camiasına bir mesaj vermek zorundadır. Bir camianın başkanıdır, saygı duyarım. Ayrıca söylediklerinde beni rencide edecek bir şey yok. Herkes istediğini söyleme hakkına sahiptir'' şeklinde konuştu. 
     Gürsoy, ''Ali Aydın'ı bir daha Galatasaray maçlarına verirlerse ne yaparsınız '' şeklinde bir soruyu da, ''Biz çıkar 3 puan alırız. Ben isterim gelsin, eğer hakemlik yapacaksa bizim maçlara gelsin'' yanıtını verdi. 
     
     BEŞİKTAŞLI AHMET YILDIRIM DA AÇILIŞTA 
     Giyim mağazasının açılışına Gürsoy'un yanı sıra Galatasaraylı futbolcular Batista, Prates ve Ümit Karan ve Beşiktaş'tan Ahmet Yıldırım da katıldı. 
     Ergün Gürsoy, Ahmet Yıldırım ile biraraya gelirken, Trabzonsporlu olduğunu belirten bir kişi bu sırada '''Başkanım sen Trabzonspor'un başına gel, bu birikimle bizi şampiyon yaparsın. Ahmet de efendi, terbiyeli çocuk, O da Galatasaray'a dönsün'' diyerek isteklerini dile getirdi. 
     
</TEXT>
</DOC>
