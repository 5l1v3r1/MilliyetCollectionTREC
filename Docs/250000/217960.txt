<DOC>
<DOCNO> 217960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun31.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen İspanya'ya yatırıma kimse bir şey demiyor 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Almanya'da muhalefetteki Hıristiyan demokratların Türkiye'nin AB'ye üyeliğinin Almanya'ya yılda 4 milyar euroya mal olacağı yolundaki iddialarını İspanya örneği vererek reddetti. 
     Verheugen, "İspanya'ya yapılan yatırımlara kimse bir şey demiyor. Türkiye konusunda hangi parametreler geçerli olacağını şimdiden söylemek mümkün değil. Ortaya atılan rakamlar saçmalıktan başka bir şey değil" dedi. 
     Alman Sosyal Demokrat Parti'nin SPD Berlin'deki merkezinde konuşan Verheugen, Hıristiyan demokratların bu tür açıklamalarda bulunurken biraz daha dürüst ve adaletli olmalarını istedi. 
     AB'nin Türkiye ile 1963'te imzaladığı ortaklık anlaşmasında tam üyelik perspektifinin yer aldığını hatırlatan Verheugen, CDU Genel Başkanı Angela Merkel'in "imtiyazlı ortaklık" teklifini anlamakta zorluk çektiğini ifade etti. Verheugen "Çünkü böyle bir ortaklık Türkiye ile zaten mevcut. Türkiye, Ortaklık Anlaşması'nın yanı sıra Gümrük Birliği'ne üyedir" dedi. 
     
     İslam dünyasına da mesaj 

     Verheugen, Batılı anlayışa göre demokrasiyi, insan haklarını, hukuk devleti kurallarını uygulamaya çalışan Türkiye'ye "istemiyoruz" denmesinin tüm İslam dünyası için sonuçlarından endişe duyduğu büyük bir mesaj olacağını söyledi. 
     
     Erdoğan da biliyor 

     Türkiye'nin AB'ye üyelik sürecinin nasıl sonuçlanacağı konusunda kesin bir şey söyleyemeyeceğini kaydeden Verheugen şöyle konuştu 
     "Başbakan Recep Tayyip Erdoğan Türkiye'nin üyeliğinin 28 AB ülkesi ile Avrupa Parlamentosu tarafından onaylanması gerektiğini ve bunun hiç kimse tarafından tahmin edilemeyecek bazı riskler içerdiğini biliyor. Ve hiç kimse de sonuçta Türkiye'nin AB'ye gireceği konusunda Erdoğan'a güvence veremez. Bunu kendisi de açıkça söylüyor. Ancak bu bir felaket olmaz. Sonuçta Türkiye'yi alabilecek aşamaya geldiğimizde Türkiye'deki reform süreci de artık dönülemeyecek bir aşamaya gelmiş olacaktır." 
     
</TEXT>
</DOC>
