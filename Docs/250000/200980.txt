<DOC>
<DOCNO> 200980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur54.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan ve Önal hakkında Meclis Soruşturması açıldı... 
</HEADLINE>
<TEXT>

     Devlet eski Bakanı ve Başbakan Yardımcısı Hüsamettin Özkan ile Devlet eski Bakanı Recep Önal hakkında Meclis Soruşturması açıldı. 
     TBMM Genel Kurulu'nda AK Parti İstanbul Milletvekili Hüseyin Besli ve 63 milletvekilinin, bakanlıkları sırasında ilgili kuruluşların raporlarının gereğinin yapılmasını geciktirerek ve gerekli tedbirleri zamanında almayarak görevlerini yerine getirmemek suretiyle Türkiye Halk Bankası'nın zarara uğramasına sebep oldukları iddiasıyla Devlet eski Bakanı ve Başbakan Yardımcısı Hüsamettin Özkan ile Devlet eski Bakanı Recep Önal hakkında verdiği Meclis Soruşturması açılmasına ilişkin önerge, 17 ret oyuna karşı 409 oyla kabul edildi. 438 milletvekilinin katıldığı oylamada 10 milletvekili çekimser kalırken 2 oy da boş çıktı. 
     TBMM İçtüzüğü'ne göre, Genel Kurul'da yapılacak ad çekme suretiyle 15 kişilik bir Soruşturma Komisyonu oluşturulacak. Komisyonda AK Parti'den 10, CHP'den 5 milletvekili görev yapacak. Ceza Muhakemeleri Usulü Kanuna göre hakimlerin davaya bakmasına veya karara katılmasına engel oluşturacak durumlarda bulunan, Meclis soruşturmasi önergesini veren veya daha önce TBMM'de ya da dışında bu konudaki görüşünü açıklamış milletvekilleri, bu komisyona seçilemeyecek. 
     Komisyonun çalışmaları gizli olacak. Bu komisyonun çalışmalarına kendi üyeleri dışında milletvekili katılamayacak. 
     Soruşturma komisyonu, raporunu anayasanın 100. maddesine göre kuruluşundan itibaren iki ay içinde verecek. Soruşturmanın bitirilmemesi halinde, komisyona iki aylık yeni ve kesin bir süre verilecek. Bu süre içinde raporun TBMM Başkanlığı'na teslimi zorunlu olacak. 
     Soruşturma komisyonu raporu, TBMM Başkanlığı'na verildiği tarihten itibaren 10 gün içinde bastırılarak hakkında soruşturma açılması istenen başbakan veya bakana gönderilecek ve milletvekillerine dağıtılacak. Rapor, üyelere dağıtımından itibaren 10 gün içinde görüşülecek. Bu görüşmeler de gizli oyla karara bağlanacak. 
     Komisyonun Yüce Divan'a sevk yönündeki raporları ile Genel Kurul'un Yüce Divan'a sevk kararlarında hangi ceza hükmünde dayanıldığı belirtilecek. 
     Komisyonun Yüce Divan'a sevk etmeme yönündeki raporlarının reddi, ancak Yüce Divan'a sevke dair verilen ve sevk kararının hangi ceza hükmüne dayanacağını gösteren bir önergenin kabulüyle mümkün olabilecek. 
     Yüce Divan'a sevk kararı ancak üye tam sayısının salt çoğunluğu ile alınacak. 
     TBMM'ce Yüce Divan'a sevk kararı alınırsa dosya, en geç 7 gün içinde Başbakanlıkça dizi pusulasına bağlanarak Anayasa Mahkemesi Başkanlığı'na gönderilecek. 
     
</TEXT>
</DOC>
