<DOC>
<DOCNO> 233620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur42.html </URL>
<DATE> 2004/04/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Öğrencilere doğum kontrol eğitimi... 
</HEADLINE>
<TEXT>

     Cumhuriyet Üniversitesi'nde CÜ düzenlenen konferansta, öğrencilere doğum kontrolü yöntemleri hakkında bilgi verildi. 
     CÜ Kültür Merkezi'nde düzenlenen ''Gebeliği Önleyici Yöntemler'' konulu konferansta, Sağlık Meslek Yüksekokulu Öğretim Görevlileri Gülay Yıldırım, Dilek Bilgiç ile Araştırma Görevlisi Sultan Gerçek, öğrencilere doğum kontrolünde kullanılan yöntemler hakkında, slayt görüntüleri eşliğinde bilgiler verdi. 
     Öğretim Görevlisi Gülay Yıldırım, amaçlarının öğrencilerin doğum kontrolü yöntemleri hakkında bilgilenmelerini ve bilinçlenmelerini sağlamak olduğunu belirterek, ''Böylece gençlerin geleceğe ait planlarını gerçekleştirebilmeleri sağlanarak, özelde kendi sağlıklarının ve kariyerlerinin devamlılığına, genelde ise aile ve ülke sağlığına katkıda bulunacaktır'' dedi. 
     Türkiye'deki en önemli sağlık sorunlarından birisinin aşırı doğurganlık ve buna bağlı sorunlar olduğuna dikkat çeken Yıldırım, bu sorunlardan bazılarının nüfus artışına bağlı işsizlik, çevre kirliliği, kişi başına düşen milli gelirin azalması, beslenme ve eğitim olanaklarının yetersizliğiyle, anne-bebek ölümlerinin ve düşüklerin getirdiği sağlık sorunları olduğunu söyledi. 
     
     ''ÖNLEYİCİ YÖNTEMLERİN KULLANIMI AZ'' 
     Türkiye'de istatistik verilere bakıldığında gebeliği önleyici yöntemleri bilenlerin oranının yüzde 98.7 olmasına karşın, etkili gebeliği önleyici yöntem kullanımının yüzde 37.7 olduğuna dikkat çeken Yıldırım, ''Ailelerin sahip olmak istedikleri çocuk sayısı 2 iken, sahip olunan çocuk sayısı 4'tür. Bu durum ailelerin doğurganlıklarını planlamada yeterince başarılı olmadıklarını göstermektedir'' diye konuştu. 
     Öğrencilere doğum kontrol yöntemleri ve bunları kullanırken dikkat edilmesi gerekenler konusunda görüntüler eşliğinde bilgiler veren Yıldırım, düzenlediği balon şişirme yarışmasında birinci gelen öğrenciye prezervatif hediye etti. 
     
     ''ÖĞRENCİLERDEN SORULAR'' 
     Prezervatif kullanımı hakkında öğrencilerden soru sormalarını isteyen Yıldırım, çoğunluğunu kız öğrencilerin yönelttiği ''prezervatif bel ağrısı yapıyormuş doğru mu '', ''prezervatifin duyarlılığı azalttığı söyleniyor doğru mu '' gibi soruları da cevapladı. 
     Konuşmaların ardından, doğum kontrol yöntemlerin gösterildiği stantlarda, yöntemler hakkında bireye özel bilgiler verilirken, öğrencilere prezervatif dağıtıldı, kullanımı hakkında açıklamalar yapıldı. 
     
</TEXT>
</DOC>
