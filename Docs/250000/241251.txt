<DOC>
<DOCNO> 241251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonyas08.html </URL>
<DATE> 2004/05/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yargıtay Ağız ve vücut kokusu boşanma nedeni değil 
</HEADLINE>
<TEXT>

     Yargıtay, ağız ve vücut kokusunun başlı başına boşanma nedeni sayılamayacağına karar verdi. 
     Yargıtay, davalı kadında varolduğu iddia edilen rahatsızlığın tedavisinin mümkün olup olmadığı ve rahatsızlığın evlilik birliğini koca için çekilmez hale getirip getirmediğinin sağlık kurulu raporu ile belirlenmesi gerektiğine hükmetti. 
     AA muhabirinin aldığı bilgiye göre, karısının ağız ve vücut kokusundan rahatsız olan koca, boşanma davası açtı. 
     Küçükçekmece Aile Mahkemesi, davayı kabul etti. 
     Kararın temyiz istemini görüşen Yargıtay 2. Hukuk Dairesi, yerel mahkemenin kararını oybirliğiyle bozdu. 
     Kararda, ağız ve vücut kokusunun başlı başına boşanma nedeni olmadığına işaret edildi. 
     Davalı kadında varolduğu iddia edilen rahatsızlığın tedavisinin mümkün olup olmadığı, davalının tedaviden kaçınıp kaçınmadığı ve bu rahatsızlığın evlilik birliğini davacı koca için çekilmez hale getirip getirmediğinin uzman hekimlerden oluşan sağlık kurulu raporu ile belirlenmesi gerektiği vurgulanan kararda, bu sonuca göre hüküm kurulması gerektiği kaydedildi. 
     Yerel mahkemece tebliğ edilen açıklamalı davetiyenin bu koşulları içermediği belirtilen kararda, davalı kadının daha sonra duruşmaya gelip hastaneye sevkini istediği halde bu konuda işlem yapılmamasının da doğru olmadığı ifade edildi. 
     Kararda, bu yönler araştırılıp incelenmeden eksik incelemeyle yazılı şekilde hüküm kurulmasının doğru bulunmadığı bildirildi. 
     
</TEXT>
</DOC>
