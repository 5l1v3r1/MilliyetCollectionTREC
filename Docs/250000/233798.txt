<DOC>
<DOCNO> 233798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun44.html </URL>
<DATE> 2004/04/22/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
İsrail yolcu uçakları füzelere karşı koruma sistemş kullanacak 
</HEADLINE>
<TEXT>

     İsrail havayolları şirketi El Al'ın, yolcu uçaklarını füzelere karşı koruma sistemleri ile donatacağı bildirildi. 
     İsrail Ulaştırma Bakanlığı'ndan yapılan açıklamada, bir El Al uçağının İsrail yapımı ''Uçuş Koruma'' sistemi ile donatıldığı belirtildi. 
     Bu sistem, uçağa yerleştirilmiş algılayıcılar aracılığı ile, uçağa karşı ısıya duyarlı herhangi bir roket fırlatıldığını belirlediğinde, otomatik olarak roketi saptırmayı ve uçağa isabet etmesini engellemeyi amaçlayan ''ateş topları'' fırlatıyor. 
     İsrail 2002'de Kenya'da bir İsrail yolcu uçağına füze saldırısı düzenlenmesinden sonra yolcu uçaklarındaki güvenlik önlemlerini geliştirme çalışmalarını hızlandırmıştı. 
     Terör örgütü El Kaide ile bağlantılı olduğu sanılan militanların fırlattığı roket, uçağa isabet etmemişti. 
     Bakanlık sözcüsü yeni füze koruma sistemi ile donatılmış ilk uçağın Haziran ayında sefere başlamasını planladıklarını söyledi. 
     Havayolu uzmanları sivil uçaklara bu tür askeri sistemler yerleştirmenin maliyetleri büyük ölçüde artıracağını savunuyor. 
     İsrail Ulaştırma Bakanlığı sözcüsü sistemin maliyeti konusunda açıklama yapmayı reddederken, hava ulaşımı kaynakları El Al'ın uçağına yerleştirilecek füzesavar sisteminin maliyetinin yaklaşık 1 milyon dolar olduğunu belirtiyor. 
     Ayrıca bu sistemin ısı-güdümlü roketlere karşı etkili olsa da radar-güdümlü roketlere karşı bir koruma sağlamayacağı kaydediliyor. 
     
</TEXT>
</DOC>
