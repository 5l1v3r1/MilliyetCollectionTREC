<DOC>
<DOCNO> 222828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo06.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, yarın Skipper Bologna takımıyla karşılaşacak... 
</HEADLINE>
<TEXT>

     Efes Pilsen Basketbol Takımı, Erkekler Avrupa Ligi 2. tur E Grubu 3. maçında yarın İstanbul'da İtalya'nın Skipper Bologna takımıyla karşılaşacak. 
     Abdi İpekçi Spor Salonu'nda saat 19.40'ta başlayacak maç Skytürk'ten naklen yayınlanacak. 
     2. turda oynadığı 2 karşılaşmadan birini kazanan Efes Pilsen, grubunda 2. sırada bulunurken, Skipper Bologna ise 2 galibiyet ile ilk sırada yer alıyor. 
     Efes Pilsen Antrenörü Oktay Mahmuti, Skipper Bologna'nın grubun en iddialı takımlarından biri olduğunu vurgulayarak, ''Dörtlü finale gitmek için evimizde oynayacağımız bu ve bunun gibi karşılaşmaları kaybetmeye tahammülümüz yok. Bu maçı alarak Tel Aviv yolunda önemli bir avantaj elde etmek istiyoruz'' dedi. 
     Tüm basketbolseverleri bu önemli karşılaşmaya davet eden Efes Pilsen Kulübü Genel Menajeri Engin Özerhun da ''Evimizde oynamanın avantajlarını kullanarak, bu zorlu karşılaşmadan galip ayrılacağımıza ve dörtlü final iddiamızı devam ettireceğimize inanıyorum'' şeklinde konuştu. 
     
</TEXT>
</DOC>
