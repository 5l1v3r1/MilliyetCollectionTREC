<DOC>
<DOCNO> 210441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo27.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Perugia'dan Okan Buruk için son hamle, Adriano Inter'de... 
</HEADLINE>
<TEXT>

     İtalyan gazeteleri, AC Perugia'nın FC Inter'den milli futbolcu Okan Buruk'u alabilmek için son bir hamle yapma hazırlığında olduğunu yazdı. 
     Tuttosport Gazetesi, bu konudaki dedikoduları, ''AC Perugia'nın orta alan oyuncusu Okan Buruk'u satın alması, Yunan oyuncu Yorgo Karagounis'i ise kiralaması bekleniyor'' cümlesiyle özetledi. 
     Corriere dello Sport Gazetesi ise ''Okan, Perugia'ya doğru'' diye başlık atarak, Türk oyuncunun AC Perugia'ya gitmeyi kabul etmesi durumunda, sonunda ilk 11'de oynama olanağına da kavuşmuş olacağına işaret etti. 
     
     ADRİANO YUVAYA DÖNDÜ 
     Öte yandan, Inter, Brezilyalı genç golcü Leite Ribeiro Adriano'yu renklerine bağladı. 
     Bir süre öncesine dek FC Inter ile AC Parma'nın ortak oyuncusu konumundaki Adriano'nun durumu netleşti. FC Inter, sezon sonunu beklemeksizin Adriano'yu transfer etmiş oldu. AC Parma'ya 22.5 milyon Euro artı Eliakwu ve Zicu'yu veren FC Inter, böylece ilk kez 2001'de transfer ettiği Adriano'ya yeniden kavuşmuş oldu. 
     Sözleşmeye göre 22 yaşındaki Adriano, 2008'e dek artık FC Inter'de top koşturacak. FC Inter, Adriano'yu ilk kez 2001'de renklerine bağlamış, ancak AC Fiorentina'ya kiralamıştı. Adriano, 2002 yılında ise bonservis bedelinin yarısını da ödeyerek Brezilyalı yıldıza ortak olan AC Parma'ya kiralanmıştı. Anlaşma, Brezilyalı yıldızın gerektiğinde FC Inter tarafından satın alınmasını da öngörmekteydi. FC Inter ile AC Parma arasında, dün varılan anlaşma sonucunda Brezilyalı Adriano da yuvaya dönmüş oldu. 
     
</TEXT>
</DOC>
