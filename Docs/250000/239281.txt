<DOC>
<DOCNO> 239281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun15.html </URL>
<DATE> 2004/05/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
ABD, Guantanamo'daki 20 Pakistanlıyı serbest bırakacak... 
</HEADLINE>
<TEXT>

     ABD'nin Küba'daki deniz üssü Guantanamo'da tuttuğu 20 kadar Pakistanlıyı serbest bırakmayı kabul ettiği bildirildi. 
     İçişleri Bakanlığı Ulusal Kriz Yönetimi Birimi müdürü Tuğgeneral Cevad İkbal Şema, Pakistanlıların serbest bırakılması konusunu geçen hafta Washington'a yaptığı ziyaret sırasında Amerikalı yetkililerle ele aldıklarını belirtti. 
     Şema, Amerikalı yetkililerin Guantanamo'da 40'dan fazla Pakistanlıyı tuttuklarını belirterek, bu kişilerden 20 kadarının ay sonuna kadar Pakistan'a döneceklerini söyledi. 
     Şema, terörizmle mücadele konusunda ABD ile eşgüdüm içinde çalıştıklarını da ifade etti. 
     İslamabad'daki Amerikan Büyükelçiliği ise Pakistanlı tutukluların serbest bırakılmasının planlandığı konusunda bilgileri olmadığını açıkladı. 
     ABD, Taliban ve El Kaide ile bağlantıları olduğu gerekçesiyle 44 ülkeden 600'ün üzerinde kişiyi Guantanamo'da tutuyor. 
     
</TEXT>
</DOC>
