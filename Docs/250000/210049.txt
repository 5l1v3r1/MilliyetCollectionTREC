<DOC>
<DOCNO> 210049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/spor/spo02.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağabey engeli 
</HEADLINE>
<TEXT>

   Fenerbahçe'nin transfer teklifine yeşil ışık yakan Hakan Yakın'ı, ağabeyi Murat Yakın'ın, "Orada para var, huzur yok. Benim başıma gelenleri biliyorsun" diyerek vazgeçirmeye çalıştığı öğrenildi 
      YUSUF KOBAL 

   
   Süper teklif 
   FENERBAHÇE'NİN renklerine katmak istediği Hakan Yakın, daha önce Sarı - Lacivertli takımda top koşturan ağabeyi Murat Yakın'ın engeliyle karşılaştı. Basel kulübünden ayda 70 bin İsviçre Frangı maaş alan yıldız oyuncunun, Fenerbahçe'nin astronomik teklifine hemen "evet" yanıtını verdiği ancak Murat Yakın'ın "Orada para var, huzur yok. Benim başıma neler geldiğini biliyorsun" diyerek kardeşini vazgeçirmeye çalıştığı öğrenildi. 
   
   Masaya oturdular 
   BASEL kulübü ile dün İsviçre'de masaya oturan yönetici Hakan Bilal Kutlualp ise bonservis ücretinde anlaşmaya varamadı. Genç oyuncunun 2.5 milyon Euro tutarındaki bonservisini indirmeye çalışan Fenerbahçe'nin bir iki gün içinde transfere noktayı koyması bekleniyor. İsviçre basını da Teknik Direktör Daum'un ısrarla istediği Hakan'ın Fenerbahçe'ye yakın olduğunu belirtirken, televizyonlar transferi ilk haber yaptılar. 
   
   Rüştü'yle anlaşamadılar    Masaya oturdular 
   BAŞKAN Aziz Yıldırım dün Rüştü'nün menajerleri Pini Zahavi ve Metin Stamati ile kulüp binasında bir araya geldi. Barcelona, milli kaleciyi 1.5 yıllığına ücretsiz kiralamayı kabul ederken, Rüştü'ye ödenecek para konusunda anlaşma sağlanamadı. Rüştü'nün istediği ücret ile Fenerbahçe'nin teklifi arasında 600 bin dolarlık bir farkın bulunduğu öğrenildi. 
   
   Taviz vermediler 
   İKİ tarafın da bu konuda taviz vermemesi üzerine Rüştü konusu bir kez daha kapandı. Başkan Aziz Yıldırım'ın "Bizim vereceğimiz rakam bu. Kararınızı bildirirsiniz" derken, Rüştü, görüşmelerle ilgili olarak, "Fenerbahçe beni istediğini belli eden koşullar ileri sürerse, koşa koşa bugün bile görev yapmaya gelirim. Ancak anlaşma şansı çok zayıf" açıklamasını yaptı. 
   
   Gizli idman    YUSUF DURSUN 

   Daum çağırdı 
   TEKNİK Direktör Christoph Daum, takıma izin vermesine rağmen Çaykur Rizespor maçında ikinci yarı forma giyenlerle, hiç oynamayanları dün Samandıra'ya çağırdı ve özel bir çalışma yaptırdı. Antrenmana Volkan, Van Hooijdonk, Nobre, Luciano, Tomas, Ümit, Ali Güneş, Selçuk ve İsmail Güldüren'in dışında tüm oyuncular katıldı. Antrenman oldukça ağır bir tempoda geçti. 
   
   Stoper krizi 
   SARI-Lacivertli takımda cezası nedeniyle İstanbulspor maçında oynayamayacak olan Tomas'ın yerine kimin forma giyeceği ise belirsizliğini koruyor. Alper'in gönderilmesi, Servet'in de sakatlığı nedeniyle bu bölgede alternatifi kalmayan Daum'un kaptan Ümit Özat'ı yine bu bölgeye çekebileceği, Selçuk'un yanına da orta sahaya Aurelio'yu monte edebileceği öğrenildi. 
   
   Keçeli'ye destek    FENERBAHÇE 2000 Derneği Başkanı Şevket Yılmaz, bir yemek vererek, hafta sonu yapılacak Yüksek Divan Kurulu'nun başkanlık seçimlerinde aday olan Orhan Keçeli'yi desteklediklerini açıkladı. Yemeğe Sadettin Saran, Selim Soydan, Kazım Bayülken gibi mevcut yönetime muhalif isimler katıldı. 
   
   Tesisler açılıyor    Tören 17.00'de 
   FENERBAHÇE Burnu'nda yapımı tamamlanan Faruk Ilgaz Tesisleri bugün hizmete girecek. Başkan Aziz Yıldırım ile tüm yönetici ve futbolcuların da katılacağı açılış töreni saat 17.00'de başlayacak. İki gündür test yayını yapan Fenerbahçe TV de bugün resmen yayın hayatına başlayacak ve açılışı canlı olarak ekranlara taşıyacak. 
   
   Sınırsız hizmet 
   SOSYAL Tesisler'de oyun, televizyon ve kondisyon salonlarının dışında kafeteryalar ve sauna da yer alacak. 700 kişilik konferans salonu ile birlikte bay ve bayan kuaför de hizmet yapacak. Fenerium mağazasının da bulunacağı komplekste Yelken Şubesi'nin tüm birimleri de faaliyet gösterecek. Tüm üyeler tesisten yararlanabilecek. 
   
   
   
   
</TEXT>
</DOC>
