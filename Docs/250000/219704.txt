<DOC>
<DOCNO> 219704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yazar/gunes.html </URL>
<DATE> 2004/03/04/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Enflasyon rahmetlik oldu mu 
</HEADLINE>
<TEXT>

   
   Dün açıklanan enflasyon verileri piyasaları pek coşturamadı. Oysa sonuç gayet sevindirici. 28 yıl aradan sonra ilk kez tek haneli enflasyona ulaşıldı. Tabii enflasyon toptan eşya fiyatlarıyla ölçülürse. Öte yandan çekirdek enflasyon olarak tanımlanan özel imalat sanayii fiyat endeksi de daha çarpıcı bir gelişme göstererek sadece yüzde 0.1 arttığı gözleniyor Gerçekten inanılır gibi değil. 
   Gerçi enflasyon tüketici fiyatlarıyla ölçülüyor. Nihayet hedef satın alma gücündeki aşınmayı azaltmak. Ancak bu yılın enflasyon hedefi yüzde 12'yken daha şimdiden yüzde 14.3'e ulaşıldı bile. 
   
   TEFE artış 2003 2004 Ocak 5.6 2.6 Şubat 3.1 1.6 Mart 3.2 
   
   Bu hızlı düşüş geçen yıl ocak ve şubat aylarında savaş nedeniyle enflasyonun yükselmesi ve bu bazdan hızla aşağı düşüşün sağlanmasından kaynaklanıyor. Olasılıkla mart ayında da benzer bir gelişme yaşanacak, TEFE enflasyonu daha da düşecektir. Sonrası ise zorlu bir serüven olacak. 
   Bununla beraber, geçen ay toptan eşya fiyatlarının yüzde 1.64 artması gerçekten biraz yüksek. Ama bunun hava koşulları nedeniyle artan meyve - sebze fiyatlarından kaynaklandığı biliniyor. TEFE'nin diğer alt kalemlerine baktığımızda ortalama yüzde 0.5'lik bir artış gözleniyor. 
   TÜFE'ye gelince. Aşağıdaki tablodan da görüldüğü gibi geçen yıla göre çok hızlı ve istikrarlı bir düşüşün elde edildiği gözleniyor. Yüzde artışlardan binde artışlara düşülmüş. Bu da normal koşullarda 2004 enflasyon hedefinin rahatlıkla elde edileceğini gösteriyor. En önemlisi artık enflasyonist beklentilerin bir hayli kırıldığı gözleniyor. 
   
   TÜFE artış 2003 2004 Ocak 2.6 0.7 Şubat 2.3 0.6 Mart 3.1 
   
   Ancak kimse çok çabuk rehavete kapılmamalı. Çünkü artık bundan sonra düşüşler daha zorlu hale gelecektir. Kurdaki revalüasyonla elde edilen fiyat düşüşleri olmayacak. Üstelik iç tüketim toparlandıkça işler zorlaşacaktır. Bu nedenle sıkı para politikası sürdürülmelidir. Maliyetli de olsa. 
   Öte yandan, faizlerin hemen inmesi beklenmemeli. Merkez Bankası MB henüz enflasyondaki düşüşün kalıcı olduğunu kestirmeden faizlerde bir indirime gitmesi doğru olmaz. Üstelik önümüzde seçimler var ve MB'nin siyasal ortamı görmesi gerekir. Bütün bunlar bir yana, vardığımız noktadan da hoşnut olmalıyız. Enflasyon sonunda rahmetlik oluyor galiba. 
   
      
   
</TEXT>
</DOC>
