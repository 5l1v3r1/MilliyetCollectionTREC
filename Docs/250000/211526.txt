<DOC>
<DOCNO> 211526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo40.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de Kemal antrenmana çıktı 
</HEADLINE>
<TEXT>

     Fenerbahçe, 29 Ocak Perşembe günü deplasmanda Samsunspor ile yapacağı Türkiye Kupası maçının hazırlıklarını sürdürdü. 
     Teknik direktör Christoph Daum yönetiminde Dereağzı Tesisleri'nde basına kapalı olarak gerçekleştirilen antrenmanda, futbolcuların taktik ağırlıklı bir çalışma yaptığı öğrenildi. 
     Uzun bir süredir sakatlığı nedeniyle takımdan ayrı kalan Kemal'in, kısa bir süre takımla çalıştığı, daha sonra bireysel oyuncu ve rehabilitasyon antrenörü Dr.Gunnar Gerisch yönetiminde ayrı çalıştığı belirtildi. 
     PAF takımı oyuncularından Zafer, İshak, Mithat ve Peter de antrenmanda yer aldı. 
     Bu arada kulüp başkanı Aziz Yıldırım'ın, Samsunspor maçı öncesi takıma moral aşılamak amacıyla bu akşam teknik heyet ve futbolculara yemek verdiği bildirildi. 
     
     SERHAT AMELİYAT OLDU 
     Kulüp doktoru Ethem Kavukçu ile birlikte tedavi için İsviçre'ye giden Serhat'ın ameliyat olduğu öğrenildi. 
     Genç futbolcunun en az 2 hafta forma giyemeyeceği kaydedildi. 
     
     YARIN SAMSUN'A GİDİYORLAR 
     Fenerbahçe, yarın öğle saatlerinde yapacağı antrenmanla Samsunspor maçı hazırlıklarını tamamlayacak. 
     Sarı-lacivertliler, özel bir uçakla Sabiha Gökçen Havalimanı'ndan akşama doğru Samsun'a gidecek. 
     
     KONGRE ÇALIŞMALARI 
     Birleşik Fenerbahçeliler Vakfı Başkanı Aziz Yılmaz ile Fenerbahçe 2000 Derneği Başkanı Şevket Yılmaz, kongrede başkan adayı olup olmayacağı henüz belli olmayan eski yönetici Sadettin Saran ile bugün bir görüşme yaptılar. 
     Saran'ın işyerinde gerçekleştirilen toplantı sonrası bir açıklama yapan Aziz Yılmaz, başkan aday adayı Saran ile bir durum değerlendirmesi yaptıklarını ve aday olması durumunda kendisine destek olacaklarını söylediklerini bildirdi. 
     
</TEXT>
</DOC>
