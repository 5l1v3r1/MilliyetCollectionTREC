<DOC>
<DOCNO> 222294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonyas03.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı gülme ve coşma, hastalık belirtisi... 
</HEADLINE>
<TEXT>

     Uygunsuz yer ve zamanda aşırı gülme, şarkı söyleme, sebepsiz coşma ve insanlarla aşırı sohbet etme belirtileriyle görünen ve tıpta ''bipolar bozukluk'' olarak tanımlanan duygu durumu bozukluğu olan kişilerin, genellikle hastalığının farkında olmadığı bildirildi. 
     Kocaeli Üniversitesi Tıp Fakültesi Psikiyatri Anabilim Dalı Başkanı Prof. Dr. Emin Önder, toplumda yüzde 1 oranında görünen ''bipolar bozukluğun'', gereksiz yer ve zamanda aşırı gülme, şarkı söyleme, coşma, insanlarla aşırı sohbet etme isteği ve aşırı özgüven gibi belirtileri olduğunu söyledi. 
     Bu kişilerin toplumda çevresine adeta neşe saçtığını ve rahatsızlığın genellikle 20'li yaşlarda ortaya çıktığını belirten Prof. Dr. Önder, yaşam boyunca bu rahatsızlığın birkaç kez de görülebildiğini ifade etti. Önder, şunları kaydetti 
     ''Sıkıntılı yaşam, atlatılan önemli psikolojik ve fiziksel hastalık sonrası da görülebilen duygu durumu bozukluğu, genetik de olabiliyor. Bipolar bozukluk geçiren kişilerin çocuklarında bu hastalığın görülme oranı yüzde 25-50 olabiliyor. Bazı hastalar ise kendini mükemmel veya ölümsüz bile zannedebiliyor. Bu rahatsızlığı olanlar, genellikle hastalığının farkında olmuyor. Aynı şekilde aileleri ve yakınları da ancak hastalık ileri safhaya geldiğinde fark ediyor.'' Prof. Dr. Önder, bu tür hastalığın tedavisinde, antidepresan, duygu durumu düzenleyici ilaçlar ve psikoterapiler uyguladıklarını bildirerek, sözlerini şöyle tamamladı 
     ''Hastalığın tedavisi mümkün. Ancak tedavinin ardından yineleme olasılığı, hastanın duygu durumuna bağlıdır. Bir süre iyi olan hasta ilaçlarını kullanmaz ve çevresinde yaşananlardan çabuk etkilenirse hastalık tekrarlanabilir.'' 
     
</TEXT>
</DOC>
