<DOC>
<DOCNO> 213865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun06.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD... Senatör Kerry, başkanlık için iddiasını sürdürüyor... 
</HEADLINE>
<TEXT>

     ABD'de 2 Kasım'da yapılacak başkanlık seçiminde muhalefetteki Demokrat Parti'yi temsil edecek ismin belirlenmesi yarışında en iddialı aday konumundaki senatör John Kerry, Michigan ve Washington eyaletlerinde yapılan önseçimleri de kolaylıkla kazandı. 
     Vietnam Savaşı gazisi Kerry, bu iki eyaletteki önseçimlerde yüzde 50'ye yakın destek aldı. Sadece bir ay öncesine kadar Demokrat Parti'deki yarışta bir numaralı aday olarak görülen, ancak daha sonra önseçimlerde bozguna uğramaya başlayan sol kanadın ismi Howard Dean ise Michigan ve Washington'da da beklediğini bulamayarak ikinci sırada kaldı. 
     Kerry, son önseçim zaferlerinin ardından yaptığı açıklamada, ''Başkan George Bush'un Beyaz Saray'daki günleri artık sayılı. Amerika'ya değişim geliyor'' dedi. 
     Demokrat Parti'de bundan sonraki önseçimler Salı günü Maine, Tennessee ve Virginia'da, gelecek hafta sonu da önemli eyalet Wisconsin'de yapılacak. 
     Bundan önce Demokrat Parti'nin dokuz eyalette yaptığı önseçimlerden yedisini kazanan Kerry, partisinin başkan adaylığı yarısında büyük avantaj sağlamış durumda bulunuyor. Bir başka senatör John Edwards ve emekli general Wesley Clark da birer eyaleti kazanmıştı. 
     ABD'de partilerin başkan adayları, resmen 50 eyaletteki önseçimlerinin tamamının sonuçlanmasından sonra kesinleşiyor. Ancak genellikle ilk 15-20 eyaletin sonucu alındıktan sonra birinci konumda olmayan adaylar çekildiği için geriye kalan önseçimler formalite niteliğini taşıyor. Dolayısıyla siyasi gözlemciler, Kerry'nin gelecek birkaç önseçimi ve özellikle Wisconsin'i de kazanması durumunda diğer adayların çekileceğini belirtiyor. 
     Cumhuriyetçi Parti'de Başkan Bush, karşısında yarışacak başka aday çıkmadığı için 2 Kasım'daki başkanlık yarısında partisinin adayı olmayı kesinleştirmiş bulunuyor. 
     
</TEXT>
</DOC>
