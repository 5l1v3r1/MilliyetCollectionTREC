<DOC>
<DOCNO> 241764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur11.html </URL>
<DATE> 2004/05/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Eski Diyanet İşleri Başkanı Yılmaz için 3 yıl hapis istendi 
</HEADLINE>
<TEXT>

     Türkiye Diyanet Vakfı'nın eski Mütevelli Heyeti Başkanı Mehmet Nuri Yılmaz'ın da aralarında bulunduğu 5 eski yöneticisi hakkında, ''görevi kötüye kullanma'' suçundan 3'er yıla kadar hapis istemiyle dava açıldı. 
     Ankara Cumhuriyet Savcısı Mehmet Bozkurt tarafından asliye ceza mahkemesine açılan davanın iddianamesinde, Diyanet İşleri Başkanlığı müfettişlerince düzenlenen raporda, Emel Atasoy'un Arslan dilekçe ile Diyanet'e yaptığı müracaatta, kızı Arzu Atasoy'un 5 Mayıs 2002 tarihinde Kıbrıs'ta trafik kazası geçirdiğini ve müdahalelere rağmen kurtarılamadığını ifade ederek, eczane ve hastane masraflarını ödeyebilmek için yardım istediği kaydedildi. 
     Raporda, ''vefat eden Arzu Atasoy'un, annesinin eski eşi Salim Atasoy'dan sosyal güvencesi'' olduğu görüşüne yer verildiği belirtilen iddianamede, Emel Atasoy'a Arslan , Çankaya Müftülüğü'nden Hac Dairesi Başkanlığı'na getirilen Mehmet Zeki Arslan ile resmi nikahsız yaşadıkları dönemde, Mehmet Nuri Yılmaz'ın yönlendirmesi ile Türkiye Diyanet Vakfı'ndan maddi yardımda bulunulduğu kaydedildi. 
     Yılmaz'ın savunmasında, ''Emel Arslan ve mütevelli heyeti üyelerini yönlendirmesinin söz konusu olmadığını, dosyada Arzu Atasoy'un Bağ-Kur'dan sosyal güvencesi olduğuna ilişkin bir belge bulunmadığını, suçlamayı kabul etmediğini'' söylediği ifade edilen iddianamede, 15 milyar liralık yardımda bulunulması kararının, Türkiye Diyanet Vakfı Mütevelli heyetinin 20 Ağustos 2002 tarihli toplantısında alındığı kaydedildi. 
     Toplantıya, Başkan Mehmet Nuri Yılmaz, üyeler Mehmet Altunkaya, Hüseyin Çınar, Ahmet Yayla ve Şemsettin Yazırlı'nın katıldığı belirtilen iddianamede, ''Ödenen paranın yardım talep eden Emel Atasoy Arslan ile vefat eden kızı Arzu Atasoy yönünden gerekliliği bakımından hiçbir araştırma yapılmadan kısa zamanda ödenmiş olmasında, Emel Atasoy'un sonradan resmen evlendiği Mehmet Zeki Arslan'ın müftü oluşunun ve Mehmet Nuri Yılmaz'ın arkadaşı olmasının rolü olduğu anlaşılmıştır. Emel Arslan Atasoy hastane masrafının tamamını Bağ-Kur'dan aldığı halde 15 milyar lira da Diyanet Vakfı'ndan almış olması haklı görülemez'' denildi. 
     İddianamede, Yılmaz, Altunkaya, Çınar, Yayla ve Yazırlı hakkında Türk Ceza Kanunu'nun 240. maddesi uyarınca 1'er yıldan 3'er yıla kadar hapis istendi. 
     
</TEXT>
</DOC>
