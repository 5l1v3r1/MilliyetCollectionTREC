<DOC>
<DOCNO> 245504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/spor/spo05.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sizi seviyoruz 
</HEADLINE>
<TEXT>


Ay-Yıldızlılar, Güney Kore'de yine bir ilke imza attı, rövanş mücadelesinin oynanacağı şehre trenle ulaştı. Seul'den çiçeklerle uğurlanan kafilemiz, Daegu'da da coşkulu sevgi gösterileriyle karşılandı 

MEHMET DEMİRCAN 


Milliler el üstünde 
MİLLİ Takımımız'ın, G.Kore'de estirdiği fırtına devam ediyor. Avusturya'nın ardından soluğu G.Kore'de alan millilerimiz, dün rakibi ile oynayacağı ikinci maç için Seul'den Daegu'ya geçti. Ekibimiz, hızlı trenle yolculuk yapmayı tercih ederken, kafilemizi uğurlamak için Seul Garı'nda yüzlerce kişi hazır bulundu. Milliler çiçekler ve alkışlar eşliğinde yolcu edildi. 

'Türkiye, Türkiye' 
YAKLAŞIK iki saat süren bir yolculuğun ardından Daegu'ya varan Ay - Yıldızlı ekibimiz burada da bir süprizle karşılaştı. Koreliler, Türk bayraklarıyla İngilizce olarak "Sizi seviyoruz" tezahüratlarında bulunurken, bu durum bütün kafileyi duygulandırdı. "Türkiye, Türkiye" temposu tutulan millilerimizin boynuna şekerden yapılma kolyeler asıldı. 

İdman yaptılar 
A MİLLİ Takım futbolcuları, maçın oynanacağı Daegu Dünya Kupası Stadı'nda son çalışmasını yaptı. Teknik Direktör Ersun Yanal, yaklaşık 1.5 saat süren antrenmanda ağır tempodan kaçındı. Başparmağındaki eski sakatlığı nükseden Hakan Şükür ile belinde spazm oluşan Rüştü sadece yürüyüş yaptı. 

Bir kez daha 
UZAKDOĞU'DAKİ turunda geri sayıma geçen millilerimiz, ikinci ve son maçını bugün tekrar Güney Kore ile yapacak. Daegu Stadı'nda TSİ 14.00'te başlayacak müsabaka Kanal D'den naklen yayınlayacak. Milli Takımımız'ın sahaya şu on bir ile çıkması bekleniyor Rüştü - Ümit, Tolga, Bülent, Deniz - Hasan, Serkan, Yıldıray, Okan - Nihat, Hakan Şükür. 

Ay - Yıldız'dan dördüncü dalya 
A MİLLİ Futbol Takımımız, bugün tarihi bir maça çıkacak, G.Kore karşısında 400. sınavını verecek. 81 yıllık tarihinde 399 maç yapan Ay - Yıldızlılar, 135 galibiyet, 90 beraberlik alırken, 174 kez de rakiplerine boyun eğdiler. Millilerimiz toplam 494 gol atarken, kalesinde ise 637 gol gördü. 

Yanal'da yüzde 100 isabet 
TEKNİK Direktör Ersun Yanal, Milli Takımımız'ın başında çok başarılı bir grafik tutturdu. İlk sınavını 28 Nisan'da Belçika önünde veren Yanal, bu karşılaşmadan 3-2 galip ayrıldı. Genç teknik adamın yönetimindeki Ay-Yıldızlı ekibimiz, daha sonra Avustralya'yı iki kez devirdi, son olarak da G.Kore'yi 1-0 yenme başarısını gösterdi. Öte yandan Menajer Can Çobanoğlu, 400. milli maç anısına Yanal'a bir plaket verdi. Bu plaketler, kafilede bulunan herkese dağıtıldı. 

Önemli maçlar Maç Tarih Rakip Sonuç 1 26.10.1923 Romanya 2 - 2 50 14.03.1954 İspanya 1 - 0 100 19.04.1965 Portekiz 0 - 1 150 19.11.1973 İsviçre 2 - 0 200 07.10.1981 SSCB 0 - 3 250 20.09.1989 İzlanda 1 - 2 300 30.08.1995 Makedonya 2 - 1 350 28.02.2001 Hollanda 0 - 0 
Not İlk takım Türkiye olarak alınmıştır. 


</TEXT>
</DOC>
