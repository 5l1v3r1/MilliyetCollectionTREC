<DOC>
<DOCNO> 225262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur12.html </URL>
<DATE> 2004/03/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Eğitim-Sen'den, Talim Terbiye'ye suç duyurusu .. 
</HEADLINE>
<TEXT>

     Eğitim Sen, 40 eğitim aracına uygunluk kararı verilmesinde usulsüzlükler bulunduğu gerekçesiyle, Milli Eğitim Bakanlığı Talim Terbiye Kurulu yöneticileri hakkında suç duyurusunda bulundu. 
     Eğitim Sen Genel Sekreteri Emriali Şimşek, yaptığı yazılı açıklamada, Talim Terbiye Kurulu'nca yabancı dille eğitim yapan liselerde ders kitabı yerine okutulan 40 eğitim aracına uygunluk kararı verilmesinde bir dizi usulsüzlük ve mevzuata aykırılıklar yapıldığına dair şikayetler geldiğini belirtti. 
     Bu şikayetlerin, usulsüzlük ve mevzuata aykırılıklarla, bu eğitim araçlarının satıldığı ve trilyonların döndüğü piyasada belli firmalara menfaat sağladığı konusunda kuşkuya yol açtığını ifade eden Şimşek, şunları kaydetti 
     ''Normal inceleme süresi 6 ay olan 2 bin 9 sayfa ile CD ve kasetlerden oluşan bir eğitim aracının bir günde incelenmesi, ilgili mevzuat gereğince incelenemeyecek eğitim araçlarının incelemeye alınması ve mevzuatça öngörülen inceleme yöntemine uyulmaması gibi şikayetler bu kuşkumuzu ciddi boyuta taşımış ve Talim Terbiye Kurulu yöneticileri hakkında suç duyurusunda bulunma zorunluluğu doğmuştur. Bu bakımdan, halen görev yapan Talim Terbiye Kurulu yöneticileri hakkında, dün, avukatlarımız aracılığıyla tüm belge ve bilgileriyle Ankara Cumhuriyet Başsavcılığı'na suç duyurusunda bulunduk.'' 
     
</TEXT>
</DOC>
