<DOC>
<DOCNO> 209603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun14.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
General Dostum, Afgan hükümetinde görev istedi 
</HEADLINE>
<TEXT>

     Afganistan'da Özbek General Raşid Dostum, hükümetle çalışmak ve Savunma Bakanlığı'nda görev istediğini açıkladı. 
     Dostum, dün Mezar-ı Şerif'te düzenlediği basın toplantısında, ''Görevin kendisi çok önemli değil, ancak bu hükümetle çalışmak istiyorum. Devlet Başkanı Hamid Karzai'den beni Savunma Bakanı, Genelkurmay Başkanı olarak ya da en az 20 bin kişilik bir askeri yapının başına atamasını isteyeceğim'' dedi. 
     Karzai, cumartesi günü yaptığı açıklamada, ''Eğer Dostum daha üst bir görev istiyorsa bu meşru bir taleptir, inceleyeceğiz'' demişti. 
     General Dostum, Almanya'nın başkenti Bonn'da 2001'de yapılan Afgan konferansının ardından Savunma Bakan Yardımcılığı görevine getirilmiş, 2002 ortalarında da Karzai'nin kendisini Afganistan'ın kuzeyinden sorumlu özel temsilci olarak ataması üzerine, bakan yardımcılığı görevinden ayrılmıştı. 
     
</TEXT>
</DOC>
