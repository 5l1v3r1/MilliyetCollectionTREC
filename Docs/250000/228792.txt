<DOC>
<DOCNO> 228792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/dunya/dun03.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   El Kaide'den tehdit    EL KAİDE örgütü adına İspanyol ABC gazetesine faksla gönderilen bir mesajda, "İspanya, ABD'ye desteğini kesmezse cehenneme dönecek" tehdidi savruldu. El Kaide'ye bağlı "Ebu Necef El Afgani" grubu tarafından cumartesi günü gönderilen, Arapça elyazılı mesajda, "4 Nisan saat 12.00 itibariyle İspanyol askerlerin tümünün, hızlı şekilde Afganistan ve Irak'tan çekilmesi" istendi. Mesajda, " Bizi bu konuda tatmin etmezseniz, size savaş ilan edeceğimize ve kanlarınızı su gibi akıtacağımıza yemin ederiz" ifadesi kullanıldı. 
   
   Rice ifade verecek    ABD Başkanı George Bush'un Ulusal Güvenlik Danışmanı Condoleezza Rice, ABD Kongresi'nde 11 Eylül'ü soruşturmakla görevli komisyonun önünde bu perşembe ifade vermeye hazırlanıyor. Komisyondakilerin Rice'ı, daha önce Bush'un terörizmle mücadeleden sorumlu eski adamı Richard Clarke'ı sıkıştırdıkları gibi kritik sorularla sıkıştırmaları bekleniyor. Komisyon, yaklaşık bir yıldır Rice'ın ifade vermesi için Beyaz Saray'a baskı yapıyordu. 
   
   İslamcılara operasyon    FRANSIZ polisi, dün sabah erken saatlerde Paris'in banliyölerinden birinde, Fas'ın Kazablanka kentinde 16 Mayıs'ta düzenlenen intihar saldırısına karışmakla suçlanan aşırı dincileri yakalamak amacıyla operasyon düzenledi. Operasyonda, Fas İslami Savaşçılar Grubu GICM tarafından düzenlendiği sanılan intihar saldırısıyla ilişkileri bulunan 13 şüphelinin tutuklandığı ve operasyonun bu kişilerin zincirleme ticaret işlemleri ile henüz faaliyete geçmeyen hücrelere yönelik olduğu belirtildi. İntihar saldırılarında 12'si intihar komandosu, 3'ü Fransız, 45 kişi ölmüştü. 
   
   
   
</TEXT>
</DOC>
