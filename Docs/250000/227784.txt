<DOC>
<DOCNO> 227784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/siyaset/siy02.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'ın Erdoğan'a verdiği garanti mektubu 
</HEADLINE>
<TEXT>
   'AB bana söz verdi' 
      UTKU ÇAKIRÖZER Ankara 

   
   Kıbrıs görüşmelerinde Türkiye'nin önemli kazancı, anlaşmanın yasal korunması için en üst düzey güvence sayılan "AB üyesi ülkelerin onayı" garantisinin verilmesi oldu. 
   BM Genel Sekreteri Kofi Annan, önceki gece dört tarafın liderlerine planın yanında kapalı zarfla verdiği mektupta, AB'nin, kendisine anlaşmanın üye ülkelerin tek tek onayı anlamına gelen "birincil hukuk haline getirileceği" sözü verdiğini açıkladı. Annan, mektupta şu ifadelere yer verdi 
   "Verheugen, bana AB'nin bu planın ekindeki Uyum Senedi'ni 24 Nisan'a kadar AB Konseyi'ne sunacağını ve referandum sonuçlarının başarılı olması durumunda 1 Mayıs'tan önce kabul edeceğini teyit etti. Bunun yanı sıra, AB Komisyonu, gecikmeksizin birincil hukuka adaptasyon ve AB sisteminde yasal korunmayı garanti altına alacak bir nihai sonuca ulaşmayı da taahhüt etti." 
   Türkiye, Rumların Türk tarafına yerleşmesine ve mal - mülk edinmesine getirilen sınırlamaların AB mahkemelerine yapılacak başvurularla delinmesini önlemek için, AB'den, "anlaşmanın birincil hukuk" haline getirilmesini ısrarla istedi. AB'nin Genişlemeden Sorumlu Yetkilisi Günter Verheugen, 29 Mart'ta taslak plan dağıtıldığında Türkiye'ye "bu desteği verebiliriz" dedi. Ancak, birkaç saatliğine Strasbourg'a gidip AB Komisyonu ile görüşen Verheugen, dönüşünde Yunanistan'ın "Biz bunu parlamentomuzdan geçiremeyiz" dediğini iletti. 
   
   'Halkımıza anlatamayız' 
   Ancak Dışişleri Müsteşarı Uğur Ziyal, Verheugen'e "3 gün sonra delinme riski olan anlaşmayı halkımıza anlatamayız" dedi. İkna olan Verheugen, Atina üzerinde gerekli baskı için düğmeye bastı. 
   Böylece, Annan'ın mektubunun yanı sıra, planda da yeni devletin yapacağı işlerin başında, "eş başkanların AB Konseyi'ne ortak bir mektup göndererek, 1 Mayıs'ta AB üyesi olunurken anlaşmanın da birincil hukuk haline getirilmesi için işlemlerin başlatılması konusunda çağrıda bulunmaları" öngörüldü. 
   
   Talat Güvenceyi Moliviatis'ten aldık 
   İSTANBUL Milliyet 

   KKTC Başbakanı Mehmet Ali Talat, derogasyonlar konusunda Yunanistan Dışişleri Bakanı Moliviatis'in, Rum tarafında referandumun olumlu olması halinde, AB'de birincil hukuk haline gelmesi için parlamentodan geçirecekleri konusunda sözlü güvence verdiğini söyledi. Talat ve Başbakan Yardımcısı Serdar Denktaş, görüşmelerin ardından geldikleri Atatürk Havalimanı'nda soruları yanıtladı. Talat, derogasyonlarla ilgili bir soru üzerine şunları söyledi "AB Komisyonu, Yunanistan Dışişleri Bakanı'nın onayından da cesaret alarak, Kıbrıs için öngörülen hususların birincil hukuk mertebesine çıkarılması için gerekli prosedürü kuruluş anlaşması yürürlüğe girer girmez hayata geçireceği sözü verdi. Biz bunu söz kabul ediyoruz." 
   
   Sadece kahveler İsviçre'denmiş ..    UTKU ÇAKIRÖZER 

   Müzakere harcamalarını üstlendiklerini açıklayan İsviçre Dışişleri Bakanı Micheline Calmy - Rey'in sözlerinin gerçeği yansıtmadığı ortaya çıktı. Calmy - Rey'in "600 bin frank harcıyoruz. Ama barışa hizmet ettiğimiz için gururluyuz" sözlerine karşın Türk heyetinin harcamalarının Türkiye tarafından karşılandığı öğrenildi. Sadece Abdullah Gül başkanlığındaki 25 kişinin 9 günlük oda, kahvaltı ve akşam yemeği harcamaları için 50 bin frank yaklaşık 50 milyar lira ödendi. Yetkililer, "İsviçre'nin bize yaptığı tek jest, yemek servisi yapılan açık büfe restoran ve günde iki kez çalışma odamızın önüne getirilen kahve servisiydi" dedi. 
   
   
   
   
</TEXT>
</DOC>
