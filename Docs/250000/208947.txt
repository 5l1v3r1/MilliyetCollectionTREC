<DOC>
<DOCNO> 208947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/ekonomi/eko09.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema ödemesi Mart'ta yapılacak 
</HEADLINE>
<TEXT>

   
   Kamu Bankaları Ortak Yönetim Kurulu Başkanı Zeki Sayın, Zorunlu Tasarruf Fonu kesintileri ile ilgili ödemelerin ikinci bölümünün Mart ayında yapılacağını bildirdi. Mart ayında yapılacak zorunlu tasarruf nema ödemelerine ilişkin olarak da Sayın, "Zorunlu tasarruf için her şeyimiz hazır" dedi. 
   Ana para ödemelerinde yaşanan sorunların hatırlatılması üzerine Sayın, bu sorunların büyük bölümünün şirketlerden kaynaklandığını ifade ederek,"Hazine bize ne kadar ödeyin derse, o kadar ödeyeceğiz" diye konuştu. Tarımsal kredi faizlerine de değinen Sayın, piyasa koşullarına göre bu kredilerin faizlerinin daha da aşağı çekileceğini bildirdi. 
   Mevduat faizlerinde indirim için Merkez Bankası'nı beklediklerini, ancak Banka'nın indirim yapmaması nedeniyle kendilerinin iki puanlık indirime gittiklerini anlatan Sayın, piyasanın durumuna göre faizleri daha da indireceklerini kaydetti. 
   
   
</TEXT>
</DOC>
