<DOC>
<DOCNO> 202739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko17.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta benzin sıkıntısı... Halk 4 km'lik kuyruk oluşturdu... 
</HEADLINE>
<TEXT>

     Irak'ın başkenti Bağdat'ta bir süredir yaşanan benzin sıkıntısı nedeniyle halk 50 litre benzin satın almak için 4 kilometre uzunluğundaki kuyruğa girip saatlerce bekliyor. 
     Bağdat'ta benzin sıkıntısı hat safhaya ulaşırken, Irak Petrol Bakanı Dr. İbrahim Bahr El Ulum petrol sıkıntısından kurtulmak için İran'a gitti. Bakanın Tahran'da iki ülke arasında petrol işbirliği için görüşmeler yaptığı belirtildi. 
     Öte yandan Irak Petrol Pazarlama Genel Müdürlüğü Somo'nun Genel Müdürü Şamhi Huveyt'in Suriye'ye giderek, Şam'dan Bağdat'a benzin götürülmesi için görüşmelerde bulunduğu kaydedildi. 
     Huveyt'in Türkiye, Suudi Arabistan ve Katar'ı da ziyaret etmesi bekleniyor. 
     Irak Petrol Bakanlığı geçen hafta yaptığı açıklamada, benzinin karaborsada satılmasını yasaklayarak karaborsada benzin satanların 3 ila 5 yıl arasında değişen hapis cezasına çarptırılacağını bildirmişti. 
     Petrol Bakanlığı, Irak'ta ekonomik kriz yaratmak için petrol şebekelerinin petrol ürünlerini yüksek fiyatlarla satın aldıklarını ve çöllerde boşaltıp yaktıklarını kaydetmişti. 
     
</TEXT>
</DOC>
