<DOC>
<DOCNO> 232979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/dunya/dun04.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu.. 
</HEADLINE>
<TEXT>

   
   Yeni orduya Kürt komutan 
   Irak'ta, yeni ordunun komutanlığına Sünni Kürt kökenli General Babekir El Zebari getirildi. Irak Savunma Bakanı Ali Abdülemir Allavi, Zebari'nin aynı zamanda Savunma Bakanı Baş Danışmanlığı görevini de yerine getireceğini belirtti. Allavi, yaptığı açıklamada, yeni ordunun Genelkurmay Başkanlığı'na Bağdatlı Sünni Arap kökenli General Emir El Haşimi'nin, Genelkurmay Başkanı Yardımcılığı'na ise Şii Arap kökenli Korgeneral Daham El Assal'ın atandığını ifade etti. Financial Times gazetesi atamaları, ABD'nin etnik ve dini azınlıklar arasında denge kurma stratejisinin yeni bir göstergesi olarak yorumladı. 
   
   CIA, Irak'a Türkiye'den sızdı 
   Amerikan Merkezi Haber Alma Teşkilatı'na CIA bağlı ajanların, savaş öncesinde Irak'ta gizli istihbarat ağı kurmak amacıyla ülkeye Türkiye üzerinden girdiği öne sürüldü. İddia, ABD'de bu hafta satışa çıkacak "Saldırı Planı" adlı kitapta yer aldı. Ünlü gazeteci Bob Woodward'ın kitabında, bölgedeki CIA istasyonuna bağlı ajanların, 2002'nin temmuz ayında Türkiye üzerinden Irak'a girdiği ve Süleymaniye'de gizli bir üs kurdukları kaydedildi. Ajanların ilk işi Irak güvenlik teşkilatının personel dosyalarını ele geçirmek oldu. 
   
   Yeni düşman şark çıbanı 
   Irak'ta görev yapan Amerikan askerlerinin başı, şimdi de çöl sinekleriyle dertte. Geceleri aşırı sıcaktan dolayı açıkta yatan askerler, çöl sineklerinin vücutlarına bıraktığı larvalar nedeniyle "şark çıbanı"na yakalanmaya başladı. Ordu sağlık yetkilileri, şu ana kadar 653 vakaya rastlandığını ve tüm önlemlere rağmen durumun kontrol altına alınamadığını belirtti. Doktorlar, askerlerin tüm uyarılara rağmen haşere kovucu ilaçları kullanmamasının, vakaları artırdığını vurguladı. Birinci Körfez Savaşı sırasında da bölgede bulunan Amerikan askerlerinin yüzde 20'si şark çıbanına yakalanmıştı. 
   
   Paralı asker sayısı 20 bine çıktı 
   ABD Savunma Bakanlığı'nın Pentagon Irak'ta güvenliğin sağlanmasında benzeri görülmemiş bir şekilde özel şirketlere başvurmasının sonucunda ülkedeki paralı askerlerin sayısının 20 bine ulaştığı bildirildi. New York Times gazetesinin haberine göre, Amerikalı özel şirketler tarafından dünyanın dört bir yanından istihdam edilen personel, en son teknoloji ürünü silah, araç ve gereçle donatılmış vaziyette Irak'ta görev yapıyor. Haberde bazı şirketlerin helikopterlerinin dahi olduğu ve bazılarının da yerel aşiret reisleriyle "diplomatik" ilişkiler kurduğu ifade ediliyor. 
   
   
   
   
   
</TEXT>
</DOC>
