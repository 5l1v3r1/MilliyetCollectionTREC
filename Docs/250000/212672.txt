<DOC>
<DOCNO> 212672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/yasam/yas04.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitabı bitmeden aşırı dozdan öldü 
</HEADLINE>
<TEXT>

   Vildan Kutlular'ın ölümünden sorumlu tutulan Hayri Adıgüzel aşırı dozda uyuşturucudan öldü 
      DİNÇER ŞEREF, ESRA ALUS İstanbul 
   
   Nur Cemaati Yeni Asyacılar Grubu'nun liderlerinden Mehmet Kutlular'ın kızı Vildan'ın eroin komasına girerek ölümünden sorumlu tutulan Hayri Adıgüzel 33 , aşırı dozda uyuşturucudan öldü. Sevgilisinin şüphelenmesi üzerine evinde ölü olarak bulunan Adıgüzel, uyuşturucunin zararlarını anlatan bir kitap yazıyordu. 
   
   Sevgilisi şüphelendi 
   Beyoğlu'ndaki evinde yalnız yaşayan Adıgüzel'den 4 gündür haber alamayan Tuğba isimli kız arkadaşı, önceki akşam eve gitti. Kapının açılmaması üzerine genç kız, durumu polise bildirdi. Ancak polis çilingir bulamayınca kapıyı açamadı. Çilingir dün bulununca kapı açıldı ve genç kız ve polis Adıgüzel'in cesediyle karşılaşıldı. Adıgüzel'in aşırı dozda uyuşturucudan öldüğü belirlendi. 12 yaşında esrara, 19 yaşında da eroine başlayan Adıgüzel'in, 5 defa tedavi olmayı denediği öğrenildi. 
   Adıgüzel yaklaşık 7 ay önce bir gazetede yer alan röportajında şöyle demişti "Hapishanedeyken yazdığım günlükleri kitap olarak yayımlatacağım. Kitabımın adı 'Çığlık' olacak. Gençlere yol göstermek istiyorum. Eroin insanın hayatına bir kere girdikten sonra kolay kolay çıkmıyor. Kanına karışan madde sana savaş açıyor, ölümünü istiyor. Zamanla bilinçaltına kazınıyor, hayatını mahvediyor." 
   
   
</TEXT>
</DOC>
