<DOC>
<DOCNO> 231257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun49.html </URL>
<DATE> 2004/04/14/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Kıbrıs referandumu... Hristofya "Referandum ertelensin" 
</HEADLINE>
<TEXT>

     Rum komünist AKEL partisi olağanüstü kurultayı, 24 Nisan'da yapılacak referanduma yönelik tavrını belirlemek amacıyla toplandı. 
     AKEL Genel Sekreteri ve Rum Meclis Başkanı Dimitris Hristofyas, kurultayın açılışında yaptığı konuşmada, ''Annan planının halka anlatılması için referandumun ertelenmesi'' çağrısında bulundu. 
     Hristofyas, ''AKEL'in iki toplumun yakınlaşmasında her zaman öncü rol oynadığını, ancak Rumların endişelerine de anlayış gösterilmesi gerektiğini'' söyledi. 
     Dimitris Hristofyas, ''Annan planının işlevsel olmadığını ve planın daha da düzeltilmesi gerektiğini'' ifade etti. 
     Referandumun ertelenmesi ve planın halka anlatılması gerektiğini kaydeden Hristofyas, ''AKEL'in her zaman çözüm çabalarında ön planda olduğunu, kongrede alınacak sonucun tüm Kıbrıs halkının hayrına olmasını'' diledi. 
     Hristofyas, adadaki Türk askerine ''işgalci'' nitelemesinde bulunarak, Türk askerinin varlığının Rum halkında güvensizlik yarattığını savundu. 
     AKEL Merkez Yönetimi daha önce referandumun ertelenmesi yönünde karar almış ve erteleme olamaması durumunda referandumda Annan planını desteklemeyeceğini açıklamıştı. 
     AKEL'in, kongre sonucunda Annan planına ''evet'' veya ''hayır'' yönündeki tavrı, referandumun Rum kesimindeki sonucunu büyük oranda etkileyecek. 
     
</TEXT>
</DOC>
