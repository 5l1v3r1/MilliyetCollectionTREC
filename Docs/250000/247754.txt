<DOC>
<DOCNO> 247754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko18.html </URL>
<DATE> 2004/06/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
ATV ve Medi Grup'un satışı durduruldu 
</HEADLINE>
<TEXT>

     ATV ve Medi Grup markalarının açık artırmayla satışı iptal edildi. Bilgin ailesinin Halkbank'a olan borçları nedeniyle satışı gündeme gelen iki marka, Tasarruf Mevduatı Sigorta Fonu'nun grupla görüşmeleri sürdürmesi nedeniyle durduruldu. 
     Ankara 12. İcra Hakimliği, ATV markası için 5 trilyon, Medi Grup markası için ise 300 milyar lira fiyat tespitinde bulunmuştu. 
     Elde edilen bilgilere göre Bilgin ailesine ait şirket ve markaların parça parça satılmasının grubun toplam değerini düşüreceğini hesaplayan Tasarruf Mevduatı Sigorta Fonu, bu tür bir satış yöntemine karşı çıkıyor. 
     Halk Bankası'nın gruba ilişkin haciz kararı, Medya Holding'in 26 mayista İMKB'ye gönderdiği açıklama ile duyurulmuştu. Açıklamada ATV ve Medi Grup markalarının yanı sıra, Samandıra baskı tesisine yönelik olarak da ipoteğin paraya çevrilmesi yolu ile takip işleminde bulunduğu bildirilmişti. 
     
</TEXT>
</DOC>
