<DOC>
<DOCNO> 200732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/ekonomi/eko03.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudisine 7 cüzdanlı ödeme planı 
</HEADLINE>
<TEXT>

   İmar Bankası mudilerine ilk etapta 10 milyar lira ödenecek. Mudilere biri vadesiz altısı vadeli olmak üzere toplam yedi hesap cüzdanı verilecek 
      ANKARA Milliyet 
   
   Devlet Bakanı Ali Babacan, İmar Bankası mudilerine ilk olarak 10 milyar, üç ay sonra 5 milyar lira ödeneceğini açıkladı. Babacan, Plan ve Bütçe Komisyonu'nda İmar Bankası mudilerine ödeme planına ilişkin tasarının sunuşunu yaparken, ödemelerin başlamasını takiben bir yıl sonra 10 milyar, bir buçuk yıl sonra 15 milyar, iki yıl sonra ise 30 milyar lira daha ödeneceğini bildirdi. 
   30 ayın sonunda 110 milyara kadar olan ödemelerin yapılacağını, 36 ayın sonunda paranın tamamının ödeneceğini ifade eden Babacan, mudilere biri vadesiz altısı vadeli olmak üzere toplam yedi hesap cüzdanı verileceğini, Devlet İç Borçlanma Senetleri DİBS almış mudilere de aynı şekilde ödeme yapılacağını belirtti. 
   
   'Türünün tek örneği' 
   Mevduat sahibi sayısının 378 bin 469, mevduat miktarının da 7 katrilyon 967 trilyon 262 milyar olduğunu bildiren Babacan, DİBS sahibi sayısının 22 bin 95, alınan senet tutarının da 850 trilyon 390 milyar olduğunu söyledi. 
   Babacan, İmar Bankası olayının Türkiye'deki bankacılık tarihinin en büyük dolandırıcılığı olduğunu belirterek "Türünün tek örneği" dedi. İmar Bankası'nda üç tür yolsuzluk yapıldığını belirten Babacan, "Bunlardan birincisi 8 katrilyon lirayı aşkın bir mevduat söz konusu iken bankanın resmi kayıtlarında bu rakam 750 trilyon olarak görülüyor" dedi. Babacan, "Kamuoyunda hortumculuk diye bilinen bir olay var. Bu onun ötesinde bir olay. Daha önce Fon'a devredilen bankalarda karşılaşılan durumun ötesinde, İmar Bankası olayı türünün tek örneği bir olaydır. Başka bankalarla karıştırılmasın. Halen sistemdeki bankalar denetleniyor" diye konuştu. 
   
   'Bütün dünya izliyor' 
   İkinci yolsuzluğun, bankanın portföyünde olmayan, 850 trilyonluk Hazine bonosunun hayali olarak satışı, üçüncüsünün de vergi yükümlülüklerinin yerine getirilmemesi olduğunu anlatan Babacan, cezai işlemler hakkında bilgi verirken 495 mal varlığına ihtiyati tedbir konulduğunu, bunların 128'inin gerçek kişi, 256'sının tüzel kişi olduğunu, bunlar arasında 111 de eş ve çocuk bulunduğunu açıkladı. 
   "Bankacılık skandalı" diye nitelediği olayı bütün dünyanın izlediğini kaydeden Babacan nasıl olup da farkedilmediğinin ise ayrı bir araştırma konusu olduğunu belirtti. 
   
   'Beyzadelerden hesap sorulsun'    AKP'li Musa Uzunkaya, "zade"lerden ve bürokrat "beyzade"lerden hesap sorulmasını isterken, "Devleti, harp ve tabii afet dışında böyle bir mantıksız ödemeye sokmayı aklım almıyor" dedi. 
   "Bu 8 katrilyonun içinde Genç Parti'nin seçim harcamaları da varsa vicdanım bunu kabul etmez" diyen Uzunkaya, BDDK, Hazine, SPK ve Merkez Bankası'nın görevini yapmadığını ve sorumluların hesap vermesi gerektiğini, kimsenin istifa ederek kaçmaya hakkı olmadığını söyledi. Uzunkaya 1980'den bu yana batan bankaların nemalarının araştırılmasını da önerdi. 
   CHP milletvekilleri ise ödeme planı konusunda Uzanlar'la yapılan görüşmeleri eleştirerek, "8 katrilyonu getirirlerse ÇEAŞ ve Kepez'i geri mi vereceksiniz " diye sordu. 
   
   
</TEXT>
</DOC>
