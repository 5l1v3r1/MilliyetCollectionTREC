<DOC>
<DOCNO> 248029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun26.html </URL>
<DATE> 2004/06/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İngiltere'de tesettürlü kız öğrenci davayı kaybetti 
</HEADLINE>
<TEXT>

     İngiltere'de 15 yaşındaki kız öğrenci tesettürlü olarak derslere girmek için açtığı davayı kaybetti. Kendisine uygulanan yasağı kaldırtabilmek için dava açan Shabina Begüm, 2002 yılının eylül ayında, kıyafeti yüzünden Londra'da Luton bölgesinde bulunan Denbigh ortaokulundan evine gönderilmişti. 
     Begüm, sadece ellerini ve yüzünü açıkta bırakan uzun elbiseler giydiği ve başörtüsü taktığı için evine gönderilmesinden sonra dava açmış ve okula devam etmemişti. 
     Yüksek Mahkeme'deki davada Begüm, eğitim hakkının elinden alındığını ve dini inançlarına saygısızlık yapıldığını bildirdi. 
     Okul yönetimi ise genç kızın kıyafetinin sağlığı ve güvenliği için tehdit yarattığı ve öğrenciler arasında ayrıma yol açtığı için buna karşı çıkıldığını kaydetti. 
     Tesettürlü Müslüman bir öğrencinin diğer Müslüman öğrenciler arasında ''daha iyi bir Müslüman olduğu'' iddiası yaratmaması açısından da bu tür giysilere karşı çıkıldığını belirten okul yöneticileri, Yargıç Sir Hugh Bennett tarafından da haklı bulundu. 
     Sir Bennett, okulun giysi kurallarının iyi düşünülerek konulmuş, dengeli, adil ve herkesi temsil eder nitelikte olduğu sonucuna vardığını açıkladı. 
     Begüm'ün insan haklarının çiğnenmediğini de belirten Yüksek Mahkeme Yargıcı, yaklaşık bin öğrencinin okuduğu Denbigh ortaokulunda öğrencilerin büyük çoğunluğunun Müslüman olduğuna da işaret ederek, çoğunluğun kurallara itiraz etmeden uyduklarına dikkat çekti ve davacının haklarının çiğnendiği kanaatine varmadığını söyledi. 
     
</TEXT>
</DOC>
