<DOC>
<DOCNO> 206890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur42.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte kar yağışı yüzünden 3 saatte 220 kaza oldu... 
</HEADLINE>
<TEXT>

     Başkent'te öğle saatlerinde başlayan kar yağışı trafiği olumsuz etkilerken, Ankara içi ve çevre yollarında son 3 saatte 220 maddi hasarlı trafik kazası meydana geldi. 
     Emniyet yetkililerinden alınan bilgiye göre, Ankara'da öğle saatlerinde etkili olmaya başlayan kar yağışı, trafik kazalarının artmasına neden oldu. Kar yağışının başlaması ile birlikte Ankara'yı çevre illere bağlayan şehirlerarası yollarda 20, şehir içinde ise 200 trafik kazası meydana geldi. Kazalarda can kaybı ve yaralı olmadığı belirtilirken kazaların tamamının maddi hasarlı olduğu bildirildi. Ankara'da günlük kaza ortalamasının 150 civarında olduğunu belirten yetkililer bugün meydana gelen kazaların trafiğin akışını yavaşlattığını, kaza yapan araçların yolu kapatması ve yağışın etkisiyle Hoşdere, Dikmen, Simon Bolivar ve Çankaya caddelerinde trafik yoğunluğunun devam ettiğini kaydettiler. 
     Şehirlerarası yollarda sürücülerin zincirsiz yola çıkmasına izin verilmezken, Ankara-Konya yolu 80 kilometresinde zincirsiz araçların kayması nedeniyle yol 2 saat süreyle trafiğe kapalı kaldı. 
     Yetkililer, sürücüleri trafikte yavaş ve dikkatli seyretmeleri, işaret ve işaretçilere uymaları, araçlarında muhakkak zincir, takoz ve çekme halatı bulundurmaları konusunda uyardılar. 
     
     ANKARA ŞEHİR MERKEZİNDE KAPALI YOL YOK 
     Ankara Büyükşehir Belediyesi ekipleri de, kar yağışının ardından karla mücadele çalışmalarına başladı. 
     Büyükşehir Belediyesi Fen İşleri Daire Başkanlığı'ndan yapılan yazılı açıklamada, asfalt şube yetkililerinin meteorolojiden gelen haberler doğrultusunda hareket ederek, kar yağışı sonrasında ulaşımda aksama meydana gelmemesi için çalışmalarını sürdürdüğü kaydedildi. 
     Açıklamada, Ankara Büyükşehir Belediye ekiplerinin Ankara genelinde 49 unimog kar temizle aracı, 12 grayder, 15 kepçe, 80 tuzlama kamyonu ve 250 personel ile çalışmalarını yürüttüğü belirtilerek, vatandaşların her türlü şikayetlerini 287 36 71 numaralı telefona iletebilecekleri bildirildi. 
     Yetkililer, şu an için Ankara şehir merkezinde kar nedeniyle trafiğe kapalı yol ve ana arter bulunmadığını ifade ederek, yoğun kar yağışı nedeniyle şehrin yüksek kesimlerinde trafikte kısa süreli aksamaların yaşandığını kaydettiler. 
     Yollardaki buzlanmaya karşı tuzlama çalışmalarının devam ettiğini belirten yetkililer, sürücüleri araçlarına zincir takmaları ve trafik işaret ve kurallarını uymaları konusunda uyardı. 
     
</TEXT>
</DOC>
