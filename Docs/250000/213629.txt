<DOC>
<DOCNO> 213629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/guncel/gun02.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bina çökerken kızını bahçeye fırlattı... 
</HEADLINE>
<TEXT>

      
   Olay gecesi yaşanacak faciayı fark edip 1.5 yaşındaki kızı Bahar'la çıkış kapısına ulaşmayı başaran Halil Yaprakçı, çocuğunu bahçeye fırlatarak enkaz altında kalmaktan kurtardı. Kendisi de yaralı kurtulan Yaprakçı'nın eşi, babası, annesi, kardeşleri ve yeğeninin de aralarında bulunduğu 8 kişi ise henüz enkazdan çıkarılamadı. 
   Babasına bayram ziyaretine giden Halil Yaprakçı ve ailesi, diğer misafirlerle sohbet ederken aniden bir gürültü duyuldu. 'Deprem' endişesiyle kızını kucağına alan Halil Yaprakçı, apartman kapısına ulaştığında, binanın çökeceğini tahmin edip son bir gayretle Bahar'ı bahçeye fırlattı. 
   
   Şoktan konuşamıyor 
   Binanın çökmesiyle kendi de molozların altında kalan Yaprakçı ile toprak zemine düştüğü için çenesinden hafif yaralanan Bahar, çevreden gelenlerin yardımıyla kurtarılarak Numune Hastanesi'ne kaldırıldı. Yaprakçı, kırılan ayağı nedeniyle ortopedi, Bahar da çene cerrahisi bölümünde tedaviye alındı. 
   Önceki gün taburcu edilen, ancak geçirdiği şok nedeniyle konuşamayan Yaprakçı sürekli ağlıyor. Bahar ise, annesinin enkaz altında olduğundan habersiz, oyuncaklarıyla oynamaya devam ediyor. 
   
   
   
</TEXT>
</DOC>
