<DOC>
<DOCNO> 231715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy26.html </URL>
<DATE> 2004/04/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AKP'li bakanlar Denktaş'ın konuşmasını böyle değerlendirdi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, KKTC Cumhurbaşkanı Rauf Denktaş'ın TBMM'deki konuşmasında dile getirdiği hususların bilinen şeyler olduğunu söyledi. 
     TBMM'de gazetecilerin, ''Denktaş'ın konuşmasını nasıl değerlendiriyorsunuz '' sorusuna Gül, ''yeni değil ki... Bildiğimiz şeyler. Hep beraber dinledik'' diye yanıtladı. 
     Aynı yöndeki soruya, ''Siz nasıl değerlendiriyorsunuz '' karşılığını veren Adalet Bakanı Cemil Çiçek, gazetecilerin, ''bizim görüşlerimiz önemli değil'' demeleri üzerine, ''bizimki de önemli değil. Kıbrıs Türk halkı değerlendirecek'' şeklinde konuştu. 
     Devlet Bakanı Kürşad Tüzmen, Denktaş'ın TBMM'de yaptığı konuşmasının önceki söylediklerinin devamı niteliğinde olduğunu belirtti. Tüzmen, ''Ben stratejik olarak referandumda KKTC'nin evet , Güney'in hayır demesinin daha uygun bir zemin sağlayacağına inanıyorum, ileriye dönük olarak avantaj sağlar'' dedi. 
     AK Parti Grup Başkanvekili Eyüp Fatsa, Denktaş'ın dile getirdiği görüşlerin yabancısı olmadıklarını belirterek, ''Sayın Denktaş bilinenleri tekrarladı. Kararı 24 Nisan'da yapılacak referandumda Kıbrıs Türk halkı verecek'' diye konuştu. 
     Fatsa, Denktaş'ın konuşması sırasında Türkiye'den gelen baskılardan söz ettiğini anımsatan bir gazeteciye ''görüyorsunuz, baskı yok'' derken, AK Parti Grubu'nun yüzde 85'inin Denktaş'ın konuşması sırasında Genel Kurul'da bulunduğunu bildirdi. Bazı milletvekillerinin mazeretleri nedeniyle Meclis'e gelemediğini kaydeden Fatsa, bir kısım milletvekilinin de Antalya'daki toplantı nedeniyle bu ilde bulunduklarını söyledi. 
     

     
</TEXT>
</DOC>
