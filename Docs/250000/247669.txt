<DOC>
<DOCNO> 247669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/spor/axspo02.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve gösteri başlıyor 
</HEADLINE>
<TEXT>


Fenerbahçe Yönetimi, flaş transferi Alex'i bu hafta İstanbul'a getirerek taraftarın önüne çıkaracak, ön anlaşma yaptığı Deniz, Serkan Balcı ve Murat Hacıoğlu'na da resmi sözleşme imzalatacak 

YUSUF DURSUN 


Hareketli günler 
FENERBAHÇE Yönetimi yaklaşık bir aydır sürdürdüğü transfer çalışmaları sonrası anlaştığı oyunculara bu hafta imza attıracak. Sarı - Lacivertli yöneticilerin daha önce el sıkıştıkları Brezilyalı Alex, Gençlerbirliğili Deniz ve Serkan ile Diyarbakır'dan Murat Hacıoğlu'nun İstanbul'a çağrılarak sözleşmelerinin yapılacağı öğrenildi. 

Kutlualp gidiyor 
DIŞ İlişkiler sorumlusu Hakan Bilal Kutlualp'in bugün Brezilya'ya giderek Alex'i getireceği belirtildi. 18 Haziran'da ülkesinden hareket edecek olan yıldız futbolcu 19'unda İstanbul'a ayak basacak. Alex, Türkiye'de hem taraftara tanıtılacak, hem de tesisleri gezerek yeni takımı hakkında bilgi toplayacak. Brezilyalı yıldız ardından tatile çıkacak. 

Daum ile toplantı 
YÖNETİMİN bu hafta içinde Daum ile de görüş alış verişinde bulunacağı kaydedildi. Alman hocadan son bir rapor almayı planlayan Başkan Aziz Yıldırım'ın buna göre çalışmalarına yön vereceği kaydedildi. Bu arada Yıldırım'ın ismini sır gibi sakladığı sürpriz transferini de bu hafta açıklayabileceği öğrenildi. 

'Kötü izleri bu sezon sileceğiz' 

Ümit Özat, Avrupa'da mutlaka başarılı olacaklarını söyledi, "Kendimize güveniyoruz" ifadesini kullandı 

ERAYDIN AYTEKİN 

SARI - Lacivertli takımın kaptanı Ümit Özat Sivas'ta, taraftarların yüreğine su serpecek açıklamalarda bulundu. Tecrübeli oyuncu, "Avrupa'daki kötü tabloyu sileceğiz. Fenerbahçe büyük bir camia. Başarısızlığı kabul etmiyor. Bu da doğal. Büyük takım olmanın büyük bedelleri var. Dolayısıyla geçmişte Avrupa kupalarında yaşamış olduğumuz şanssızlıklar vardı. Hem onları unutturmak, hem de geçmişte diğer Türk takımlarının kazandığı başarıları tekrarlamak istiyoruz. Kendimize güveniyoruz" ifadelerini kullandı. 
ALEX'İN transferini de değerlendiren Ümit Özat, "Umarım o da diğer Brezilyalı arkadaşlarımız gibi kısa sürede uyum sağlayarak Fenerbahçe'ye faydalı olur" dedi. Rüştü'nün tekrar Fenerbahçe'ye dönmesini arzuladığını da kaydeden tecrübeli oyuncu, "Rüştü bu camiada sembol olmuş birisi. Ama futbol profesyonel, futbolcular da profesyonel. Bu yönetimle kendi aralarındaki bir olay" yorumunu yaptı. Her mevkide oynayabileceğini de belirten Ümit Özat, "İyi futbolcu için görev yeri hiç önemli değildir" diye konuştu. 

Rüştü son dileği 
İSPANYA'DAKİ tatilini bitirerek bugün İstanbul'a dönmesi beklenen Daum'un yönetime kaleci probleminin bir an önce çözülmesi konusunda mesaj gönderdiği öğrenildi. Alman hoca, transferi büyük ölçüde tamamladıklarını belirterek, "Sadece kalede eksiğimiz kaldı. Yabancı kontenjanı nedeniyle mutlaka Rüştü'ye geri almalıyız" dediği belirtildi. 
RÜŞTÜ konusunun bugün yapılacak yönetim kurulu toplantısında masaya yatırılacağı kaydedildi. Barcelona'nın bir yıllığına kiralamak istediği milli kalecinin henüz Sarı - Lacivertli yönetimden resmi bir teklif almadığı, ancak geri dönmeye sıcak baktığı kaydedildi. Başkan Aziz Yıldırım'ın onay vermesi halinde bu hafta içinde Rüştü ile görüşüleceği ifade edildi. 

Dilmen, Fener TV'de 
FBTV Haber Müdürü Yalçın Türk'ün hazırlayıp sunduğu, "FenER Meydanı", bugün saat 21.00'de Rıdvan Dilmen'i konuk edecek. Dilmen bu programda Türk futbolunun bugünü, Fenerbahçe'nin iç ve dış transferlerini, federasyon seçimleri ve Sarı - Lacivertli ekibin, Şampiyonlar Ligi'nden beklentileri hakkında görüşlerini açıklayacak. 

Ali Güneş çağrıldı 
İÇ transferde henüz anlaşma sağlanamayan Ali Güneş ile bugün yeniden masaya oturulacak. Tecrübeli oyuncunun menajeri Ahmet Bulut, daha önce ön görüşme yaptıkları Fenerbahçeli yöneticilerle uzlaşmaya çalışacaklarını belirtti, "İlk toplantıda para konusunu hiç gündeme getirmedik. Bu görüşmemizde sorunun çözümleneceğine inanıyoruz" diye konuştu. 



</TEXT>
</DOC>
