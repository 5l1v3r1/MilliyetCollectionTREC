<DOC>
<DOCNO> 210752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/ekonomi/eko03.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon'a Al Barakalı başkan 
</HEADLINE>
<TEXT>

      ELÇİN ERGÜN Ankara 
   
   Tasarruf Mevduatı Sigorta Fonu TMSF Kurulu Başkanlığı'na Ahmet Ertürk'ün getirilmesine ilişkin kararname dün onay için Cumhurbaşkanlığı'na gönderildi. 
   Al Baraka Türk'te genel müdür yardımcılığı görevinden Sermaye Piyasası Kurulu SPK başkan yardımcılığına getirilen Ertürk'ün özellikle Devlet Bakanı Abdullatif Şener'ce desteklendiği öğrenildi. 
   Edinilen bilgilere göre hükümet, Cumhurbaşkanı Ahmet Necdet Sezer'in Ertürk başkanlığındaki TMSF kararnamesini onaylayacağına kesin gözüyle bakıyor. Ertürk'ün SPK'daki görevine getirilmesinde bir kez Sezer'in onayından geçtiğini hatırlatan yetkililer, "Ertürk sorun olmayacak. Ancak listede yeni isimler de var. Cumhurbaşkanı'nın yeni isimler konusundaki tavrı kararnamenin aynen geri dönmesine neden olur" diye konuştular. 
   Maliye müfettişi kökenli olan Ertürk, veto edilen ilk kararname sürecinde de başkan adayı olarak üzerinde durulan isimlerden biri olmuştu. Kararnameye Ertürk dışında daha önce açıklanan iki kişinin ismi de eklendi. Bu isimlerin Başbakanlık Teftiş Kurulu eski Başkanı Osman Nuri Oduncu ile Bankalar Yeminli Murakıbı Kemal Yamakoğlu olduğu belirtiliyor. 
   
   
</TEXT>
</DOC>
