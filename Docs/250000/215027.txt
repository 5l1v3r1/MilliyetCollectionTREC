<DOC>
<DOCNO> 215027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sontur14.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara, hava ve deniz ulaşımı kilitlendi 
</HEADLINE>
<TEXT>

     Türkiye genelinde etkisini sürdüren ağır kış koşulları yaşamı olumsuz yönde etkiliyor. 
     İstanbul başta olmak üzere, Bolu, İzmir, Afyon, Denizli, Bursa, Adana, Kayseri'de ulaşım sıkıntısı yaşanıyor, eğitim tatillerine yenileri ekleniyor. Yurt genelinde 2 bin 763 köy yolu kapalı. Doğu Anadolu, bugünden itibaren yeni bir yağışlı hava kütlesinin etkisi altına girecek. 
     İstanbul'da hava ulaşımı yapılamıyor. Uçaklar, saat 03.30'dan bu yana Atatürk Havalimanı'na iniş-kalkış yapamıyor. Atatürk Havalimanı'na inmesi gereken Cidde, Pekin, Hannover, Kahire, Tahran, Kuveyt, Almata, Amman'dan gelen uçaklar Antalya, İzmir ve Ankara'daki havalimanlarına yönlendirildi. İç ve dış hatlarda pek çok sefer iptal edildi. Yapılabilenler de uzun süreli rötara girdi. 
     İstanbul Büyükşehir Belediyesi Ulaşım Daire Başkanlığı da kentte sadece önemli ana arterlerin trafiğe açık olduğu açıklamasını yaptı. 
     Özel Dershaneler Birliği Derneği ÖZDEBİR üyesi olan İstanbul'daki dershanelerde 14 ve 15 Şubat'ta, Yeditepe Üniversitesi'nde de bugün eğitime ara verdi. 
     İstanbul Deniz Otobüsleri'nin İDO , Yenikapı-Yalova, Yenikapı-Bandırma ve Kartal-Yalova seferleri yapılamıyor. Ahırkapı açıklarında demirlemeye çalışan bir yük gemisi, manevra sırasında demirli bulunan başka bir gemiye çarptı. 
     Kar yağışı nedeniyle ulaşıma kapanan Bursa-Balıkesir karayolunda, yüzlerce araç mahsur kaldı. Yaklaşık 10 saattir Karacabey ilçesi yakınlarında bekleyişlerini sürdüren araçlarda bulunan yolcuların zor durumda oldukları bildirildi. 
     Bursa-Yalova, Bursa-Balıkesir-İzmir, Bursa-Orhaneli, Bursa-Keles, İnegöl-Domaniç ve Sölöz- Bayırköy karayolları ulaşıma kapandı. Bolu Dağı'ndan zincirsiz geçmeye çalışan çok sayıda araç yolda kaldı. Seydişehir-Antalya, Gürün-Kayseri, Kangal-Divriği yolunda ulaşım sağlanamıyor. Kocaeli'nde feribot seferleri durduruldu. 
     Kayseri'de saatteki hızı 80 kilometreye ulaşan fırtına, maddi hasarlara yol açtı. Kayseri-Erciyes, Bursa-Uludağ karayolu ulaşıma kapandı. Uludağ'da kar kalınlığı 3,3 metreye ulaştı. 
     İzmir'de zincirsiz araçların şehirlerarası yollara çıkmasına izin verilmiyor. Sabuncubeli ve Belkahve mevkilerinde yoğun sis ve tipi etkili oluyor. Denizli'nin Çal, Kale, Çameli, Sarayköy ve Manisa'nın Saruhanlı ilçelerinde okullar tatil edildi. Ege'de çok sayıda köy yolu ulaşıma kapandı. 
     Adana'da bir gecede metrekareye 24 kilogram yağış düşen kentte ulaşım aksadı, yollarda göletler oluştu. Kütahya'da eğitime 1 gün ara verildi. Afyon-Antalya Karayolu Başağaç rampaları ile Damlalı Boğazı, Afyon-İzmir Karayolu'nun Dumlu rampaları, Afyon-Kütahya Karayolu Bamramgazi rampaları ile Afyon-Ankara Karayolu Köroğlu Beli'nde ve çevresinde zincirsiz araç geçişine izin verilmiyor. 
     
</TEXT>
</DOC>
