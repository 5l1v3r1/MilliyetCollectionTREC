<DOC>
<DOCNO> 227959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy03.html </URL>
<DATE> 2004/04/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yazmayı bilmeyen muhtar... 
</HEADLINE>
<TEXT>

     Kütahya'da, yerel seçimlerde en çok oyu alarak Börekçiler Mahallesi muhtarı seçilen kişinin, yazı yazmayı bilmediği ortaya çıkınca muhtarlığı iptal edildi. 
     Alınan bilgiye göre, Börekçiler Mahallesi'nde 5 yıldır muhtarlık yapan Ahmet Arı 65 , 28 Mart yerel seçimlerinde 5 aday arasında en çok oyu alarak muhtarlığı kazandı. 
     Diğer muhtar adaylarından Bayram Duman ve Rıza Selbest, yazı yazmayı bilmediğini öne sürdükleri Ahmet Arı'nın muhtarlığının iptal edilmesi için Kütahya Merkez İlçe Seçim Kurulu'na başvurdu. 
     Başvuruyu değerlendiren kurulunun isteği üzerine, İl Milli Eğitim Müdürlüğü'nce oluşturulan bilirkişi, Ahmet Arı'nın okuyabildiğini, ancak yazı yazmayı bilmediğini tespit etti. 
     Kütahya Merkez İlçe Seçim Kurulu, bunun üzerine ilkokulu dışardan bitirdiği öğrenilen Ahmet Arı'nın muhtarlığını iptal etti. Seçim kurulu, en çok oyu alan ikinci aday olan Bayram Duman'a muhtarlık mazbatasını verdi. 
     İlçe Seçim Kurulu'na itiraz dilekçesi veren Ahmet Arı, haksızlığa uğradığını iddia ederek, ''Mahalle sakinleri, teveccüh göstererek 5 adayın arasında en fazla oyu vererek beni tekrar muhtar seçtiler. Muhtarlığım sırasında, işimi hiç aksatmadım. Kimse benden bugüne kadar şikayetçi olmadı'' dedi. 
     Evrak doldurmada sekreteri ve oğlunun kendine yardımcı olduğunu belirten Arı, ''Okuma biliyorum ama, yazmakta zorlanıyorum. Diyelim ki, yazmayı biliyorum, ancak ellerim sakat. O zaman ne olacak Özürlü olan insanlar muhtar olamayacak mı Kararın bir an önce düzeltilmesini istiyorum'' diye konuştu. 
     
</TEXT>
</DOC>
