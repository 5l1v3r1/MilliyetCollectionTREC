<DOC>
<DOCNO> 202756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko34.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en beğenilen şirketi Arçelik oldu... 
</HEADLINE>
<TEXT>

     İnsan kaynakları konusunda faaliyet gösteren Adecco ile Capital Dergisi'nin ortaklaşa düzenlediği ''Türkiye'nin En Beğenilen Şirketi Araştırması''nın dördüncüsü sonuçlandı. 
     Adecco'dan yapılan açıklamaya göre, şirket yöneticilerinin katıldığı Temmuz-Eylül ayları arasındaki anket çalışmasında, önceki 3 yılın birincisi Arçelik yine ''En beğenilen şirket'' olarak belirlendi. 
     Değerlendirmede Vestel ikinci, Koç Holding üçüncü oldu. 
     ''Cola Turka'' markasıyla kola pazarına hızlı bir giriş yapan Ülker ise yükselişini ''şirket beğenilirliği''nde de sürdürdü. Geçen yılki listede 10. sırada yer alan kuruluş, bu yıl dördüncü oldu. 
     Araştırma sonucunda ilk 10'a şu şirketler girdi 

''1-Arçelik 
2-Vestel 
3-Koç Holding 
4-Ülker 
5-Turkcell 
6-Sabancı Holding 
7-Eczacıbaşı Topluluğu 
8-Coca Cola 
9-Garanti Bankası 
10-Zorlu Holding'' Sıralamaya giren şirketlere ödülleri, 14 Ocak 2004 tarihinde Ritz Carlton Otel'de düzenlenecek özel bir geceyle verilecek. 
     
     ARAŞTIRMA NASIL YAPILIYOR 
     Şirket yöneticilerine e-posta, telefon ve faks yoluyla ulaşılarak yapılan anket çalışmasında, yöneticilere ilk aşamada, bir şirketi ''beğenilebilir'' kılan 18 kriteri sıralamaları isteniyor. 
     Kriterleri 1'den 10'a kadar uzanan bir ölçekte değerlendiren yöneticiler daha sonra kendi şirketlerini dışarıda tutarak ''Türkiye'de en beğendikleri şirket'' sorusunu yanıtlıyor. 
     
</TEXT>
</DOC>
