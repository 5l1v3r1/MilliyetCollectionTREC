<DOC>
<DOCNO> 245671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/ekonomi/eko05.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylere doğal arıtma 
</HEADLINE>
<TEXT>


Tarım Bakanlığı'nın köylere doğal arıtma projesinin ilk örneği, İzmir'in Korucuk Köyü'nde açıldı 

MERT İLKUTLUĞ İzmir DHA 

Tarım ve Köyişleri Bakanlığı'nın 'Doğal Arıtma Projesi'nin ilk örneği olan İzmir'in Torbalı İlçesi'ne bağlı Korucuk Köyü'ndeki doğal arıtma tesisi Bakan Sami Güçlü tarafından hizmete açıldı. Diğer arıtma tesislerine göre doğal arıtma tesislerinin yatırım maliyeti 40, işletme maliyeti 60 kat daha ucuz olduğu belirtilen doğal arıtma tesisleri, üzerlerindeki bitkilerle çiçek bahçesini andırıyor. 
Proje, kanalizasyon sistemi olan köylere yayıldığı zaman yılda 546 milyon metreküp suyun geri kazanılacağı vurgulandı. İzmir'in Torbalı ilçesine bağlı 285 haneli, bin 95 nüfuslu Korucuk Köyü'nde oluşturulan Doğal Arıtma Tesisi, Bakan Güçlü, İzmir Valisi Yusuf Ziya Göksu, Köy Hizmetleri Genel Müdürü Ali Altuntaş, İzmir milletvekilleri AKP'li Mehmet Tekelioğlu, Serpil Yıldız, Tevfik Ensari, CHP'li Abdülrezzak Altın ve Sedat Uzunbay ile köylülerin katıldığı törenle açıldı. Bakan Güçlü, projeyle doğal kaynakların temiz tutulması yolunda çok önemli adım attıklarını söyledi. 
Kuruluşu kolay, işletmesi düşük maliyetli bu projeyi ülke çapında yaymak üzere başlatıyoruz diyen Güçlü, "Projeyi 5 bin 200'e yakın köyde en kısa sürede tamamlamayı planlıyoruz. Bu süreçte turistik bölgelere ağırlık vereceğiz" dedi. Doğal arıtma projesinin nasıl işlediğine ilişkin detaylar bugün Milliyet Business'ta yer alıyor. 


</TEXT>
</DOC>
