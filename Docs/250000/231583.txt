<DOC>
<DOCNO> 231583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun11.html </URL>
<DATE> 2004/04/15/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
Bush'un Şaron'un planını desteklemesine tepkiler .. 
</HEADLINE>
<TEXT>

     BM Genel Sekreteri Kofi Annan, ABD Başkanı George Bush'un, İsrail Başbakanı Ariel Şaron'un tek yanlı planını desteklemesini eleştirdi. 
     Kofi Annan, sözcüsü Stephane Dujarric aracılığıyla yaptığı açıklamada, Başkan Bush'un İsrail'in Batı Şeria'daki bazı yerleşim birimlerini daimi elinde tutmasını öngören tek yanlı planına onay vererek, Filistinlilerin isteklerini göz ardı ettiği eleştirisini yöneltti. 
     Annan açıklamasında, ABD'nin siyaset değişikliğinin, İsrail ile Filistinliler arasında nihai bir barış anlaşması için gerekli görüşmeler sürecine de zarar verdiğini belirtti. 
     Ortadoğu'da nihai bir barış anlaşmasının çözüm bekleyen ayrıntılarının, Güvenlik Konseyi kararları temelinde taraflar arasında yapılacak görüşmelerle çözüme kavuşturulması yönündeki tutumunu yineleyen Annan, İsrail ve Filistinlilerin bu görüşmelerin sonucuna zarar verecek herhangi bir adım atmamaları gerektiğini kaydetti. 
     ABD Başkanı George Bush, dün yaptığı açıklamada, İsrail Başbakanı Ariel Şaron'un Gazze Şeridi'ndeki bütün ve Batı Şeria'daki bazı yerleşim birimlerinden çekilme karşılığında, Batı Şeria'nın bir bölümünü elinde tutmasını öngören tek taraflı planına destek vermişti. 
     HAMAS TEK YOL SİLAHLI DİRENİŞ 
     Filistinli radikal grup Hamas, ABD Başkanı George Bush'un, İsrail Başbakanı Ariel Şaron'un tek yanlı planını desteklemesinin, ''Filistinliler için tek yolun silahlı direniş olduğunu ortaya koyduğunu'' açıkladı. 
     Grubun siyasi kanadının lideri Halid Meşal, Reuters'a bugün telefonla yaptığı açıklamada, Bush'un tutumunun, ''yol haritası adı verilen siyasal çözüm planının başarıya ulaşabileceği yönündeki boş hayalleri de sona erdirdiğini'' savundu. 
     Meşal, ''Bush, yol haritasına ve başka bir başlık altında gündeme getirilebilecek herhangi bir çözüm planına öldürücü bir mermi sıktı'' dedi. 
     Meşal, Bush'un, Filistinlilerin haklarının kabul edilmesi konusuyla hiç ilgilenmediğini, barışçı çözüm için yolun artık kapandığını savunarak, Filistinliler için, silahlı direnişi desteklemekten başka bir çıkış yolu bulunmadığını kaydetti. 
     İSRAİL MEMNUN 
     Bush'un İsrail Başbakanı Ariel Şaron'un tek yanlı planını desteklemesi, İsrail'de memnunluk yarattı. 
     Adının açıklanmasını istemeyen İsrailli yetkili, ''ABD 56 yıldır duyulmayan türden benzersiz açıklamalarda bulundu'' yorumunu yaptı. 
     Şaron'un planını açıklamaya ve destek bulmaya geldiği Washington'da gazetecilere açıklamalarda bulunan İsrailli yetkili, bir soru üzerine, İsrail'in Gazze Şeridi'nden çekilmeyi 2005 yılı içinde tamamlayacağını belirtti. 
     Aynı yetkili, İsrail'in Gazze Şeridi'nden çekildikten sonra bu bölgeden gelebilecek saldırılara ''çok ciddi karşılık vereceğini'' de belirterek, ''Eğer Filistinliler, Gazze'den saldırı düzenlerse, İsrail'in karşılığı çok ciddi olur'' ifadesini kullandı. 
     İsrailli yetkili, ''Temkinli olun. Hatta terörist saldırıda bulunmayı düşünmeyin bile, çünkü buna yanıtımız çok sert olur'' dedi. 
     Bush, Şaron'un Gazze Şeridi'ndeki bütün ve Batı Şeria'daki bazı yerleşim birimlerinden çekilme karşılığında, Batı Şeria'nın bir bölümünü elinde tutmasını öngören tek taraflı planına destek vermiş, buna tepkiler gecikmemişti. 
     Filistin Devlet Başkanı Yaser Arafat ve Filistin yönetimi, ABD'nin İsrail'e, işgal altındaki topraklarda kurulan Yahudi yerleşim birimlerinden bazılarını koruyabileceği ve Filistinli mültecilerin dönüşüne izin vermek zorunda olmadığı şeklinde garantiler vermesinin, barış sürecinin sonu olacağını bildirmiş, Filistin Başbakanı Ahmed Kurey de, Bush'un İsrail'e 1967 savaşında ele geçirdiği Batı Şeria'daki bazı toprakları elinde tutabileceği güvencesini vermesinin kabul edilemez olduğunu söylemişti. 
     Filistinli radikal grup Hamas, Bush'un, tek yanlı planını desteklemesinin, ''Filistinliler için tek yolun silahlı direniş olduğunu ortaya koyduğunu'' açıklamış, BM Genel Sekreteri Kofi Annan, sözcüsü Stephane Dujarric aracılığıyla yaptığı açıklamada, Başkan Bush'un İsrail'in Batı Şeria'daki bazı yerleşim birimlerini daimi elinde tutmasını öngören tek yanlı planına onay vererek, Filistinlilerin isteklerini göz ardı ettiğini belirtmişti. 
     
</TEXT>
</DOC>
