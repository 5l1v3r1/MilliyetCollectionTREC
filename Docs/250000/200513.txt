<DOC>
<DOCNO> 200513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/spor/yguven.html </URL>
<DATE> 2003/12/08/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Sevinin ama, ümitlenmeyin 
</HEADLINE>
<TEXT>

   
   Nefret ettiğiniz biri varsa, ona beddua edin ve Fenerbahçe maçlarını yorumlamasını dileyin. Kalahari çölünde su arayan deve gibi boynu bükülüverir bir anda. Apışır kalır. Ikınır sıkınır ki, futbol adına söyleyecek bir iki cümlecik bulsun. Keçiboynuzunda bal süzmek çok daha az konsantrasyon gerekir inanın. Dikkat .. Skor değil futboldan söz ediyoruz. 
   Fenerbahçe kötü de son haftalarda hangi takım iyi Süper Lig'de O da ayrı mesele... İşte Ankaragücü... Rıza Hoca'ya zimmetleneli iki maç oynayan Ankaragücü'nün kifayetsiz hali, belki de Fenerbahçe'nin yorumunu yapmaktan çok daha belirleyici. Herşeyden önce mutfak boş Ankaragücü'nde, Rıza Hoca istediği kadar iyi aşçı olsun. 
   Fenerbahçe'de ise herşey var... İyi niyet ve gayret dışında. 
   Mesela Yusuf. Tesislerden dışarı adım atmıyormuş. Kimbilir bu kez hangi sebepten durmuş. Sonra Tuncay... Dünya'da enerjisini bu kadar boşuna harcayan az insan var. Her aldığı topu rakibe kaptıran Selçuk ve zavallı Hooijdonk... Dizilişte iki, kağıt üstünde üç forvetle oynayan Fenerbahçe'nin yalnız adamı idi Hollandalı. 
   İyi niyetten bahsettik ya şöyle bir notum var. Dakika 25, Yusuf soldan sıfıra kadar inmiş Ankaragücü ceza alanında Hooijdonk dikiliyor, ceza yayı üzerindeki üç Fenerbahçeli yatak odalarında yürüme hızıyla kaleye yaklaşıyor. Bu kadar tatsız ve isteksiz top oynuyor Fenerbahçe. 
   Maça gelince... 
   Daha 11. dakikada Fenerbahçe kalesini Volkan'ın tam anlamıyla kapatamayacağı anlaşıldığında ve Rıza Hoca bu fırsatı üç forvetle değerlendirmeyi düşündüğünde ortaya durgunluğuna şaşkınlık eklenmiş bir Fenerbahçe çıktı. 
   Ama bir de bakıldı ki, Ankaragücü kalecisi Oğuzhan daha beter. Eh... Sahada Hooijdonk diye bir usta da var. Gelsin goller. 
   Şunu açıkça söylemek lazım. Fenerbahçe çok kötü oynuyor. Ancak bireysel yeteneklerin parlamasıyla sonuca gidebiliyor. O zaman da iş keyfe kalıyor. Duran top kazanılmasa o keyiflerin de ne zaman geleceği belli değil doğal olarak. Sayın Daum, Fenerbahçe teknik direktörü olarak dört golün hikayesini anlatırsa sakın inanmayın. Üç tanesi Oğuzhan'ındır biline... 
   Ankaragücü galibiyeti, Fenerbahçelileri sevindirebilir ama, asla ümitlendirmemeli. Bu Fenerbahçe oynamadan gol atan, yorumlanamayan bir bilmece. 
   
      
   
</TEXT>
</DOC>
