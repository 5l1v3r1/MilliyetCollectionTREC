<DOC>
<DOCNO> 212017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur11.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı basınına göre Türkiye istediğini aldı... 
</HEADLINE>
<TEXT>

     Başbakan Recep Tayyip Erdoğan'ın, ABD Başkanı George Bush ile görüşmesinde, Türkiye için kaygı yaratan konularda ABD'den güvence aldığı biçiminde yorumlandı. 
     
     WP "BUSH'UN AÇIKLAMALARI ERDOĞAN'I TATMİN ETTİ" 

     ABD'nin etkili gazetelerinden Washington Post, ABD Başkanı Bush'un, Türkiye ile zarar gören ilişkileri düzeltme arayışında olduğunu yazdı. Gazete Bush'un, Başbakan Erdoğan'ın Irak'taki Kürtler'in kendi devletlerini kurma yönündeki çalışmalarını engellemek için çaba gösterdiğini söylediğini kaydetti. Bush'un açıklamalarının, Erdoğan'ı tatmin ettiği de ifade edildi. 
     
     WASHINGTON TIMES "BUSH GÜÇLÜ İŞARETLER VERDİ" 

     ABD muhafazakar çevrelerinin önde gelen gazetesi The Washington Times ise, Bush'un açıklamalarının, şimdiye kadar "kendi devletlerini kurmak isteyen Kürtler'e karşı verilmiş en güçlü işaret" olduğunu belirtti. Türkiye'nin, NATO'nun tek müslüman üyesi olması ve Batı ile Arap dünyası arasındaki köprü konumunun, ABD ordusunun Orta Doğu'daki varlığı açısından da Türkiye'yi Batı ittifakı için stratejik olarak çok önemli hale getirdiği vurgulandı. 
     
     IHT "ABD KÜRT KONUSUNDA DİKKATLİ ADIM ATMALI" 

     Dünya siyaset çevrelerinin saygın gazetesi International Herald Tribune ise, Irak'taki ABD sivil yöneticisi Paul Bremer'in "Yeni Irak'ta terörizme ve terörist örgütlereler yok" açıklamasına dikkat çekti. Bu açıklamanın, Türkiye'nin PKK'ya ilişkin uzun süredir öne sürdüğü taleplerine yanıt verdiğini yazan gazete, "Kürt konusu ABD yönetiminin dikkatli adım atmasını gerektiriyor" yorumunu yaptı. Gazete, ABD yönetiminin Kürtler'le iyi ilişkileri olduğunu ancak Irak'taki Sünni ve Şiiler arasındaki dengenin de önemli olduğuni ifade etti. 
     
     FT "GÖRÜŞ AYRILIKLARINI GERİDE BIRAKMA NİYETİ" 

     Prestijli ekonomi gazetesi Financial Times da, ABD Başkanı Bush'un Türkiye'yi "dost ve önemli bir müttefik" olarak nitelendirdiğini belirterek bu ifadelerin Irak savaşı konusunda iki ülke arasında ortaya çıkan görüş ayrılıklarını geride bırakma niyetini yansıttığı yorumunu yaptı. Gazete, Bush'un Erdoğan'a ABD'nin Irak'ın toprak bütünlüğünü yana olduğunu belirttiğini, bunun da Yönetim'in kullandığı "standart" bir ifade olduğunu kaydetti. Paul Bremer'in PKK'yı Kuzey Irak'ta terörist bir örgüt olarak muamele göreceğini açıkladığına işaret eden gazete, "Bir AB yetkilisi, PKK'nın Türkiye'deki operasyonları yeniden başlatabileceğine ilişkin sinyallerin alınmasının ardından ABD kuvvetlerinin Kuzey Irak'taki iki büyük Kürt grubu ile PKK'nın bölgedeki varlığına karşı ortak operasyon yapmasını dışlamadı" diye yazdı. 
     
     LE FİGARO "ERDOĞAN'IN PRESTİJİ GÜÇLENDİ" 

     Fransa'nın önde gelen gazetelerinden muhafazakar Le Figaro da, Başbakan Erdoğan ile Başkan Bush'un barışmalarını kutladıklarını belirterek, "ABD ziyareti, Türk hükümeti başbakanının prestijini güçlendirdi" yorumunu yaptı. Kıbrıs sorununun ABD ziyaretinin gündeminin merkezinde bulunduğunu belirten gazete, ABD'nin Kıbrıs dosyasını yeniden açmaya kararlı göründüğünü kaydetti. Irak'daki Kürt özerkliği sorununa değinirken de "Türkiye, yeni Irak'ın istikrarına bir ölçüde katkıda bulunabilecek tek bölgesel güçtür" görüşünü dile getiren gazete, bu nedenle Washington'un Dışişleri Bakanı Gül'ün İran'a, Suriye Cumhurbaşkanı Beşar Esad'ın ise Ankara'ya yaptığı ziyaret konusunda yorum yapmadığını yazdı. 
     Le Figaro, Washington'un Türkiye'nin AB'ye girmesini arzuladığını, Türkiye'nin ise, müttefiki Amerika'yı Avrupa hedefleri için kullanmaktan çekinmediğini savundu. 
     
</TEXT>
</DOC>
