<DOC>
<DOCNO> 231299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko37.html </URL>
<DATE> 2004/04/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Türk Telekom özelleştirmesi için kanun hazırlanıyor 
</HEADLINE>
<TEXT>

     Ulaştırma Bakanlığı Müsteşarı Muammer Türker, Türk Telekom'un özelleştirilmesini kolaylaştıracak bir takım düzenlemeler öngören bir kanun çalışması yaptıklarını bildirdi. 
     ''3. Türkiye Hazar ve Karadeniz Ülkeleri Telekomünikasyon ve BT Konferansı'' sırasında, AA muhabirinin sorusunu yanıtlayan Türker, Türk Telekom'un özelleştirilmesi konusunda bir kanun hazırlığı yaptıklarını söyledi. 
     İlgili kurumların görüşlerinin alındığını ve bugün Başbakanlıkta bir toplantı yapıldığını kaydeden Türker, ''Bu toplantı neticesinde ortaya çıkacak olan taslak, Bakanlar Kurulu tasarısı olarak Meclis'e sevkedilecek'' dedi. 
     Muammer Türker, söz konusu kanun tasarısının neler öngördüğüne ilişkin ise, şunları söyledi 
     ''Kanun özelleşmeyle ilgili özellikle Türk Telekom'un özelleştirilmesiyle ilgili daha önce çıkan sıkıntıları bertaraf etmeyi planlayan, daha fazla katılımcının girmesini sağlayacak vergi ile ilgili düzenlemeler, ayrıca gelecek döneme ilişkin olarak Türk Telekom'un tekel durumundan çıkıp başka işletmecilerin de piyasaya girmesi halinde gelişecek olan pazarı düzenlemeyi hedefleyen bir şey. 
     Çok fazla büyük bir kanun değil. Küçük bazı düzenlemeler getiriyor. Şu anda Türk Telekom tekel durumunda olduğu için Türkiye'de bütün düzenlemeler, PTT, Telekom üzerinden yapılmış. Bunları, diğer piyasalara girecek aktörleri de kapsayacak şekilde vergiye, uygulamalara ilişkin bir takım düzenlemeleri içeriyor.'' 
     
     ''TÜRK TELEKOM'UN ÖZELLEŞMESİ HIZLANACAK'' 
     Türker, Türk Telekom ile ilgili kanun tasarısına son hali verildikten sonra TBMM'ye verileceğini belirti. 
     Muammer Türker, ''Türk Telekom'un daha kısa sürede özelleştirilmesi sağlanacak diye bilir miyiz '' sorusu üzerine, ''Kesinlikle. Hem özelleştirilmesini sağlayacak, hem de yabancı aktörlerin, yabancı sermayenin de girebilmesini, başka Türk işletmecilerin daha kolay girebilmesini sağlayacak bir düzenleme olacak'' dedi. 
     
</TEXT>
</DOC>
