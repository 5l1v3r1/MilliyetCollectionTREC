<DOC>
<DOCNO> 200689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur33.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cinsel hakaret" cinayetinde sanığa "ağır tahrik" indirimi... 
</HEADLINE>
<TEXT>

     Adana'da, sevgilisini kastederek ''o senden iyi sevişiyor'' diyen eski karısını 30 yerinden bıçaklayarak öldürdüğü iddiasıyla yargılanan sanığın cezasında, ''ağır tahrik'' indirimi yapıldı. 
     Adana 2. Ağır Ceza Mahkemesi'nde görülen davada, tutuklu sanık Doğan Usanmaz ve öldürülen Taciser Kesmez'in babası Şeref Kesmez hazır bulundu. 
     Sanık Doğan Usanmaz, olayın, boşandıktan sonra tekrar birleşmeyi istediği eski karısının kendisine hakarette bulunması ve bıçakla saldırması sonucu meydana geldiğini söyledi. 
     Ölen Taciser Kesmez ile kaçarak evlendiklerini belirten sanık Usanmaz, ''Bu evlilikten 2 çocuğumuz olmuştu. Karım, ben askere gittiğimde cep telefonu alım satımı yapmaya başlamıştı. Bu arada işyerine gelen bir kişiyle birlikte olmaya başlamış. Olayın üzerine dava açarak ondan boşandım'' dedi. 
     Usanmaz, boşandıktan bir süre sonra barışmak için Taciser Kesmez ile konuştuğunu belirterek, ifadesini şöyle sürdürdü 
     ''Birlikte Kozan'da ev tutup orada yaşayacaktık. Bir gün tesadüfen yolda gördüm. Daha önce birlikte olduğu kişinin arabasına binip gitti. Olay günü de mutluluklar dilemek için evine gittim. Başka biriyle gördüğümü söyleyince bana Erkek dediğin güçlü kuvvetli olur. O senden iyi sevişiyor dedi. Bunun üzerine çıkan tartışma sırasında elinde bulunan bıçakla bana saldırdı. Yere düşen bıçağı aldım ve savurmaya başladım. Daha sonrasını hatırlamıyorum.'' Müşteki Şeref Kesmez ise sanığın gerçekleri söylemediğini öne sürdü. 
     Olayı görmediğini belirten Şeref Kesmez, ''Başkasıyla evleneceği için kızımla boşandı. Daha sonra da tekrar barışmak istemişti. Kendisinden şikayetçiyim'' dedi. 
     Mahkeme heyeti, sanığı 26 yıl ağır hapis cezasına çarptırdı. Mahkeme, sanığın ayrıldığı karısının kendisine seks konusunda hakarette bulunmasını ''ağır tahrik' nedeni sayarak cezayı 19 yıl 2 aya, sanığın duruşmalardaki iyi hali nedeniyle de 16 yıl 3 ay ağır hapse indirdi. 
     Sanık, Doğan Usanmaz, 14 Mart 2003 günü Dadaloğlu Mahallesi 39. Sokak'taki Uğur Apartmanı'nda Taciser Kesmez'i 30 yerinden bıçaklayarak öldürdüğü iddiasıyla yargılanıyordu. 
     
</TEXT>
</DOC>
