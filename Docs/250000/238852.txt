<DOC>
<DOCNO> 238852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo27.html </URL>
<DATE> 2004/05/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Elazığspor Önümüzdeki sezon çok rahat Süper Lige çıkarız... 
</HEADLINE>
<TEXT>

     Elazığspor Kulübü Başkanı Baki Aydın, Elazığspor'un kadrosunun kuvvetli olduğunu belirterek, ''Mevcut kadromuzla önümüzdeki sezon Süper Lige çok rahat çıkarız'' dedi. 
     Aydın, AA muhabirine yaptığı açıklamada, önümüzdeki hafta Galatasaray ile veda maçı oynayacaklarını, artık gelecek sezonu düşündüklerini bildirdi. 
     Hafta içinde kulüp başkanlığına aday olacağını açıklayan Mehmet Tosun'u tanımadığını, Tosun'un Gaziantep maçına gelmesini beklediğini, ancak gelmediğini kaydeden Aydın, daha önce adaylığını açıklayan İrfan Yurten'in ise son günlerde başkanlığa uzak durduğunu gözlemlediğini bildirdi. 
     Takımın düşmemesi halinde, yine başkanlığı bırakmayı düşündüğünü ifade eden Aydın, ''Maddi ve manevi artık yoruldum. Başkan olmak isteyen kişiye her türlü yardımı yapmaya hazırım. Transferler hakkında bizimle temasa geçen kulüp yok. Ben, transfer konusunu 5 Haziran'daki kongrede seçilecek olan yönetim kurulunun inisiyatifine bırakmak istiyorum, ancak iyi bir teklif gelirse değerlendirip, yönetim kurulunu bilgilendireceğim'' dedi. 
     Geçen hafta oynanan Gaziantepspor maçının hakemlerinin bayan olması hakkında da görüşlerini açıklayan Aydın, bu durumdan çok memnun olduğunu ve böyle bir kararın Elazığspor taraftarının centilmenliğinin dile getirilişi olarak gördüğünü sözlerine ekledi. 
     
</TEXT>
</DOC>
