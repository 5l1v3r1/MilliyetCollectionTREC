<DOC>
<DOCNO> 209391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/spor/spo04.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya yaramadı 
</HEADLINE>
<TEXT>

   Trabzonspor, peş peşe gelen sakatlık ve hastalıklar ile hazırlık müsabakalarında ortaya konulan olumsuz futbol nedeniyle Güney'deki kampından istediği verimi alamadı 
      
   11 oyuncuyu vurdu 
   ANTALYA'DAKİ hazırlık kampını bu sabah yapacağı antrenmanla noktalayacak olan Trabzon evine keyifsiz dönüyor. Bordo-Mavililer, yoğun idman temposu nedeniyle kadrosunun yarısında sağlık sorunu yaşadı. Tolga ve Gökdeniz hastalanırken, Mehmet, Van De Paar ve Mustafa'dan sonra Erdinç, Karel D'Haene, Fatih, Hüseyin, Augustine ve Somers de sakatlık problemi ile karşılaştı. 
   
   İtiraf etti 
   TURGAY Semercioğlu da, lige hazır olmadıklarının altını çizdi. Genç teknik adam, "İstediğimiz ortamı tam olarak bulamadık. Ağır sahalarda sakatlıklar yaşadık. Güçlü rakiplerle oynadık" dedi. Augustine ve D'Haene dün takımla çalışırken, Hüseyin ve Sommers ise kısa bir düz koşunun ardından otele döndü. Fatih Tekke, Van De Paar ile birlikte salonda antrenman yaptı. 
   
   Sommers'e MR 
   HÜSEYİN'İN sağ ayak bileğindeki zorlanmanın dönüş süresini uzatabileceği vurgulandı. Takımla çalışmalara katılan Gökdeniz'e ise ağır program uygulanmıyor. Somers'in sol dizindeki problem nedeniyle Trabzon'da MR'ı çekilecek. Öte yandan PSV ve Werder Bremen ile oynanan hazırlık maçlarındaki kötü performans teknik heyet ve yönetimde endişe yarattı. 
   
   Birlik gecesi    KARADENİZ ekibinin İstanbul'da dün düzenlediği dayanışma gecesi hedefe ulaştı. GSG Müdürü Mehmet Atalay'ın da katıldığı gecede, Onursal Başkan Mehmet Ali Yılmaz, geçen yılki kongrede son dakikada adaylıktan çekilen Ahmet Ağaoğlu ile Başkan Atay Aktuğ'un samimiyeti dikkati çekti. Aktuğ, birlik gecesi öncesi, gazetemizi ziyaretinde, "Gökdeniz ve Fatih ile anlaştık, 2008'e kadar bizimleler. Kasada para olmamasına rağmen Beşiktaş'tan sonra en iyi ikinci kulüp durumundayız" dedi. 
   
   Semercioğlu transfer istedi    TEKNİK Direktör Turgay Semercioğlu, her mevkide ikişer alternatife ihtiyaç duyduğunu söyledi. Trabzon'un hocası, "Eksikler nedeniyle mecburiyetten yaptığımız değişiklikler ligde hesabımızı bozabilir. Sakatlık olmazsa Şampiyonlar Ligi'ne gideriz. Aksi halde zorlanırız. Takviye yeterli değil. Şu anda yedeği olmayan 5-6 futbolcum var. Bana kağıt oynarken bile kaybetmeye tahammül edemeyen futbolcular lazım" dedi. Bu arada Mustafa Yalçınkaya Kayseri, Osman Kurtuldu da Sebat ile anlaştı. 
   
   
</TEXT>
</DOC>
