<DOC>
<DOCNO> 232538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/soneko02.html </URL>
<DATE> 2004/04/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tüzmen İthalatçı birlikleri ile ithalatı anında kontrol edeceğiz... 
</HEADLINE>
<TEXT>

     Devlet Bakanı Kürşad Tüzmen, İthalatçı Birlikleri ile ithalatı anında kontrol edeceklerini bildirdi ve bu sayede düşük ve çifte faturalı ithalatın da önleneceğini söyledi. 
     İthalatçı Birliklerinin kurulmasıyla ilgili A.A muhabirinin sorularını yanıtlayan Tüzmen, birliklerin faaliyete geçmesiyle ithalat verilerinin geç öğrenilmesinden kaynaklanan sıkıntıların ortadan kalkacağını kaydetti ve şöyle devam etti 
     ''Eskiden ithalat verilerini yaklaşık 3 ay gecikmeyle öğreniyorduk. Bu nedenle ithalattan kaynaklanan haksız rekabete karşı zamanında önlem alamıyor ve mücadele edemiyorduk. Şimdi bu durum yaşanmayacak. Hangi sektörde, hangi fiyatlarla ithalat yapıldığını anında öğreneceğiz. Düşük ve çifte faturalı ithalat varsa bunu hemen engelleyeceğiz.'' Bu yolla yapılan ithalatın yerli sanayiye zarar vermesini önleyeceklerini de belirten Tüzmen, bu konuda, Dünya Ticaret Örgütü kuralları çerçevesinde, DTM tarafından yürütülen kota gözetimi, anti damping gibi ticaret politikası araçlarının daha etkin bir şekilde kullanılabileceğini söyledi. 
     Tüzmen, ''Bunun bir sonucu olarak da Uzakdoğu'dan gerçekleştirilen ucuz ithalatın, yerli sanayiye etkisi en aza indirilecek'' dedi. 
     
     ''İTHALAT KAYIT ALTINA ALINACAK'' 
     İthalatçı Birlikleri'nin faaliyete girmesiyle kayıt dışı ekonominin ithalat boyutunun kayıt altına alınacağına dikkat çeken Tüzmen, bunun da ülke ekonomisine önemli katkılar sağlayacağını ifade etti. 
     Kürşad Tüzmen, kurallara aykırı ithalat yapan firmalara kesinlikle müsamaha edilmeyeceğini belirtirken, bu yola başvuran firmalara en ağır cezaların verileceğini söyledi. 
     İthalatçı Birlikleri'nin yerli sanayinin ihtiyacı olan ithal mallarının dünya fiyatları ve kalitesiyle temin etmesi için bilgi toplama görevini de yerine getireceğini belirten Bakan Tüzmen, İthalatçı Birlikleri'nin üyelerine dünya ticaretindeki yeni uluslararası kurallar konusunda da bilgi vereceğini kaydetti. 
     Tüzmen, 7 ithalatçı birliğin kurulduğunu hatırlatırken, ithalat verilerinin de ihracat verileri gibi sektör ve ülke bazında kamuoyuna duyurulacağını bildirdi. 
     
</TEXT>
</DOC>
