<DOC>
<DOCNO> 221604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur22.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'daki patlamada ölen talihsiz garson gözyaşlarıyla uğurlandı 
</HEADLINE>
<TEXT>

     Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yönelik saldırıda hayatını kaybeden garson Hüseyin Kurugöl'ün cenazesi, gözyaşları arasında toprağa verildi. 
     Adli Tıp Kurumu'ndan dün alınan Kurugöl'ün cenazesi, Kurfalı Merkez Camii'ne getirildi. Kurugöl için burada, öğle namazını müteakip cenaze namazı kılındı. 
     Kurugöl'ün cenazesi, ailesi, yakınları ve vatandaşların katıldığı namazın ardından Fatih Caddesi'ndeki evinin önüne getirildi. Burada ''helallik'' alınırken, Kurugöl'ün eşi Senem, kızı Hatun 20 , oğulları Engin 19 ve Ersin'in 16 gözyaşlarına boğuldukları görüldü. 
     Kurugöl'ün cenazesi, daha sonra götürüldüğü Pendik Dolayoba Mezarlığı'nda toprağa verildi. 
     Kurugöl'ün cenazesine katılan Hür ve Kabul Edilmiş Masonlar Büyük Locası Derneği Yakacık Şubesi Başkanı Zafer Kural, olayın aydınlık ve karanlığın savaşı olduğunu belirterek, ''Aydınlık her zaman galip gelecektir'' dedi. 
     Kurugöl'ün kardeşi Bülent Kurugöl de, ağabeyinin, sinagoglardaki patlamalardan sonra sürekli tehdit aldıklarını söylediğini bildirdi. 
     Dernek önünde son 1.5 aydır polisin önlemi olmadığını ifade eden Kurugöl, olayın insanlık dışı olduğunu ve kınadığını kaydetti. 
     Bu arada, saldırının gerçekleştiği Kartal Yakacık Caddesi Koruyolu Sokak'taki Hür ve Kabul Edilmiş Masonlar Büyük Locası Derneği Yakacık Şubesi'nin içi ve çevresindeki güvenlik önlemlerinin sürdüğü görüldü. 
     
</TEXT>
</DOC>
