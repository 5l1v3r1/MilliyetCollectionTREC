<DOC>
<DOCNO> 242662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko30.html </URL>
<DATE> 2004/05/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bakan Coşkun Üst mahkemenin vereceği kararı bekliyoruz 
</HEADLINE>
<TEXT>

     Sanayi ve Ticaret Bakanı Ali Coşkun, TÜPRAŞ'ın devrine ilişkin yargı kararını değerlendirirken, Özelleştirme Yüksek Kurulu olarak üst mahkemenin vereceği kararı beklediklerini, ona göre bir politika oluşturacaklarını bildirdi. 
     Ali Coşkun, II. OECD KOBİ'lerden Sorumlu Bakanlar Konferansı'nın bilgilendirme toplantısı sırasında gazetecilerin ''TÜPRAŞ özelleştirmesinde yargı kararını nasıl değerlendiriyorsunuz '' şeklindeki sorusunu yanıtladı. 
     Coşkun, özelleştirme konusunun Türk ekonomisinin gelişmesi ve önündeki engellerin kalkması bakımından fevkalade önemli olduğuna dikkat çekerek, şunları söyledi 
     ''Hükümetimiz üzerinde hassasiyetle duruyor. Ama tabii yargı kararına saygı göstermek durumundayız. Biz Özelleştirme Üst Kurulu olarak üst mahkemenin vereceği kararı bekliyoruz. Ona göre bir politika oluşturacağız. Temenni ederim ki doğru kararlar verilsin.'' 
     
     ''YARGIYA SAYGILIYIZ'' 

     Ali Coşkun, Telekom özelleştirmesinin 1990'lı yılların başında Anayasa Mahkemesi'nin iptal ettiğine işaret ederek, ''O zaman 24 milyar dolar civarında teklif vardı. Ama şimdi birkaç milyar dolara pazarlamak zorlaştı. O bakımdan Türkiye'nin kaybı. Önyargılarla ele alınmamalı diye düşünüyorum. Yargıya saygılıyız'' dedi. 
     Bakan Coşkun, Tüpraş'ın özel sektöre devrine ilişkin sürenin 28 Mayıs'ta sona ereceği anımsatılarak, ''Tekrar itiraz edilirse bile özelleştirmenin tamamlanması için 3 günlük süre kalacak. O süreye nasıl sığdırılacak '' sorusunu ise ''Karar verilsin de ona göre hareket ederiz'' diye yanıtladı. 
     
</TEXT>
</DOC>
