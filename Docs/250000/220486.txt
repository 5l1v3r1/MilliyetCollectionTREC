<DOC>
<DOCNO> 220486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun19.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Mail ABD, Kıbrıs'ta askeri varlık bulundurmak istiyor 
</HEADLINE>
<TEXT>

     Kıbrıs Rum kesiminde yayımlanan Sunday Mail gazetesi, ABD'nin, Kıbrıs'ta varılacak çözümden sonra adada asker bulundurmak istediğini iddia etti. 
     Rum yönetimi Dışişleri Bakanı Yorgo Yakovu ise konuyla ilgili soru üzerine, ''Zaman zaman bu tür şeyler basında çıkıyor. Geçen 20 yılda ise Amerikalılar hiçbir zaman böyle bir öneride bulunmadı. Mevcut İngiliz üsleriyle stratejik amaçlarını yerine getirdiğini düşünüyorum. Yeni üs kurulmasını doğru bulmuyor, ancak ihtimal dışı da bırakmıyorum'' dedi. 
     
     FİLELEFTHEROS GAZETESİ 
     Fileleftheros gazetesi de ''Barışın korunması ve anlaşmanın düzgün şekilde uygulanması için ABD'nin Kıbrıs'ta iki bölgede, Güzelyurt ve Geçitkale'de asker konuşlandırma niyetinde'' olduğunu belirtti. Gazete, diplomatik kaynaklara dayanarak, ABD'nin Kıbrıs'ta 10 bin asker konuşlandırmak istediğini, bununla da Türk ve Yunan kontenjanlarındaki asker sayısının önemli ölçüde azaltılmasının sağlanabileceğini yazdı. 
     Asker konuşlandırılacağıyla ilgili haberlerin ABD tarafından teyit edilmediğini belirten gazete, Lefkoşa'nın Rum kesimindeki ABD Büyükelçiliği'nden bir yetkilinin, ''Kıbrıs'ta Amerikan askeri konuşlandırılmasıyla ilgili plan yoktur'' dediğini kaydetti. 
     
</TEXT>
</DOC>
