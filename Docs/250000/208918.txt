<DOC>
<DOCNO> 208918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur43.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp işadamının ailesi tedirgin... Bilgi veren ödüllendirilecek... 
</HEADLINE>
<TEXT>

     Yaklaşık bir aydır kayıp olan Klora Gres Yağ A.Ş. Yönetim Kurulu Başkanı Cemil Sarıyar'ın ailesi, işadamının yerini bildireni ödüllendirecek. 
     Avukat Altan Erdal'ın Kadıköy'deki bürosunda basın toplantısı düzenleyen Sarıyar'ın oğlu ve şirketin Genel Müdür Yardımcısı Selçuk Sarıyar, 64 yaşındaki babasının 19 Aralık 2003 günü saat 18.00 sıralarında Gebze'deki fabrikadan Suadiye'deki evine gelmek üzere ayrıldığını söyledi. 
     Annesi Gülnar Sarıyar'ın, saat 19.00 sıralarında pencereden baktığında otomobilin parkta olduğunu gördüğünü anlatan Sarıyar, ''Babamın yukarı çıkmasını beklemiş. Gelmediğini görünce bir yere gittiğini zannederek beklemeye başlamış. Sonraki 3 saat içinde de gelmeyince durumu bana bildirdi'' dedi. 
     Annesine sakin olmasını söylediğini belirten Sarıyar, ertesi gün yakın çevrelerinde yaptıkları araştırmadan sonuç alamayınca Kadıköy Cumhuriyet Savcılığı'na Cemil Sarıyar'ın kaybolduğunu bildirdiklerini ve olayı Organize Suçlar Şube Müdürlüğü'nün takip ettiğini söyledi. 
     Polisin, babasına ait 41 L 0917 plakalı Audi A6 model otomobili incelediğini, geçen süreye rağmen kendilerine olumlu ya da olumsuz bir cevap verilmediğini kaydeden Sarıyar, ''Babamın düzenli bir hayatı vardı. Müşterileri ve çevresini kıracak davranışlarda bulunmaz, herkes tarafından sevilirdi. Şu anda neden kaybolduğunu bilemiyorum'' dedi. 
     Gazetelere ilan verdiklerini hatırlatan Sarıyar, ''Dün ve bugün yüzlerce telefon geldi. Türkiye'nin her yerinden babamı gördüğünü söyleyen kişiler arıyor. Diyarbakır surlarında gördüğünü söyleyen biri oldu. Arazide gezerken gördüğünü anlatan asker de var'' şeklinde konuştu. 
     Babasının üzerinde para taşımadığını, cep telefonunu ise sadece bir yeri arayacağı zaman açtığını belirten Sarıyar, babasının ruhsal sorunları da bulunmadığını bildirdi. 
     Doğru ihbarda bulunarak babasının yerini bildireni ödüllendireceklerini kaydeden Sarıyar, ''Dört gözle onu bekliyoruz. Neredeyse çıksın. Annem 28 gündür aynı koltukta oturuyor'' diye konuştu. 
     
     ''MALİ SORUNLARI YOK'' 
     Kayıp işadamı Cemil Sarıyar'ın kuzeni Hayati Erdönmez de Cemil Sarıyar'ın mali sorunları olmadığını, ancak ÖTV'den kaynaklanan Tüpraş ödemelerinin Sarıyar'ı son günlerde meşgul ettiğini belirterek, Tüpraş'tan ürün alırken ÖTV'yi peşin ödediklerini, ancak vadeli satış yaptıkları için bu paranın kendilerine dönüşünün uzun süre aldığını söyledi. 
     Erdönmez, Tüpraş'a yapılan ÖTV ödemesinin ürün alımına göre 1 trilyon liraya kadar ulaşabildiğini kaydederek, Sarıyar'ın bu konuda devlet yetkilileriyle görüşme yaptığını anlattı. 
     
</TEXT>
</DOC>
