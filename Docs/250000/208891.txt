<DOC>
<DOCNO> 208891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur16.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da birçok köy yolu ulaşıma kapalı... 
</HEADLINE>
<TEXT>

     Kar yağışı nedeniyle kapanan köy yollarının açılması için çalışmalar sürdürülüyor. 
     Van ve Hakkari'de 3 gün boyunca etkili olan kar yağışı nedeniyle halen 286 köy yolu ulaşıma kapalı bulunuyor. 
     Hakkari şehir merkezinde ulaşımı engelleyen kar, Belediye ekiplerinin çalışmalarıyla temizlenmeye başladı. Hakkari'de ulaşıma kapalı bulanan 90 köyde ise henüz yol açma çalışmaları gerçekleştirilemedi. 
     Karayolları 11. Bölge Müdürlüğü yetkilileri, Van-Hakkari karayolundaki Güzeldere Geçidi'ndeki buzlanmanın, ekiplerin tuzlama çalışmalarıyla giderildiğini bildirdiler. 
     
     DOĞU KARADENİZ 
     Doğu Karadeniz'de, yapılan çalışmalar sonucu 1 günde 28 köy yolu ulaşıma açıldı. 
     Köy Hizmetleri 11. Bölge Müdürlüğü'nden yapılan açıklamada, dün kapalı olan 41 köy yolunun 28'inin ulaşıma açıldığı ifade edilerek, halen, Bayburt'ta 3, Gümüşhane'de 9, Trabzon'da 1 olmak üzere toplam 13 köyle ulaşım sağlanamadığı kaydedildi. 
     
     DOĞU ANADOLU 
     Doğu Anadolu Bölgesi'nde 444 köy yolunun ulaşıma kapalı olduğu bildirildi. 
     Hafta başından itibaren aralıklarla devam eden kar yağışının etkisi altında bulunan Erzurum'da 92, Ağrı'da 148, Ardahan'da 7, Erzincan'da 11, Iğdır'da 107 ve Kars'ta 79 olmak üzere toplam 444 köy yolunun ulaşım yapılamıyor. 
     Meteoroloji Bölge Müdürlüğü yetkilileri, Doğu Anadolu Bölgesi'nde aralıklarla devam eden kar yağışının Cumartesi gününe kadar süreceğini bildirdiler. 
     Sabah saatlerinde yoğun sisin yaşanacağını ifade eden yetkililer, kar yağışıyla birlikte yollarda buzlanma olacağına dikkat çektiler. 
     Gece en düşük hava sıcaklıkları ise Erzurum'da -14, Erzincan'da -5, Kars'ta -17, Ağrı'da -6, Iğdır'da -3, Ardahan'da -15 derece olarak ölçüldü. 
     
     ÇORUM 
     Çorum Köy Hizmetleri Müdürü Ünal Demiray, kapanan 500 köy yolundan 450'sinin ulaşıma açıldığını söyledi. 
     Demiray, kapalı köy yollarının açılması için 14 ekibin, 1 kar makinesi, 19 greyder, 1 dozer ve 2 kar bıçaklı kamyon ile çalışmalarının devam ettiğini kaydetti. 
     Bu sezon karla mücadele çalışmalarında 4 trilyon 469 milyar 500 milyon lira harcama yaptıklarını ifade eden Demiray, ''Çalışma maliyetlerini de dikkate alarak iş, zaman ve ekonomik kayıplara sebep olmamak için vatandaşlarımızın asılsız olan acil taleplerde bulunmamaları önem taşımaktadır'' dedi. 
     
</TEXT>
</DOC>
