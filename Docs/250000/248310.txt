<DOC>
<DOCNO> 248310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/spor/spo02.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönmek istemiyorum 
</HEADLINE>
<TEXT>


Fenerbahçe'ye transferinin an meselesi olduğu iddia edilen Rüştü, İspanya'da kalmayı hedeflediğini söyledi. Milli kaleci, "Beni arayan olmadı. Kimseyle de anlaşmadım" dedi 

İSMET TONGO 


'Sözleşmem sürüyor' 
TRANSFER gündeminde adı sürekli Fenerbahçe ile anılan Barcelona kalecisi Rüştü, tatilinin ardından İspanya'ya geri döneceğini açıkladı. Barcelona ile üç yıllık daha anlaşmasının olduğuna dikkat çeken Rüştü, "Ben hiç bir Fenerbahçeli yöneticiyle görüşmedim. Sadece Barcelona'dan beni aradılar ve Hakan Bilal Kutlualp'in beni geri istediğini söylediler" diye konuştu. 

Laporta'dan mesaj 
RÜŞTÜ, sezon sonunda Başkan Laporta ile görüştüğünü ve kendisinden olumlu mesajlar aldığını belirtti. Milli kaleci şunları söyledi "Laporta benden çok memnun olduklarını ve kesinlikle ayrılmamı istemediklerini söyledi. Bu şartlarda onlara ben dönüyorum diyemezdim. Temmuz'un 12'sine kadar dinleneceğim. Daha sonra İspanya'da gidip son durumu göreceğim." 

Kafası karıştı 
HEDEFİNİN Avrupa'da başarı olduğunu belirten Rüştü, kendisi için en büyük engelin İspanya'daki yabancı sınırlaması olduğunu belirtti. Tecrübeli eldiven, "Oynamama nedenim formsuz olmam değil, bazı sıkıntıları çözememem. Ersun Yanal transfer olmamı ve oynamamı istiyor. Bu kafamı karıştırdı. Sadece Milli Takım söz konusu olursa kısa bir süre kiralık ayrılabilirim" dedi. 

Serhat iddiası 
YUSUF DURSUN 

BEŞİKTAŞ yönetimi Serhat konusunda nabız yoklamaya başladı. Sarı - Lacivertli kulüple bir yıllık sözleşmesi bulunan genç futbolcu için girişimlerde bulunan Kartal'a Fenerbahçe'nin 10 milyon euroluk bir fatura çıkardığı ileri sürüldü. Bu arada Ali Güneş yönetime rest çekti. Gurbetçi oyuncu bugün 17.00'ye kadar Sarı-Lacivertliler'e süre tanıdı ve istediği rakam verilmediği taktirde Beşiktaş'a gideceğini söyledi. 

Kombine kuyruğu 
FENERBAHÇE'DE kombine satışları yeniden hareketlendi. Geçen sezondan koltuğu olanlara, eski yerlerini satın alabilmeleri için tanınan sürenin sona ermesinin ardından, Sarı-Lacivertli taraftarlar soluğu Şükrü Saracoğlu Stadı'nda aldı. Sabahın erken saatlerinden itibaren kapılarda uzun kuyruklar oluştu. 

Alex heyecanı 

FENERBAHÇELİ taraftarlar, cumartesi günü İstanbul'a gelmesi beklenen Brezilyalı yıldız Alex için şimdiden hazırlıklara başladı. Sarı - Lacivertli taraftarların, Sambacı'ya havaalanında görkemli bir karşılama düzenleyeceği ve imza törenini şova dönüştüreceği bildirildi. 
TARAFTAR derneklerinin, sürpriz karşılama için ortak çalışma yaptığı iddia edildi. Başkan Aziz Yıldırım'ın fazla aşırıya kaçılmamasını istemesine karşın, Sarı - Lacivertliler'in, Alex'in Türkiye'ye gelişini Ortega'dan daha coşkulu bir hale getirmek istediği vurgulandı. 



</TEXT>
</DOC>
