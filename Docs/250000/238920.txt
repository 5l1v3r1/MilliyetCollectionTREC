<DOC>
<DOCNO> 238920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/ekonomi/eko03.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üretim artsın' sözü petrol fiyatını düşürdü 
</HEADLINE>
<TEXT>


S. Arabistan'ın 'Petrol üretimi artmalı' açıklaması, fiyatı 38.6 dolara indirdi 

EKONOMİ SERVİSİ 

Suudi Arabistan Petrol Bakanı Ali Al - Naimi'nin, OPEC'in kotalarını yüzde 6.4 1.5 milyon varil artırması gerektiğini söylemesi, 40 dolara dayanan petrol fiyatlarının hızını kesti. ABD'de ham petrolün varil fiyatı 1.31 dolar gerileyerek 38.62 dolara indi. Bu düşüş, petrol fiyatlarında bir ayı aşkın zamandır yaşanan en büyük düşüş oldu. Londra da ise Brent petrol 1.40 dolar düşerek 35.60 dolar düzeyine indi. OPEC, dünya petrol ihracının üçte birinden fazlasını üretiyor ve 1 Nisan'da alınan karar sonrasında günlük olarak 23.5 milyon varil petrol arz ediyor. 
Geçen hafta 40 dolara ulaşan petrol fiyatları, New York'ta Ekim 1990 sonrasında ilk kez 40 dolar seviyesini görmüştü. 

'Fiyatlar artmasın' 
Gelecek hafta Amsterdam'da OPEC üyesi petrol bakanlarının da katılacağı Uluslararası Enerji Forumu'nda petrol kotalarının artırılıp artırılmayacağı tartışılacak. Al - Naimi ise, 3 Haziran'da Beyrut'ta yapılacak olan OPEC toplantısında ise kotaların artırılması gerektiğini ifade etti. Al - Naimi petrole olan talebin yılın ikinci yarısında Asya ülkelerininde katkısı ile artacağını düşündüğünü ifade ederken, petrol fiyatlarını yüksek seviyelerde görmek istemediklerini belirtti. Al - Naimi, "Fiyatların ne uluslararası ekonomiyi ne de petrol talebini olumsuz etkileyecek bir seviyeye yükseldiğini görmek istemeyiz" dedi. 
Petrol fiyatları, Ortadoğu'da artan şiddet olaylarının arzda yaratacağı azalma endişesi, ABD ve Çin ekonomisinde meydana gelen büyümenin talep tarafından yarattığı baskı gibi nedenlerden dolayı geçen hafta Irak'ın Kuveyt'i işgal ettiği Ekim 1990 sonrasındaki en yüksek seviyeye çıkmış ve 40 dolar düzeyini görmüştü. 


</TEXT>
</DOC>
