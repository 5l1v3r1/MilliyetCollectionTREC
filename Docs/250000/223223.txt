<DOC>
<DOCNO> 223223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur26.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah ruhsatı vermede tanınan ayrıcalığa iptal... 
</HEADLINE>
<TEXT>

     Anayasa Mahkemesi Cumhurbaşkanı, Başbakan, Bakanlar ile Yasama Organı üyeleriyle bu görevlerde bulunmuş olanlara silah taşıma ve bulundurma ruhsatı verilirken tanınan ayrıcalığı, Anayasa'ya aykırı bularak iptal etti. 
     Bir vatandaş, Ateşli Silahlar ve Bıçaklar ile Diğer Aletler Hakkında Kanun'a bağlı olarak çıkarılan yönetmeliğin ilgili hükmünün iptali istemiyle açtığı davada, söz konusu yasadaki istisnanın Anayasa'ya aykırı olduğunu ileri sürdü. 
     Davaya bakan Danıştay 10. Dairesi, bu iddiayı ''ciddi'' bularak, yasanın ilgili hükmünün iptali istemiyle Anayasa Mahkemesi'ne başvurdu. 
     Anayasa Mahkemesi Başkanı Mustafa Bumin, yasanın söz konusu hükmünün iptal edildiğini bildirdi. 
     Düzenleme, ateşli silahla işlenen cürümlerden hükümlü bulunanlar ile taksirli suçlar hariç olmak üzere bir yıldan fazla hürriyeti bağlayıcı cezaya mahkum olanlara affa uğramış olsalar bile hiçbir suretle ateşli silah taşıma ve bulundurma izni verilemeyeceğini öngörüyor. 
     Anayasa Mahkemesi, yasadaki bu hükümden istisna tutulan Cumhurbaşkanı, Başbakan ve Bakanlar, Yasama Organı üyeleri ile bu görevlerde bulunmuş olanlara ilişkin kısmı Anayasa'ya aykırı bularak iptal etti. 
     
</TEXT>
</DOC>
