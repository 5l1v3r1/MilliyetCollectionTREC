<DOC>
<DOCNO> 200758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/siyaset/siy07.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan ahlaksız teklif 
</HEADLINE>
<TEXT>

   Ankara'nın "PKK'nın devamı KADEK'i terör örgütü olarak tanı" teklifine Tahran'dan şok yanıt Doğalgazı bizden alın, KADEK'e "terörist" diyelim 
      ANKARA Milliyet 

   
   İran, PKK'nın siyasallaşma amacıyla kurduktan 1.5 yıl sonra feshettiği KADEK'i terör örgütü olarak tanımaya karşılık Türkiye'ye enerji alanında işbirliği şartı öne sürdü. PKK'nın ardından KADEK'in de terör örgütü olarak tanınmasını isteyen Ankara, örgüt ikinci isim değişikliğini yapmasına rağmen Tahran'a sözünü dinletemedi. Terör örgütlerine yönelik taleplere karşılık, "güvenlik ve ekonomi konularını ortak ele alalım" diyerek pazarlık çabasına giren İran'ın tavrı, Türkiye'yi rahatsız etti. Terörle mücadele ve enerji alanında yapılacak işbirliğinin eşzamanlı yürütülmesini isteyen İran şu taleplerde bulundu 
   Türkiye tüm doğalgazını İran'dan alsın. 
   İran doğalgazı, kurulacak yeni bir boru hattıyla Türkiye üzerinden Avrupa'ya taşınsın. 
   Türkiye - İran sınırında doğalgaz santralları kurulsun. 
   Türkiye'deki yeni doğalgaz dağıtım şebekelerinin altyapı işleri İran'a verilsin. 
   
   Tek taraflı bildirim 
   Dışişleri'nden bir yetkili Tahran'ın şartlarının kabul edilmediğini belirterek, "İkisinin ayrı konular olduğunu, birlikte yürütülemeyeceğini bildirdik. KADEK'i terör örgütü olarak tanımaları tek taraflı bir bildirim. Zaten onlar tanıyana kadar örgüt ismini değiştirdi. Şimdi bu yeni örgütü terörist olarak tanımalarını bekliyoruz. Bunun enerji görüşmeleriyle birlikte olmasına gerek yok" dedi. 
   İran'la işbirliğine karşı olmadıklarına, ancak enerji konusunun zaman alan bir süreç olduğuna dikkat çeken kaynaklar, "Avrupa'ya doğalgaz taşımak için önce ihtiyacı saptamak, fizibilite çalışmalarına göre anlaşmaları hazırlamak gerekiyor. 'Hadi oturalım imzalayalım' diye anlaşma olmaz" diye konuştu. 
   
   PKK için söz vermişti    PKK'nın özellikle İran topraklarındaki kamplarda pek çok militana eğitim verdiğinin Türk istihbarat birimlerince 1990'ların başında tespit edilmesiyle, iki ülke arasında iki ayrı güvenlik komitesi çalışmalara başladı. Yıllardır devam eden periyodik çalışmalarda iki ülkenin iç güvenlik sorunları ele alındı. İran'da PKK'nın, Türkiye'de Halkın Mücahitleri örgütünün faaliyetlerine izin vermeme kararı alınmıştı. 
   
   
   
</TEXT>
</DOC>
