<DOC>
<DOCNO> 237158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun52.html </URL>
<DATE> 2004/05/04/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Irak'taki işkencede ''Söz Savunmanın'' 
</HEADLINE>
<TEXT>

     ABD Savunma Bakanı Donald Rumsfeld, Amerikalı askerlerin Iraklı mahkumlara işkence etmesinin ''tamamen kabul edilemez olduğunu, bunun Amerikalılara yakışmadığını'' söyledi. 
     Rumsfeld, basın toplantısında, Savunma Bakanlığı'nın, Iraklı mahkumlara yapılan işkencenin sorumlularını adalet önüne çıkarmak için tüm adımları atacağını bildirdi. 
     ''Askeri yönetmeliği ihlal edenleri ve Amerikan halkının güvenine ihanet edenleri adalet önüne çıkarmak için gerekli adımları atacaklarını ve atmaya devam edeceklerini'' belirten Rumsfeld, işkence iddialarının çok rahatsız edici olduğunu kaydetti. 
     Rumsfeld, ''Bu suçlamaları ve iddiaları ciddiyetle ele alacağımızdan kimsenin şüphesi olmasın'' diye konuştu. 
     
     Powell "Adalet tecelli edecek" 

     Bu arada, ABD Dışişleri Bakanı Colin Powell, işkence konusunda ''adaleti yerine getireceklerini'' söyledi. 
     Dörtler Grubu'nun ABD, AB, Rusya, BM Ortadoğu toplantısından çıkışında konuşan Powell, ''Bu kimseler askeri mahkemeye verilecekler ve adalet tecelli edecek'' dedi. 
     Powell, işkence görüntülerinden derin kaygı duyduğunu da belirtti. 
     
     Myers 

     ABD Genelkurmay Başkanı General Richard Myers da, Iraklı mahkumlara işkence eden askerlerin yargılanacağını bildirdi. 
     Bosna'nın Tuzla kentinde Amerikan askerlerini ziyaret eden Myers, ''Birkaç askerin bu yaptığı korkunç, iğrenç. Bunlar asla ve kat'a Amerikan ordusunun diğer üyelerini temsil edemezler'' dedi. 
     Myers, ''Şüphesiz, her kim kötülük yaparsa karşısında adaleti bulacaktır. Amerikan askerleri de bu kötülükleri yapmıştır'' diye konuştu. 
     
</TEXT>
</DOC>
