<DOC>
<DOCNO> 239038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko17.html </URL>
<DATE> 2004/05/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
KİT'lerin Yönetim Kurulu ücretlerine zam yapıldı... 
</HEADLINE>
<TEXT>

     Kamu İktisadi Teşebbüsleri KİT ve bağlı ortaklıkların yönetim kurulu başkan ve üyelerinin net aylık ücreti 1 milyar liraya yükseltildi. 
     Yüksek Planlama Kurulu YPK Kararı ile yönetim kurulu başkan ve üyelerinin maaşları yeniden düzenlendi. 
     Buna göre, yılbaşında maaşları artırılmayan ve geçen yıldan bu yana net 427 milyon 639 bin lira ödeme yapılan KİT yönetim kurulu üyelerinin net maaşları, 1 Ocak 2004 tarihinden geçerli olmak üzere 1 milyar lira olarak belirlendi. 
     YPK Kararı ile KİT'ler ve bağlı ortaklıklarında görevli tasfiye kurulu üyeleri ile bağlı ortaklık denetçilerine, tespit edilen bu rakamın dörtte üçü oranında net aylık ücret ödenecek. 
     Devletin kanunla kurulmuş kamu kuruluşlarının, KİT ve bağlı ortaklıklarının iştiraklerinde, bunları temsilen yönetim, denetim ve tasfiye kurullarında görev alanlara ücret, prim, ikramiye, temettü ve sair adlar altında yapılacak ödemelerin yıllık net tutarı da, yönetim kurulunda görev alanlar için 14 katını, denetim ve tasfiye kurullarında görev alanlar için de 14 katının dörtte üçünü aşamayacak. 
     İştirak genel kurullarınca ücret, prim, ikramiye, temettü ve diğer adlarla belirlenen miktarlardan daha yüksek ödeme yapılmasının kararlaştırılması halinde, aşan kısım iştirakler tarafından ilgililere ödenmeyerek temsil ettikleri kuruluşa yatırılmak suretiyle irat kaydedilecek. 
     Teşebbüs ve bağlı ortaklıklarının yönetim kurulu başkan ve üyeleri ile denetçilerinin, teşebbüs yönetim kurulunun onayı ile teşebbüs ya da bağlı ortaklığın iştiraklerinde yönetim, denetim veya tasfiye kurullarında görev almaları durumunda, tahakkuk edecek ücret, temettü, prim ve diğer haklar temsil olunan kuruluşa ödenecek. 
     
     SÖZLEŞMELİ ÜCRETLERİ 
     YPK kararında KİT'lerde daha önce yüzde 6'lık Ocak zammından yararlanan personelin ücret artışına ilişkin düzenleme de yeraldı. 
     Karar ile KİT'lerde sözleşmeli olarak çalışan personelin 31 Aralık 2003'deki temel ücretleri, ücret gruplarına ait en yüksek temel ücreti aşmamak kaydıyla 9 milyon 500 bin lira artırılması ve sözleşme ücret tavanının da 1 milyar 779 milyon 740 bin lirayı aşmaması hükme bağlandı. 
     Olağanüstü Hal Bölgesi ve mücavir alanına dahil iller ile DİE tarafından belirlenen fert başına gayrı safi yurt içi hasıla miktarları bin 500 dolar ve altında kalan, yine DPT tarafından tespit edilen sosyo-ekonomik gelişmişlik düzeyi -0.5 ve daha düşük bulunan illerde görev yapanlara en az 5 milyon 750 bin lira, en çok da 12 milyon 650 bin lira aylık ilave ödeme yapılması kararlaştırıldı. 
     Karar ile kapsam dışı personelin en yüksek ücretleri de şöyle belirlendi 
     Türkiye Kalkınma Bankası ve Eximbank 
     -Genel Müdürler için 4.265.630.000 TL -Diğer personel için 3.337.992.000 TL TPAO, BOTAŞ, PETKİM, TÜPRAŞ, DİTAŞ ve İGSAŞ 
     -Genel Müdürler için 3.855.197.000 TL -Diğer personel için 2.927.559.000 TL Diğer kuruluşlarda 
     -Genel Müdürler için 3.472.629.000 TL -Diğer personel için 2.544.991.000 TL 
     
     İKİNCİ YARI ZAMMI 
     YPK Kararı çerçevesinde, sözleşmeli ve kapsam dışı personel ile yönetim kurulu başkan ve üyeleri, denetim ve tasfiye kurulu üyeleri ile denetçilerin ücretleri, memura ikinci yarı yıl zammı çerçevesinde 1 Temmuz 2004 tarihinden itibaren ayrıca yüzde 6 zam görecek. 
     
</TEXT>
</DOC>
