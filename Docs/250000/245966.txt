<DOC>
<DOCNO> 245966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko18.html </URL>
<DATE> 2004/06/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ATAŞ, rafineri faaliyetlerine son veriyor... 
</HEADLINE>
<TEXT>

     Mersin'de kurulu ATAŞ'ın rafineri faaliyetlerine son vererek, faaliyetlerini terminal olarak sürdüreceği açıklandı. 
     Turcas Petrol A.Ş.'den Borsa'ya gönderilen açıklamada, şirket Yönetim Kurulu'nun, bağlı ortaklığı olan Marmara Petrol ve Rafineri İşleri A.Ş.'nin rafineri belgesini diğer ATAŞ ortakları ile birlikte Petrol İşleri Genel Müdürlüğü'ne iade etmesi, ATAŞ'ın rafineri faaliyetlerine son vermesi ve ATAŞ'a bir terminal lisansı olmak üzere müracaat edilmesi hususunda şirket yönetimine talimat verilmesine karar verdiği bildirildi. 
     
     ŞİRKET AÇIKLAMASI 

     Konuyla ilgili olarak şirket yönetimi de Mersin'de bir toplantı düzenlendi. Toplantıya, ATAŞ ortakları ve ATAŞ Rafinerisi yönetimi temsilcileri katıldı. 
     Toplantıda bir konuşma yapan Rafineri Müdürü Kathy Hirschfeld, Rafineri olarak uzun yıllardır bölgeye önemli katkıları olan ATAŞ'ın, Eylül 2004 başından itibaren bu katkısını yine yüksek standartlarda faaliyet gösteren bir Terminal olarak sürdüreceğini belirtti. Hirschfeld şunları söyledi 
     "ATAŞ ortakları, bir değerlendirme süreci neticesinde, ATAŞ'ın faaliyetlerini Terminal olarak sürdürmesi kararını almışlardır. Bu dönüşüm kapsamında ATAŞ'taki rafinaj operasyonu sona erecek şirket faaliyetlerine, yakıt depolama tankları, kara, deniz ve demiryolu ürün yükleme ve boşaltma tesisleriyle, büyük bir Terminal olarak devam edecektir." 
ATAŞ'ın, bugüne dek değişik kapasite, k rlılık ve verimlilik ile çalıştığını belirten Hirschfeld konuşmasını şöyle sürdürdü 
     "Yakın bir gelecekte, Avrupa standartlarında yeni Temiz Yakıtlar'ın kullanılacağı gerçeği de dahil olmak üzere, faaliyette bulunduğumuz ortamdaki değişimler nedeniyle, ticari bir kuruluş olarak ATAŞ, varlıklarını, hedeflerini ve verimliliğini, her işletmede olduğu gibi, zaman zaman gözden geçirme gereği duymuştur. Pazardaki azalan talep ve bölgedeki artan ithalata bağlı olarak Rafineri, son yıllarda, yarı kapasitesinin de altında çalışmıştır. Rekabet etmemizi sağlayacak daha yüksek kalitede yakıt üretimine yönelik imkan ve ölçeğe sahip olmayan ATAŞ Rafinerisi, bölgenin en küçük ve en az k rlı rafinerilerinden biridir. Türkiye'nin gelecekte, Avrupa standartlarını karşılayan Temiz Yakıtlar alanındaki artan talebi gözönüne alındığında, ATAŞ Rafinerisi'nin mevcut yapısıyla devam edemeyeceği görülmektedir." Hirschfeld, ATAŞ ortaklarının, yatırım alternatiflerini de değerlendirdiklerini, ancak yüz milyonlarca dolarlık yatırımla dahi rafinerinin ekonomik olamayacağının anlaşıldığını sözlerine ekledi. 
     
     ORTAKLAR DEĞİŞMEYECEK, İŞÇİ ÇIKARILACAK 

     Rafineri Müdürü Hirschfeld, rafineride çalışan 95 kişinin işten çıkarılacağını, 57 kişinin ise emekli edileceğini söyledi. 
     Terminal faaliyetlerinde 55 kişinin istihdam edileceğini açıklayan Hirschfeld, şöyle devam etti 
     ''Bu dönüşüm nedeniyle bazı çalışanlarımızın ayrılacak olmalarından üzüntü duyuyoruz. Ortaklar ve ATAŞ yönetimi, çalışanlarımızın bu değişimden etkilenmemelerine yardımcı olmak amacıyla bir destek programı oluşturmuşlardır. Ayrılacak personele, yeni iş imkanları bulmanın yanı sıra finansal ve diğer konularda danışmanlık hizmetleri de sunarak yardımcı olunacaktır. Ayrıca bu kişilere tazminatlarının yanında, liyakat primi verilecektir.'' ATAŞ'ın, ortakları olan BP, Shell ve Turcas tarafından işletilmeye ve Türkiye'nin Güney Bölgesi'ne petrol ürünleri ikmali yapmaya devam edeceğini ifade eden Hirschfeld, bir gazetecinin ''Ataş küçülüyor mu '' sorusuna da ''Bu bir küçülme değil, organizasyon değişikliğidir. Bu değişiklik doğrultusunda, istihdam ve faaliyetlerimizde kısıtlamalara gidilmek zorunda kalınmıştır'' şeklinde cevap verdi. 
     
     TÜRKİYE'NİN AKARYAKIT İHTİYACININ 15'İNİ KARŞILIYOR 

     Terminale dönüşüm sürecine bugünden itibaren başlayan ATAŞ, Türkiye'nin akaryakıt ihtiyacının yüzde 15'ini karşılıyordu. 
     Ataş'ın web sitesinden alınan bilgiye göre, Anadolu Tasfiyehanesi A.Ş. ATAŞ Rafinerisi 1957 yılında T.C. Hükümeti ile o yıllarda Türkiye'de petrol ürünleri pazarlaması yapan yabancı şirketler arasında yapılan özel bir anlaşma ile 3.2 milyon ton yıl ham petrol işleme kapasitesi ile kuruldu ve 30 Nisan 1962'de işletmeye alındı. 
     Ham petrol işleme kapasitesi 1969 yılında yapılan yatırımla 4.4 milyon ton yıl olarak arttırıldı. 
     Rafinerinin ortaklık yapısı, yüzde 68 BP plc, yüzde 27 Raffinaderij Shell Mersin N.V. ve yüzde 5 Marmara Petrol ve Rafineri İşleri A.Ş.'den oluşuyor. 
     Ortak şirketler tarafından temin edilen yerli ve yabancı menşeli ham petrolleri işleyerek, şartnamelere uygun ürünleri üreten Ataş Rafinerisi'nin, Türkiye'nin akaryakıt ihtiyacının yüzde 15'ini karşıladığı bildirildi. 
     ATAŞ, ortakları olan BP, Shell ve Turcas tarafından işletilmeye ve Türkiye'nin Güney Bölgesi'ne petrol ürünleri ikmali yapmaya devam edecek. 
     
</TEXT>
</DOC>
