<DOC>
<DOCNO> 218437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/spor/aspo.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK GOLÜ ATAN KAZANIR 
</HEADLINE>
<TEXT>

   Nobre arsız bir santrfor. Sadece İstiklal Marşı'nda duruyor. Luciano da önemli silah. Necati ise Türkiye'nin en iyi forvetlerinin başında geliyor. Bu oyuncular derbide sonuca etki yapacaktır 
      Rıdvan Dilmen, Fenerbahçe-Galatasaray maçını Milliyet için analiz etti 

   
   Şu an Karşıyaka gibi ülkemizin en köklü kulüplerinden birinde antrenörlük yapıyorum. Çok da mutluyum. Tek amacımız göğsünde 1912 yazan muhteşem kulübümüzü layık olduğu yere, yani Süper Lig'e çıkarmak. Camia olarak temelleri attık ve en kısa zamanda bunu başaracağız. Daha önce çalışmaktan büyük keyif aldığım Milliyet Spor Servisi'ndeki arkadaşlarım, bu büyük derbi için görüş istediler. Kıramadım, kulübümden de izin alarak yazıyorum. 
   Uzun yıllardan beri bir takım bu kadar ön plana çıkmamıştı. Taraflı tarafsız herkesin favorisi Fenerbahçe. Gerçekten de son haftalardaki performansı, kadrosu, kendi sahasında oynaması, rakibinin de yeni bir yapılanmada olması nedeniyle Sarı - Lacivertli takımı favori gösterenler haksız da değiller. 
   
   En kolay maç 
   Derbiler antrenörler için en kolay maçtır. Takımı sadece taktiksel ve fiziksel olarak hazırlarsınız. Maçın önemini anlatmak için özel bir çabaya gerek yok. Zaten oyuncular inanılmaz konsantre oluyorlar. Saha içinde fiziksel olarak düştüklerinde bile duygular devreye giriyor ve sonuna kadar kendilerini zorluyorlar. 
   Geçen hafta oynanan lig maçları ölçü alınırsa yanılgı yaşanabilir. Fenerbahçe, Gaziantep'te farklı kazandı. Ancak bunda Gaziantepspor'un disiplininden uzak, kontrolsüz oyun anlayışının ve rakip hücumlarında az adamla yakalanmasının rolü büyüktü. Bunlar düşünülerek Fenerbahçe çok da favori gösterilmemeli. Belki kimse farkında değil ama Fenerbahçe defans yaparken bile Gaziantep 4 - 5 pozisyon yakaladı. Yine aynı şekilde Galatasaray, Konyaspor karşısında ilk yarı, Fenerbahçe'yi favori gösterecek tam beş pozisyon verdi. Ancak ikinci 45 dakika Fatih Terim, orta sahayı kalabalıklaştırarak tabloyu tersine çevirdi. Dolayısıyla eksi ve artılar görüldü, doğrular bulundu. 
   
   Kontrollü oyun 
   Futbolda takımların performansları, oyun düzenleri hafta hafta değişebiliyor. Derbi nedeniyle her iki hoca da bu maçta kontrollü oyunu seçeceklerdir. 
   Fenerbahçe devre arasına kadar tek forvet oynuyordu. Sol ve sağ çizgideki Tuncay ve Serhat, destekçi olarak van Hooijdonk'a yaklaşıyordu. Nobre'nin ara transferde gelmesinden sonra tipik 4-4-2 yani çift santrforlu düzen tercih edilmeye başlandı. Özellikle orta alan da defansif anlayışı iyi oyunculardan kuruldu. Ofansa sadece Tuncay ve Ümit Özat çıkıyor, diğer iki orta saha oyuncusu emniyet sibobu olarak kalıyor. Savunma dörtlüsü oyun içinde ileri çıkmayı hiç düşünmüyor, sadece duran toplarda Teknik Direktör Daum, Luciano'yu gönderiyor ve o da etkili oluyor. 
   Galatasaray'a gelince ilk yarının sonunda çok büyük farkla geriye düşmeleri gelecekleri açısından avantaj oldu. Puan farkı çoğalmasaydı günü kurtarmak isteyebilirlerdi. Ancak şimdi genç oyunculara ağırlık veriliyor, skorlara bakılmadan geleceği kurtarmanın hesapları yapılıyor. Galatasaray iki önemli oyuncu transfer etti. Emrah ve Necati. Emrah henüz oynamıyor. Belki de yem olmasın diye ortaya atılmıyor. Ancak geleceğe damgasını vuracaktır. Necati ise büyük silah. Bana göre Türkiye'nin en iyi forveti. Orta saha oynama özelliği de bulunduğu için hem kolektif, hem de kafası hep golde. Gelecek on yıl Necati'yi konuşabiliriz. 
   Bana göre ilk gol atanın kazanacağı bir maç. Fenerbahçe adına Nobre arsız bir santrfor. Bir tek İstiklal Marşı'nda duruyor. Hani uçana kaçana vuruyor derler ya, Nobre de ceza sahasında top görmesin hemen saldırıyor. Kısacası takımın en önemli silahı. Bir de duran toplarda Luciano faktörüne dikkat etmek gerekir. Galatasaray'ın ise kalabalık bir orta saha oluşturacağını düşünüyorum. 
   
   Arzuman haketti 
   Hafta boyunca maçın hakemi konusunda İsmet Arzuman ve Cem Papila'nın isimleri gündemde tutuldu. İsmet Arzuman iki yıldır ciddi bir çıkış içinde ve derbiyi yönetmeyi haketmişti. Cem Papila, Beşiktaş - Samsunspor maçındaki yönetimi nedeniyle sürekli konuşuluyor. Bence o maçtan alnının akıyla çıktı. Benim antrenörlük yaptığım iki maça geldi. Birisi son Kayseri maçı. İkisinde de kaybettik. Ama mükemmel yönetti. O da iyi bir sezon geçiriyor. 
   
   
</TEXT>
</DOC>
