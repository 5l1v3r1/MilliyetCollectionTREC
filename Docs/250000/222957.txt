<DOC>
<DOCNO> 222957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/guncel/gun06.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorbonne'dan fahri doktora alan ilk Türk 
</HEADLINE>
<TEXT>

   YÖK Başkanı Prof. Erdoğan Teziç, Fransa'nın köklü bilim kurumunun nadir olarak verdiği unvanı almayı başardı 
      MİNE G. KIRIKKANAT Paris 
   
   YÖK Başkanı Prof. Dr. Erdoğan Teziç'e, Fransa'nın köklü bilim kurumlarından Sorbonne Üniversitesi tarafından "akademik çalışmalarından ve Fransızca eğitim veren Galatasaray Üniversitesi'nin gelişmesine yaptığı önemli katkılardan ötürü" fahri doktora Docteur Honoris Causa unvanı verildi. Teziç, Sorbonne'un nadir olarak verdiği bu unvanı alan ilk Türk oldu. 
   Yüksek lisansını ve doktorasını Sorbonne'da tamamlayan Teziç'e unvanı, pazartesi günü Paris'te üniversitenin Büyük Salonu'nda yapılan görkemli törenle verildi. 
   Sorbonne rektörü Michel Kaplan, yaptığı konuşmada Teziç'i "laik bir aydın" olarak nitelendirirken, üniversite profesörlerinden Pierre Lemire de Teziç'in reformcu, müzakereci ve sporcu kişiliğine dikkat çekerek, YÖK Başkanı'nın Türkiye'de özgün, demokratik ve dinamik bir üniversite sisteminin geliştirilmesine büyük katkıları olacağına inandığını söyledi. Törene Coşkun Kırca, İnan Kıraç, Yiğit Okur, Gün Kut, Paris Büyükelçisi Uluç Özülker, Başkonsolos Aydın Sezgin ve Galatasaray Üniversitesi'ne destek veren Fransız Dışişleri ve Eğitim Bakanlıkları yetkilileri katıldı. 
   
   
</TEXT>
</DOC>
