<DOC>
<DOCNO> 229539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun06.html </URL>
<DATE> 2004/04/08/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Ve Kerry halk desteğinde Bush'un önüne geçti .. 
</HEADLINE>
<TEXT>

     ABD'de Demokrat Parti'nin başkan adayı John Kerry, halk desteğinde Başkan George W. Bush'un 6 puan önüne geçti. ''Rasmussen Reports'' adlı kuruluş tarafından gerçekleştirilen kamuoyu yoklamasının sonucuna göre bugün seçim yapılsa Kerry oyların yüzde 48'ini, Bush ise yüzde 42'sini alacak. 
     ''Kerry'nin, bu yılın en yüksek performansını yakaladığına'' dikkat çeken uzmanlar, ''Bush'un, Kerry'nin adaylığı kesinleştikten bu yana ilk kez bu derece düşük destek sağladığını'' vurguladılar. 
     Bu arada Kerry'nin, 2 Nisan Cuma gününden bu yana oylarını yüzde 9 oranında artırdığı kaydedildi. ABD'de işsizliğin azalmakta olduğunu gösteren verilerin geçen hafta yayınlanmasına rağmen Kerry'nin sağladığı ilerleme ''dikkat çekici'' bulundu. 
     
     EKONOMİ İYİ, IRAK KÖTÜ 
     Nabız yoklamasına katılanların yüzde 39'u ekonomi alanında başkan Bush'a ''iyi'' ya da ''mükemmel'' notu verdiler. Bush'un ekonomideki performansını beğenenlerin oranı geçen hafta yüzde 36 idi. Buna karşılık Bush'un Irak'ta çok kötü bir performans sergilediğini söyleyenlerin oranı geçen haftaya oranla yüzde 6 artarak yüzde 44'e çıktı. 
     Rasmussen Reports'un araştırması, Bush'a olan halk desteğinin bu yılın en düşük seviyesine indiğini de ortaya koydu. 
     
</TEXT>
</DOC>
