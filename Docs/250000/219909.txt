<DOC>
<DOCNO> 219909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/siyaset/asiy.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş koalisyonu 
</HEADLINE>
<TEXT>

   Ankara'da AKP'nin Kıbrıs politikasına muhalif partiler tarafından karşılanarak gövde gösterisi yapan KKTC lideri Denktaş, Annan Planı'nın kabul edilmemesi için mücadele edeceği mesajı verdi 
      ANKARA Milliyet 

   
   KKTC Cumhurbaşkanı Rauf Denktaş, Başbakan Recep Tayyip Erdoğan'la Ankara'da görüşmeden birkaç saat önce yaptığı konuşmada, "Eğer istediklerimizi alamıyorsak, yapacağımız şey geri çekilip Annan Planı'nın kabul edilmemesi için mücadele etmektir" dedi. Denktaş, bu sözleriyle "uzlaşma sağlanamasa da Annan'ın boşlukları doldurmasını kabul eden AKP hükümetinin taahhüdüne katılmayacağını" ilan etmiş oldu. ATO'nun düzenlediği konferansta konuşan Denktaş, planın Kıbrıs Türklerinin imhası anlamına geldiği görüşünde ısrar ettiğini belirterek, "Bu görüşülemez bir plandı. Biz direndik. Ama bizi içimizden vurdular. Halkım ikiye bölündü. Türkiye de bunun üzerine 'plan görüşülebilir' demek zorunda kaldı" dedi. Kıbrıs'taki müzakerelerde şu ana kadar yol alınmadığını kaydeden Denktaş, şöyle konuştu 
   
   'Çekilip reddedin diyeceğiz' 
   "Uzlaşma sağlanamazsa Türkiye ve Yunanistan'ın devreye girmesinden sonra Annan'ın boşluklarını dolduracağı plan referanduma gidecek. Görüşmenin çıkış yolu referandumdur, ama orada imzayı atladılar. Olmazsa olmazlarımızı temin edemiyorsak, yapacağımız şey, bir noktada 'Bu görüşmeler burada tıkanmıştır, bunları temin edemiyoruz, ey halkım, ey gencim, ey anavatanımın insanı, durum böyledir' diyerek, sizlere duyurmak, orada geri çekilip planın kabul edilmemesi için mücadele etmektir. Çekileceğiz ve halkımıza 'Kabul etmeyin' diyeceğiz. AB Türkiye'yle ilgili kararını yıl sonunda verecek. Bize de o zamana kadar süre verilsin, yanlış yapmayalım. Kimse bizi topla tüfekle AB'ye sokamaz. Plan kabul edilirse Kıbrıs 10 yılda tamamen Yunanlaşır, Rumlaşır. Kıbrıs, 13. ada olarak Yunanistan'a bağlanırsa Türkiye'nin denize açık yolları tıkanır." 
   
   Küsler bile yan yana    Sekiz siyasi partinin karşıladığı Denktaş'ın konuşmasını 9. Cumhurbaşkanı Süleyman Demirel ile Kıbrıs Harek tı'na karar veren hükümetin Başbakanı DSP lideri Bülent Ecevit de dinledi. 
   Denktaş'ı Esenboğa'da CHP'den Onur Öymen ile Haluk Koç, DSP'den Genel Başkan Yardımcısı Zeki Sezer, BBP'den Genel Başkan Muhsin Yazıcıoğlu, SP'den Genel Başkan Yardımcısı Recai Kutan ile Şevket Kazan ve Oya Akgönenç, MHP'den Osman Durmuş, İP, DYP ve GP'nin temsilcileri karşıladı. 
   Yıllardır yan yana gelmeyen CHP ve DSP, ikiye bölünen MHP ve BBP, programları zıt İP ve SP, merkez sağ için rekabet eden DYP ve GP, "Denktaş koalisyonu"nda bir araya geldi. 3 Kasım'da seçime katılanların yüzde 34.18'inin oyunu alarak tek başına iktidar olan AKP, dün ilk kez karşısında örneği görülmemiş bir muhalefet bloku buldu. 
   
   Vali Yardımcısı karşıladı 
   Denktaş'ı Ankara'daki karşılama törenine hükümet ve AKP grubundan kimse katılmadı. Denktaş'ı Vali Yardımcısı İbrahim Özçınar karşıladı. DSP lideri Ecevit de Denktaş'la kucaklaştı. Denktaş'a toplantı salonuna kadar eşlik eden yaklaşık 5 bin araçlık konvoyda, CHP, DSP, SP, İP, DYP, BBP, MHP ve GP taraftarlarıyla sendikalar ve dernekler yer aldı. "Denktaş burada, hainler nerede ", "Denktaş Dayan, Türkiye Uyan" "Bozkurt - Başbuğ Denktaş" sloganları atıdı. 
   
   Gül, Denktaş'ı rahatlattı    ANKARA Milliyet 

   ATO'nun panelinde Denktaş'la Başbakan Erdoğan ve Dışişleri Bakanı Gül, ayrı ayrı görüştü. Erdoğan ve Gül, uluslararası kamuoyunun Türkiye ve KKTC lehine olduğunu anlatarak rahatlatmaya çalıştıkları Denktaş'a "Sonuna kadar masada kalın" çağrısı yaptı. Denktaş, Erdoğan'ın "Yemeğe kalın" önerisini "Uçağa yetişmem gerek" diyerek geri çevirdi. 
   Sheraton Oteli'nde Gül'ü kabul eden Denktaş, daha sonra da Başbakanlık Konutu'nda Erdoğan'la bir araya geldi. Erdoğan ve Gül, Denktaş'a şu mesajları verdi 
   Müzakerelere sizinle başladık, sizinle bitirmek isteriz. 
   İngiltere Dışişleri Bakanı Jack Straw'un "Rumlar 'hayır' derse AB içinde sadece adanın güneyini temsil ederler" sözleri yıllardır Avrupa'dan gelen en önemli sözdür. 
   Rumların bu işi istemediğini dünyaya göstermek için sonuna kadar masada kalıp baskı yapmalıyız. 
   Rumlar her şeye rağmen "hayır" derse o zaman KKTC'ye uygulanan ambargoların kalkmasını sağlayabiliriz. 
   Planda istediğimiz değişiklikler gerçekleşmezse biz de planın kabulünden yana olmayız. Endişe etmeyin. 
   Denktaş, Gül'le görüşmesinden sonra ABD ve AB'nin Rum Kesimi üzerinde baskı kuracağı yönünde umutlandığını ve rahatladığını söyledi. 
   
   
   
</TEXT>
</DOC>
