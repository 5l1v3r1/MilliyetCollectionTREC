<DOC>
<DOCNO> 228827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/siyaset/siy05.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünyayı Türkiye ile daha güvenli hale getiriyoruz' 
</HEADLINE>
<TEXT>

   Türk - Amerikan Konseyi'nin konferansına mesaj gönderen ABD Başkanı George Bush, "Türkiye'nin dostluğuna minnettarız" dedi 
      WASHINGTON AA 

   
   ABD Başkanı George Bush, "Türkiye ile birlikte dünyayı daha güvenli bir yer haline getiriyoruz" dedi. Bush, Washington'da dün düzenlenen Türk - Amerikan Konseyi'nin ATC 23. konferansına gönderdiği mesajda, "ABD, Türkiye Cumhuriyeti'nin dostluk ve desteğine minnettardır" derken, iki ülkenin, uzun yıllardır ortak değerler, dostluk ve karşılıklı saygıya dayalı önemli bir ortaklık sürdürdüğünü kaydetti. Bush, "Terörizme karşı küresel savaşta birlikte savaşırken, ilişkilerimiz güçlü kalmayı sürdürüyor. Birlikte dünyayı daha güvenli bir yer haline getiriyoruz" dedi. 
   
   Elçiden Powell'a yanıt 
   Bu arada, ABD Dışişleri Bakanı Powell'ın, "Türkiye İslam Cumhuriyeti" gafına, Washington Büyükelçisi Faruk Loğoğlu, "Bazen eski dostların bile birbirleri hakkında öğrenmesi gereken şeyler olur. Türkiye, demokratik ve laik bir devlettir" diye yanıt verdi. 
   
   
   
</TEXT>
</DOC>
