<DOC>
<DOCNO> 208073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun26.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basınından Talat'a "Sahte Başbakan" 
</HEADLINE>
<TEXT>

     KKTC'deki gelişmeleri yakından takip eden Kıbrıs Rum basını, KKTC'de Cumhuriyetçi Türk Partisi CTP ile Demokrat Parti'nin DP koalisyon hükümeti konusunda anlaşmasına geniş yer verdi. 
     CTP Genel Başkanı Mehmet Ali Talat'ı, ''hükümet uğruna Kıbrıs sorununu feda etmekle'' suçlayan Rum gazeteleri, Talat'ı, ''sahte başbakan'' olarak niteledi. 
     Rum gazeteleri, CTP ve DP arasında koalisyon hükümeti kurulduğuna ilişkin haberi okuyucularına şu şekilde yansıttı 
     ''Bakanlıklar için kavga edildiğini'' öne süren Fileleftheros gazetesi, ''Talat ve oğul Denktaş anlaştı. Kıbrıs sorunu iktidar uğruna feda edildi. Başrolde yine Denktaş'' ifadelerini kullandı. 
     Simerini gazetesi, hükümetin ''Denktaş'ın egemenliğinde'', Talat'ın ve hükümetin ise ''statükonun esiri'' olduğunu iddia etti. 
     CTP Genel Başkanı Talat'ın, ''görüşmelerin Annan planı temelinde olacağını'' söylediğine işaret eden gazete, seçim öncesi CTP ile ortak protokol imzalayan Barış ve Demokrasi Hareketi BDH Genel Başkanı Mustafa Akıncı'nın hükümet dışında kaldığına değindi. 
     Alithia gazetesi, ''Talat ve Denktaş 'sahte' hükümette'', Politis gazetesi ise ''Sosyal uzlaşma için 'sahte' başbakan. Talat ve Denktaş 'işgal' bölgelerinde koalisyon ortağı. Talat'a 6, Serdar Denktaş'a ise 4 bakan'' ifadelerini kullandı. 
     Tharros gazetesi, hükümeti ''sahte'' olarak niteleyerek, ''hükümetin mecliste bir sandalyeye dayandığını'', komünist AKEL partisinin yayın organı Haravgi gazetesi de '' Sahte Başbakan Talat. Organizatörler ise baba ve oğul Denktaşlar'' diye yazdı. Gazete, hükümetin ''Ankara'nın talimatları'' ve KKTC Cumhurbaşkanı Denktaş'ın oluruyla kurulduğunu ileri sürdü. 
     
</TEXT>
</DOC>
