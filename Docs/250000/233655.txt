<DOC>
<DOCNO> 233655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/ekonomi/eko04.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fon'a iş kalmayacak' 
</HEADLINE>
<TEXT>

   BDDK Başkanı Tevfik Bilgin, yeni bankalar yasasının mantığını "Bizim görevimiz TMSF'ye müşteri vermemek" olarak açıkladı 
      ANKARA Milliyet 
   
   Bankacılık Düzenleme ve Denetleme Kurulu BDDK Başkanı Tevfik Bilgin, henüz taslak çalışmaları devam eden yeni Bankacılık Kanunu'nun mantığını "Görevimiz Tasarruf Mevduatı Sigorta Fonu'na TMSF müşteri vermemektir" diye açıkladı. Bilgin sistemdeki aracılık maliyetlerinin düşürülmesinin gündemlerinde olduğunu dile getirdi. 
   Bilkent Üniversitesi'nde düzenlenen "Avrupa Birliği Sürecinde Türkiye'deki Bankacılık Sistemi" konulu konferansta konuşan Bilgin, hazırlanan yasa taslağıyla ilgili açıklamaların mayıs başında yapılacağını, mayısın ikinci ya da üçüncü haftasında da Başbakan Yardımcısı Abdüllatif Şener'e sevk etmeyi planladıklarını ifade etti. Görevlerini, TMSF'ye müşteri çıkarmamak olduğunu söyleyen Bilgin, banka müşterilerinin şikayetlerini çözmek için "ombudsmanlık sistemi" getirmeyi düşündüklerini söyledi. 
   
   'Ders aldık' 
   Yeni yasada banka sahipliği ve lisanlamayla ilgili hükümlerde değişiklik yapılacağını belirten Bilgin, yasanın banka sahipliğini bankacılık yapabilecek kişilere tanımak için değiştirileceğini kaydetti. Bilgin, "BDDK olarak ders aldık. Lisans verilecek kişilerin derin araştırmasını yapacağız. Yerinde denetim ve finansal dedektiflik yapmak çok önemli" diye konuştu. 
   
   'Boşluklar dolacak' 
   Banka sahipliği tanımında Avrupa Birliği AB ve Basel ilke ve kriterleri esas alacaklarını söyleyen Bilgin, mevcut kanunda birçok kriterin zaten uygulandığını, yapılacak değişikliklerle boşlukların doldurularak kanunun daha açık, denetimin daha etkin hale getirilmesini amaçladıklarını söyledi. 
   Bilgin konuşmasında bankacılık sektöründeki risklere de dikkat çekti. 
   Sektördeki riskleri 'mevduatın vadesinin kısa olması, bilançolarda kamu kağıtlarının yüksekliği' olarak belirten Bilgin, bankacıların şikayet ettiği aracılık maliyetlerin düşürülmesinin BDDK'nın gündeminde olduğunu belirtti. 
   
   Sınırlı güvenceye yumuşak geçiş    BDDK Başkanı Bilgin, temmuzda mevduattaki sınırsız güvenceye sınır getirileceğini hatırlatarak "Sınırlı mevduat güvencesine yumuşak geçmek istiyoruz gereken önlemler alındı" diye konuştu. 
   Banka kaynaklarını banka sahipleri lehine kullanan yöneticiler ve ilgililer hakkındaki cezaların artırılacağını dile getiren Bilgin, halka açık bankalardaki küçük yatırımcıları korumaya yönelikte özel düzenlemeler yapılacağını kaydetti. 
   
   Yapı Kredi görüşmeleri 
   Bilgin, bir soru üzerine Çukurova Grubu'nun Yapı ve Kredi Bankası ve Pamukbank'tan doğan alacaklarıyla ilgili olarak devam eden protokol görüşmeleriyle ilgili olarak, "BDDK Başkanlığı kutsal bir makam değil. 
   Kapımız herkese açık, bu anlamda mevcut düzenlemeler kapsamında herkesle anlaşma yapabiliriz" dedi. Bilgin, yabancı bankaların Türk bankalarına yakın ilgi gösterdiklerini belirtirken "Milli bankalar olmalıdır. Milli bankalar önemlidir" ifadesini kullandı. 
   
   
</TEXT>
</DOC>
