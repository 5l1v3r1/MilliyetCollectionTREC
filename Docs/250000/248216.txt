<DOC>
<DOCNO> 248216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur44.html </URL>
<DATE> 2004/06/15/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Prof. Ercan Bunun İstanbul depremiyle ilgisi yok 
</HEADLINE>
<TEXT>

     Jeofizik Kurumu Genel Başkanı Prof. Dr. Ahmet Ercan, Saros Körfezi açıklarında bugün meydana gelen depreme ilişkin, ''Bunun İstanbul depremiyle bir ilgisi yok, yörenin olağan bir depremidir. Halkın bir korku yaşamasının gereği yoktur'' dedi. 
     Prof. Dr. Ercan, A.A muhabirine yaptığı açıklamada, ''Büyükçekmece'den Mürefte ve Saros Körfezi'ne kadar büyük bir deprem olgunlaşması bulunduğunu'' ifade ederek, ''Deprem, bu bölgenin diri olduğunu ve gerildiğini gösteriyor. 5.1, bu bölge için yıkıcı nitelikte değil. Yıkıcı olması için 5.7'ye erişmesi gerekiyor'' diye konuştu. 
     Depremin süresinin 5 saniye, çıkan enerji miktarının da bir atom bombasının yarısı düzeyinde olduğunu belirten Prof. Dr. Ercan, bölgenin 6.5 ile 7.5 büyüklükleri arasında depremler yaratabileceğini bildirdi. 
     Prof. Dr. Ercan, ''Eğer bu olursa, 'Saros depremi oldu' deriz. Bugünkü uyarıcı nitelikte bir depremdir, 'öncü' demek istemiyorum. 'Ben buradayım, geriliyorum' diyor. Bizim hesaplarımıza göre, bu bölgenin 2035'ten önce büyük bir deprem üretmesi beklenmiyor'' dedi. 
     Büyük depremden önce bu büyüklükte ve daha büyük sarsıntıların görülebileceğini anlatan Prof. Dr. Ercan, şunları kaydetti 
     ''Bunu uyarıcı yönüyle ele alıp yerleşim ve yapı açısından eksiklerimizi tamamlamalıyız. Bunun İstanbul depremiyle bir ilgisi yok. Onun bir uzantısı veya ön belirtisi değil. Marmara'daki kırığın Ege'deki uzantısı. 
     Arkasında büyük bir deprem gelir mi Bilimsel veriler bunun arkasından büyük bir depremin gelmeyeceğini gösteriyor, ama bunun güvencesi olmaz. Bu olasılık yüzde 1'den az. Enerji hesaplarımız bunu gösteriyor. Yörenin olağan bir depremidir. Halkın bir korku yaşamasının gereği yoktur.'' 
     
</TEXT>
</DOC>
