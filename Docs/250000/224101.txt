<DOC>
<DOCNO> 224101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonyas10.html </URL>
<DATE> 2004/03/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Hiperaktif çocuklarda tedavi... 
</HEADLINE>
<TEXT>

     Hiperaktivite ve dikkat eksikliği bozukluğu DEHB tedavisinde önceliğin ilaçlara verilmesinin yanlış olduğu, ancak doktorun önermesi durumunda çekinmeye gerek bulunmadığı bildirildi. 
     Kocaeli Üniversitesi Tıp Fakültesi Farmakoloji Anabilim Dalı Öğretim Üyesi Prof. Dr. Nejat Gacar, İzmit'te düzenlenen ''Hiperaktif Çocuklarda Tanı ve Tedavi'' konulu panelde, hiperaktivite ve dikkat eksikliğinin görüldüğü çocuklarda, ilk aşamada ilaç kullanılmaması gerektiğini söyledi. 
     Prof. Dr. Gacar, hastalığın tedavisinde kullanılan ilaçların kırmızı reçeteyle satılan ilaçlar olduğuna dikkati çekerek, ''Bu ilaçlar bağımlılık yapabileceğinden, tedavide öncelikli olarak kullanımı yanlıştır'' dedi. Gacar, şöyle konuştu 
     ''Bazı aileler, Çocuğum bu ilaçların bağımlısı olacak diye tedaviden korkuyor. Dünya Sağlık Örgütü'nün belirlediği gibi her ilacın bir yan etkisi vardır, önemli olan, bu ilaçların doktor kontrolünde kullanılmasıdır. Doktorun ilaç tedavisi önermesi durumunda, ailelerin çekinmelerine veya korkmalarına gerek yoktur.'' Kocaeli Üniversitesi KOÜ Eğitim Fakültesi Öğretim Üyesi Yard. Doç. Dr. Ayla Akbaş ise ailelerin hiperaktif çocuklarının davranışlarını değiştirmeye çalışmasının doğru olmadığını söyledi. 
     Hiperaktif çocukların hobilerinin desteklenmesi gerektiğini ifade eden Akbaş, okulda da rehberlik danışmanları ve öğretmenlerle hareket etmenin yararlı olacağını sözlerine ekledi. 
     
</TEXT>
</DOC>
