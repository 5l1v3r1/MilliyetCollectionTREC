<DOC>
<DOCNO> 225641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas19.html </URL>
<DATE> 2004/03/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Gökbilim meraklılarına müjde... 5 gezegen çıplak gözle görülecek 
</HEADLINE>
<TEXT>

     Dünya'ya en yakın 5 gezegen 10 gün süreyle gökyüzünde çıplak gözle görülebilecek. 
     32 yılda bir meydana gelen gök olayında, güneş sisteminde Dünya'ya en yakın 5 gezegen Merkür, Venüs, Mars, Jüpiter ve Satürn'ü karanlıkta Ay ile birlikte nisan ayı başına dek gözlemlemek mümkün olacak. 
     ABD'nin Kaliforniya eyaletindeki Pasadena Uzay Merkezi'nden gökbilimci Myles Standish, çok nadir rastlanan bir gök olayının yaşanacağını belirterek, yörüngeleri kesiştiği için 5 gezegenin güneşin tarafında sıralanacaklarını ve böylece gökyüzünde geceleyin harika bir görüntü oluşturacaklarını kaydetti. 
     Standish, aynı şekilde 5 gezegenin 2036'da yeniden bir araya geleceklerini belirtti. 
     Bilim adamları, bu gezegenleri çıplak gözle görebilmek için günbatımı sonrası ya da şafak vakti gözlem yapılması ve havanın açık olması gerektiğini kaydediyorlar. 
     Özellikle Merkür'ü görmenin zor olduğunu ifade eden bilim adamları, her ne kadar gezegenlerin gökyüzünde dizildikleri söylense de dağınık halde olacakları uyarısında bulunuyorlar. 
     
</TEXT>
</DOC>
