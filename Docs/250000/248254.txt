<DOC>
<DOCNO> 248254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/dunya/adun.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari PKK'nın geleceği yok 
</HEADLINE>
<TEXT>


PKK'nın şiddet politikasının sonu olmadığını söyleyen Irak Dışişleri Bakanı, BM şemsiyesi altında dahi Irak'ta Türk askeri istemediklerini tekrarladı 

Utku Çakırözer İstanbul 


Irak'ın Kürt kökenli Dışişleri Bakanı Hoşyar Zebari, Türkiye'nin Irak'a yardımından memnun olduklarını ve işbirliğinin daha da gelişmesini istediklerini söyleyerek, Türk askerinin Irak'a gönderilmemesi yönündeki tutumlarının sürdüğünü açıkladı. 
İKÖ Dışişleri Bakanları Zirvesi için geldiği İstanbul'da Milliyet'in sorularını yanıtlayan Zebari, "BM'nin Irak'la ilgili yeni kararında dünyaya uluslararası güce katkı çağrısı yapılıyor. Türkiye'nin BM şapkasıyla gelmesini kabul eder misiniz " sorusuna şu yanıtı verdi "Uluslararası güçler orada ve bize yardım ediyorlar. Komşu ülkelerin askerleri konusuna gelince herhangi bir komşumuzun askeri katkısını tercih etmiyoruz." 
Zebari gündemdeki konularla ilgili olarak da şu mesajları verdi 
ŞİDDET BİR YERE GÖTÜRMEZ DEP milletvekillerinin bırakılması eğitim ve yayın izinlerinin hepsi cesaret verici adımlar. Bu reformların önemini küçümsemek isteyenler başarılı olamayacak. Biz de, benzer bir durumla karşı karşıyayız. Demokratikleştikçe bize yönelik saldırılar artıyor. Şiddet ve çatışmanın artık Türkiye'de hiçbir geleceği yok. Irak'ın yeni hükümetinin politikası şu olacak Hiçbir yabancı milis kuvveti ya da çatışmacının Irak sınırları içinden harek tına izin vermeyeceğiz. 
TÜRKİYE VE IRAK EL ELE Ortadoğu'da reform çağrılarını destekliyoruz. Yeni Irak'ın hedefi de demokratik ve şeffaf bir yönetimdir. Irak'la Türkiye arasında demokratik ilkeler çerçevesinde bir ortaklık oluşturma olasılığı bence çok yüksek. 
ANKARA'YA BÜYÜKELÇİ, İSTANBUL'A KONSOLOSLUK 30 Haziran'da yönetimi devralmamızdan kısa süre sonra bir yıldır büyükelçisiz bulunan Ankara'ya bir büyükelçi göndereceğiz. Irak'ın en saygın diplomatlarından birini bizim için en önemli başkentler arasındaki Ankara'ya göndereceğiz. Türkiye de Musul'daki konsolosluğunu yeniden açma isteğini iletti. Tabii bu karşılıklı olacaktır. Bizim de İstanbul'da bir konsolosluğumuz vardı. 30 Haziran'dan sonra bu önerilerin hepsini ele alacağız. 


</TEXT>
</DOC>
