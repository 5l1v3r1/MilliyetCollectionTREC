<DOC>
<DOCNO> 243430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/guncel/gun01.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödül 'duman' oldu 
</HEADLINE>
<TEXT>


'Bırak-kazan' kampanyasında 5 milyar lira ödül kazanan Serap Balkan'ın sigara içtiği ortaya çıktı 

ANKARA Milliyet 

Sağlık Bakanlığı'nın 2004 yılı sigarayı bırakma kampanyasının Balıkesirli talihlisi Serap Balkan, sigara içtiğini açıklayınca 5 milyar liralık ödülden oldu. Balkan'ın sigara içmesi, 1. yedek emekli Selami Ercan'ı asil talihli yaptı. 

Ankara'ya gelmedi 
Dünya Sağlık Örgütü'nün önderliğinde düzenlediği bir aylık kampanya çerçevesinde katılımcılar, 2 Mayıs'tan itibaren sigarayı bırakmayı kabul etti. Kampanyaya en çok katılım 4332 kişiyle Aydın'dan geldi. Sağlık Bakanlığı'nda Müsteşar Yardımcısı Sebahattin Aydın'ın dün noter huzurunda çektiği kurada ise 5 milyar lira para ödülü Balkan'a çıktı. Ancak öğleden sonra Balıkesir'den Balkan'ın kampanya kurallarını ihlal ederek, sigara içtiği haberi geldi. Balkan'ın Ankara'ya test yaptırmak için gelmek istemediği de bildirildi. Bunun üzerine sabahki kurada tespit edilen 1. yedek talihli, Kayseri'den Ercan'la temasa geçildi. Ercan'ın kampanya süresince sigara içmediğini beyan ettiği ve testleri yaptırmak üzere Ankara'ya geleceği belirtildi. Ercan, sigara içmediği testlerle kesinlik kazanırsa 5 milyar liralık ödülü 31 Mayıs'ta Sağlık Bakanı Recep Akdağ'ın elinden alacak. 


</TEXT>
</DOC>
