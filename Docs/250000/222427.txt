<DOC>
<DOCNO> 222427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun50.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakereleri... Türk ve AB hukukçuları biraraya geldi 
</HEADLINE>
<TEXT>

     Türk ve AB hukukçuları, Kıbrıs müzakerelerinde önemli bir sorun teşkil eden ayrıcalıklar derogasyonlar konusu için Ankara'da bir araya geldi. 
     AB Komisyonu adına dün gece Ankara'ya gelen hukukçular Pierre Mirel, Jörn Sack ve Leopold Maurer müzakereleri Ankara adına başından beri takip eden Büyükelçi Deniz Bölükbaşı, Büyükelçi Ertuğrul Apakan, KKTC Cumhurbaşkanı Rauf Denktaş'ın anayasa danışmanı Mümtaz Soysal ve İnsan Hakları Danışma Kurulu Başkanı İbrahim Kaboğlu ile görüştüler. Toplantının bir günlük olacağı belirtiliyor. 
     Hukukçular toplantısının yapılması, AB Troykası'nın geçen haftaki Ankara ziyaretinde kararlaştırılmıştı. Türkiye'nin AB sürecine ilişkin değerlendirmelerin yapıldığı Türkiye-AB Troykası toplantısında, Avrupalı yetkililer, derogasyonlar konusunda Türk tarafını tatmin edici bir formül ortaya koyamamıştı. 
     Annan planında Kıbrıslı Türkleri korumaya yönelik oluşturulan ayrıcalıkların derogasyonlar AB temel hukukunun bir parçası olarak nasıl kabul edileceği konusu, Türk tarafı açısından önemli bir sorun oluşturuyor. 
     Türk tarafı Kıbrıs'ta varılacak bir anlaşmanın AB temel hukukunun bir parçası olmasını isteyerek, derogasyonları güvence altına almaya ve Rumların ileride Avrupa mahkemelerine kişisel başvurular yoluyla bu derogasyonları ortadan kaldırmalarına engel olmaya çalışıyor. 
     Derogasyonlar çerçevesinde, kuzeye geçecek Rumlara konulan tavan, Rumlara iade edilecek emlakın belli yüzdelerle sınırlanması, Türk oluşturucu devletine yerleşecek Rumların federal seçimlere güneyden girmeleri gibi maddeler bulunuyor. 
     Rum kesimi ise Annan planının Avrupa müktesebatına uygun olması gerektiğini savunarak, kuzeye geçecek Rumların sayısının sınırlanmaması, bunların mal ve mülklerinin tümüne sahip olabilmeleri gibi Türklerin aleyhine uygulamaları garanti altına almaya çalışıyor. 
     AB'nin Kıbrıs'ta varılacak bir anlaşmayı üye ülkelerin parlamentolarından geçirme konusunda zaman darlığı nedeniyle isteksiz davrandığı gözlenirken, bu sorunun AB Konseyi'nin onayıyla giderilmeye çalışılması da Türk tarafını tatmin etmiyor. Türk tarafı, Kıbrıs'ta varılacak olası anlaşmanın AB Konseyi'nde onaylanmasının yeterli olmadığı, üye ülkelerin parlamentolarına da sunulması gerektiğini düşünüyor. 
     
</TEXT>
</DOC>
