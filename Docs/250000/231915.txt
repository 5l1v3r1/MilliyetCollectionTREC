<DOC>
<DOCNO> 231915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/bila.html </URL>
<DATE> 2004/04/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Askerin diğer mesajları 
</HEADLINE>
<TEXT>

   
   
   Genelkurmay Başkanı Org. Hilmi Özkök'ün basın toplantısında açıkladığı görüşlerinden Kıbrıs'la ilgili olanları ön plana çıktı. Gündemin en sıcak konusu ve sorunu Kıbrıs olduğu için ilk gün diğer konuları gölgelemesi doğaldı. 
   Org. Özkök, Kıbrıs'ın yanı sıra, laiklik, üniter devlet yapısı, Atatürk milliyetçiliği, bilginin önemi gibi konularda da önemli mesajlar verdi. 
   Kara Harp Okulu'nun düzenlediği ve dün başlayan "Uluslararası Liderlik Sempozyumu"nda konuşan Kara Kuvvetleri komutanı Org. Aytaç Yalman da, Atatürkçülük ve değişim, bilgi ve yeni liderlik anlayışıyla ilgili üzerinde durulması gereken bir konuşma yaptı. 
   Org. Özkök'ün, Kıbrıs dışındaki mesajlarından başlarsak... 
   
   Devlet yapısı ve mutabakat    Genelkurmay Başkanı, devletin üniter yapısı açısından gelecekte olumsuz etkiler yaratabileceği kaygısıyla tartışılan temel kamu yönetimiyle ilgili yeni düzenlemelere ilişkin girişimleri anımsatan, izlenen yöntem açısından biraz eleştiri yüklü şu değerlendirmeyi yaptı 
   "Milli güç unsurları açısından güçlü bir ekonomi ile güçlü Silahlı Kuvvetler arasında doğrudan ilişki vardır. Bunun yanı sıra milli gücümüzün en önemli unsurlarından birini de güçlü devlet yapımız ve devlet geleneklerimiz oluşturmaktadır. Türkiye Cumhuriyeti'nin köklü bir devlet yapısı, engin bir devlet deneyimi vardır. Bu devlet yapısında değişiklik gerekiyorsa bu değişiklik yine sahip olunan deneyimler göz önünde bulundurularak, ilgili kurum ve kuruluşlarla birlikte, toplumun tüm kesimlerinin mutabakatına dayandırılarak gerçekleştirilmelidir." 
   
   Laiklik ve inanç    Org. Özkök, din ve TSK üzerinden siyaset yapılması ve dini kullanarak TSK'ya karşı kampanya yürütülmesi konusunda da şu net mesajı verdi 
   "TSK'ya karşı yürütülen bir diğer kampanya da, mensuplarının dini inançları ve başkalarının inançlarına kaşı tutumu konusundadır. Bilinen bazı kimselerin ve kesimlerin bu konuyu menfur amaçları istikametinde istismar etmeleri asla kabul edilemez. 
   TSK halkımızın dini inançlarına, ibadetine ve yaşama biçimine saygılıdır. Bu gerçek TSK'nın Cumhuriyet'in temel niteliklerinin ve özellikle laiklik ilkesinin koruyucusu olarak taraf olması gerçeği ile zıtlık oluşturmamaktadır." 
   
   Atatürkçülük engel değil    Org. Özkök'ün, laiklik ve Atatürk milliyetçiliğinin Türkiye'nin önünü tıkadığı, değişime engel olduğu yolundaki görüş ve eleştirilere yanıtı da şöyleydi 
   "Yurtiçinde ve dışında yapılan bazı tartışma ve değerlendirmelerde, TSK'nın yılmaz savunucusu olduğu ve Cumhuriyet'in temel niteliklerinden olan laiklik ve Atatürk milliyetçiliği anlayışının Türkiye'nin önünü tıkadığı, gelişimi engellediği anlayışı sıkça gündeme getirilmektedir. TSK da değişimin önünde en büyük engel olarak gösterilmektedir. Bu çevrelere göre yapılacak tek şey her önüne çıkan veya çıkarılan fırsatı kullanarak, TSK'nın etkisizleşmesine ve zayıflatılmasına çalışmaktır. Böyle bir gücün yıpratılması kimin işine yarar " 
   
   Org. Yalman'ın konuşması    Org. Özkök'ün, aklın ve bilginin rehberliğine inanan bir nesle komuta ettiğini vurguladığı, Atatürkçülük ve TSK'nın değişime engel olmadığını vurguladığı konuşmasından, iki gün sonra, dün, Kara Kuvvetleri Komutanı Org. Aytaç Yalman, bilgi ve değişimin önemini vurgulayan paralel bir konuşma yaptı. 
   Org. Yalman, Kara Harp Okulu'nun düzenlediği Uluslararası Liderlik Sempozyumu'nda şöyle konuştu 
   "Büyük Atatürk 'Dünya korkunç bir hızla ilerliyor, biz de bu hızın dışında kalamayız' diyerek, değişim karşısında Türk ulusunun alması gereken aktif tavrı açıklıkla belirtmiştir. Böylece Atatürk değişime öncülük etmek için öncelikle kendi fikirlerinin değişmez hususlar olmadığını vurgulamıştır." 
   Org. Yalman, bilgi, değişim ve yeni liderlik anlayışını şöyle vurguladı 
   "Bilgi çağı olarak da anılan içinde bulunduğumuz ortam tehditle - fırsatın, kaosla - gelişmenin, evrensellikle - özgünlük veya bölgeselliğin aynı pencereden değerlendirildiği bir dönemdir. Bugün, ancak, bilgi çağının yönelimlerine uyum sağlayan kurum ve liderler, bu kaotik yapıyı fırsatlar haline getirebileceklerdir. Uyum sağlamaya öncelikle kendimizden başlamamız gerektiğini düşünüyorum. İçinde bulunduğumuz çağ birçok konuda olduğu gibi özellikle yönetim ve liderlik anlayışında da önemli paradigma değişimlerini kaçınılmaz kılmaktadır. Örneğin bilgi teknolojilerinde meydana gelen gelişmeler, geleneksel yönetimi ifade eden tek adam anlayışının sorgulanmasına neden olmaktadır." 
   Org. Özkök ve Org. Yalman'ın, Atatürkçülüğün değişimi esas alan bir bakış açısı gerektirdiğini bilgiye, akla, bilime, değişime, gelişime dayalı anlayışa sahip olduğunu vurgulayan mesajları, Atatürk ve TSK'nın "engel" oluşturduğu tezlerini çürütmektedir. 
   Atatürk'ün ve TSK'nın bu anlayışının engel olduğu doğrudur. Ama ileriye doğru değişime ve gelişime değil, demokratik - laik Türkiye Cumhuriyeti yerine, "ılımlı" da olsa din ve din kurallarının rejime damgasını vurduğu yeni "model" arayışında olanlara engel oluşturduğu doğrudur. 
   
      
   
   
</TEXT>
</DOC>
