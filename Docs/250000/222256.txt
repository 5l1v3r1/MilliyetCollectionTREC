<DOC>
<DOCNO> 222256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy17.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Türkiye tarihinin en ağır vergi terörünü yaşıyor... 
</HEADLINE>
<TEXT>

     CHP Genel Başkanı Deniz Baykal, Türkiye'de belirli işadamları ve sermaye kesiminin dışında mutlu olan kimsenin bulunmadığını, esnafın, çiftçinin, köylünün, cumhuriyet tarihinin en ağır vergi terörüne maruz bırakıldığını öne sürdü. 
     Baykal, partisince Mersin Metropol miting alanında düzenlenen toplantıda yaptığı konuşmada, Türkiye'de herkesin dünü aradığını, gazete manşetlerine ve televizyonlara bakanların halkı görmediğini, hükümet aleyhine yazı yazan gazetecilerin ise susturulduğunu savundu. 
     Çiftçinin, köylünün, emeklinin, tüm kesimlerin halinden memnun olmadığını, hükümetin Cumhuriyet tarihinin en ağır vergi terörünü yaşattığını iddia eden Baykal, şöyle konuştu 
     ''Çiftçinin tarlası için kullandığı suyun gecikme faizini affedeceklerini söylediler. şimdi bir bankaya gitseniz, 1.9 faiz ile tüketici kredisi alırsınız. Ancak hükümet çiftçinin suyundan kaynaklanan elektrik borcunu yüzde 4 faizle ödetti. Bu nasıl anlayıştır '' İç ve dış borcun artış gösterdiğini kaydeden Baykal, 54 milyar dolarlık vergi artışına rağmen, hiç bir yatırım yapılmadığını söyledi. Baykal, ''Bu ne biçim ekonomi yönetimi Hem hiç bir şey yapmayacaksın hem daha fazla vergi toplayacaksın hem de borcunu artıracaksın. Bunlar bu işi bilmiyorlar'' diye konuştu. 
     Baykal, ''Atatürk ve CHP'ye dil uzatan Başbakan Erdoğan'a yanıtı, vatandaşların sandıkta vereceklerini'' söyledi. 
     
     ABD ASKERLERİ 
     CHP'nin Türkiye'nin teminatı olduğunu, Meclis'te birçok olumsuz çalışmaları engelleme fırsatı bulduklarını ifade eden Baykal, şöyle devam etti 
     ''70 bin ABD askerinin Güneydoğu'da konuşlandırılmasını istediler. ABD askerleri, buraya yerleşmeleri halinde Ortadoğu'ya yönelik askeri operasyon düzenleyeceklerdi. O zaman Türkiye Ortadoğu'daki bataklığın karargahı olacaktı. Ama biz buna izin vermedik. 
     İspanyada yaşanan terör olayı Ortadoğu'daki sıkıntıların bir sıçramasıdır. Meclis'te oylama yapılırken bir milletvekilimiz eksik olsa ya da hastalanıp oylamaya katılmasaydı bu gün işimiz çok zor olurdu.'' Baykal, Mersin'de ayrıca Büyükşehir Belediyesi Spor Kompleksi'nin açılışını yaptı. 
     
</TEXT>
</DOC>
