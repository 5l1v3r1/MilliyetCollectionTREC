<DOC>
<DOCNO> 236772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/guncel/axgun00.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı kadınlar barış rallisinde 
</HEADLINE>
<TEXT>


Barış için yola düşen bisikletli kadınlar, şimdi Ramallah'ta 7 Eylül'de Filistin'de barış için pedal çevirecekleri günün hayalini kuruyorlar 

BANU ACUN-IŞIL DEMİRAKIN 

Ortadoğu'da barış için "Follow the Women - Kadınları İzle" projesiyle bisikletleriyle yola koyulan 23 ülkeden 250 kadınız ve ilk durağımız Beyrut'tayız. Beyrut'ta şehir içinde kat edilecek 22 kilometrelik mesafe şimdilik kimseyi ürkütmüyor. Spor eğitmeni Hülya Kaya Türk ekibine ısınma hareketleri yaptırırken, biz elimizde sigaramızla, diğer ülkelerden katılımcıları süzüyorduk. Beyrut parkurunun startını Müslüman Başbakan'ın kız kardeşi ve aynı zamanda milletvekili Bahiya al Harrari verdi. 

Irak'tan dört genç kız 
Barış rallisinin ilk gününde en çok ilgiyi, Irak'tan gelen dört bisikletçi genç kız gördü. Ertesi sabah 07.00'de otelden otobüslerle Suriye'ye yola çıkılması gerekiyordu. Öğle saatlerinde Suriye sınırına ulaşıldığında 250 kadının çoğu aç halde pasaport işlemlerinin bitmesini bekledi. Sınırdan geçer geçmez kadınlar otobüslerden inip bisikletlerine binerek dünyanın en eski şehri Şam'a doğru yola çıktı. 

70 yaşındaki Octavia 
15 kilometrede bir kurulan dinlenme noktalarında bisikletçilere hurma ve muz ikram edildi. Bu noktalardan birinde Octavia ile tanıştık. İki çocuğu ve iki torunu bulunan ABD'li Octavia Taylor 70 yaşındaydı. Octavia, katılma gerekçesini "Irak'taki savaşa olan kızgınlığı" olarak dile getirdi. Çocuklarının da destek olduğunu söylüyordu. 
Barış bisikletçileri Şam'da inanılmaz bir manzarayla karşılaştı. Tüm yollar kesilmiş, her köşe başında polis bekliyordu. Ertesi gün sınır kenti Busra'ya uzanan güzerg hımızda bayramlıklarını giymiş halk, üzerimize gül yaprakları atarak bizi karşıladı. Geceyi geçirdiğimiz Bedevi kampında bizi en çok şaşırtan, internet imk nı oldu. 
Ürdün'deki ikinci günümüzde 50 kilometrelik yolun sonunda Hashemin Üniversitesi'ne ulaştık. Bizi en çok şaşırtan, yol boyunca karşılaştığımız Türk lokantaları oldu. 
Ertesi gün son durağımız Amman'a yaklaşıldığında Hamas lideri Rantisi'nin öldürülmesi üzerine başlayan gösteriler nedeniyle şehre yalnızca iki düzine bisikletçinin katıldığı sembolik bir kortejle girme kararı alındı. Amman Belediye Başkanlığı'nın bahçesine varıldığında projenin yaratıcısı Detta iki kızına sarılıp hüngür hüngür ağladı. 

7 Eylül'de Filistin'de 
Amman'da yapılan 2 günlük konferansa, organizasyonun yerel ayağının talebi üzerine erkeklerin alınmaması kararını değiştiremedik. Detta, kapanış konuşmasında şöyle diyordu. 
"İnsanlar bunu yapamayacağımızı söylediler, çünkü bu kadınların yapabileceği bir iş değildi. Bana ilham veren de bu oldu. Şimdi insanlar 'Filistin'de Gençlik Danışma Merkezi açamazsınız' ya da 'Buna destek olmanıza izin vermezler' diyebilir. Ama biz bunu da başaracağız." 
Bisikletli kadınlar, şimdi Ramallah'ta 7 Eylül'de Filistin'de barış için pedal çevirecekleri günün hayalini kuruyorlar. Kadınları izleyin, çünkü onlar viteslerini barışa taktılar 

YARIN 
55 YILDIR MÜLTECİ KAMPINDA YAŞIYOR 





</TEXT>
</DOC>
