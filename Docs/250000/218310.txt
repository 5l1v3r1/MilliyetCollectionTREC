<DOC>
<DOCNO> 218310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo03.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim rövanştan çok umutlu... 
</HEADLINE>
<TEXT>

     Galatasaray Teknik Direktörü Fatih Terim, Villarreal ile İspanya'da gelecek hafta oynayacakları rövanş maçından çok umutlu olduğunu söyledi. 
     Terim, maçtan sonra düzenlediği basın toplantısında, maça çok kötü başladıklarını ifade ederek, ''İlk yarıda soyunma odasına 2-1 geride gitmemiz bizim için şanstı. 3-1, 4-1 de olabilirdi. Ama ikinci yarıda 2-2'den sonra bir gol atabilsek, taraftarımızın da desteğiyle farka gidebilirdik. Bu oyun beni tatmin etti. Galatasaray dış sahada da geçmişte maç kazandı. Deplasmanlarda 4 gol attı. Ben rövanş maçından çok umutluyum'' dedi. 
     Maçta beraberliği yakaladıktan sonra Ümit, Necati ve Ayhan'la önemli gol pozisyonlarını kaçırdıklarını kaydeden Terim, saha zemininin çok bozuk olmasının da futbollarını olumsuz etkilediğini dile getirdi. 
     Prates'in ilk golde hata yaptığını anlatan Fatih Terim, buna rağmen Brezilyalı futbolcunun Villarreal karşısında iyi oynadığını söyledi. 
     Galatasaray'ın, kazansa da kaybetse de iyi mücadele ettiğini, ancak bunu zaman zaman skora yansıtamadığını vurgulayan Terim, Fenerbahçe maçı için de şöyle konuştu 
     ''Galatasaraylılar için Fenerbahçe maçının ayrı önemi vardır. Futbolcularım bu maçta yüzde yüz kapasiteleriyle mücadele edecek ve bu akşamkinin de üzerine çıkacaklar. Deplasmanda oynayacağız, ancak en iyi performansı göstereceğiz.'' Terim, 6 günde 3 maç oynayacaklarını, bu nedenle Fenerbahçe maçında kadroda bazı değişikliklere gidebileceğini ifade etti. 
     Sözleşme yenilemeyen futbolcuları kadroya almama konusunda ısrarlı olduğunu vurgulayan Terim, ''Geçen sezon bunun sıkıntısını Hasan'da çektik. Berkant'ta da aynı sıkıntıyı yaşamak istemiyoruz. Birkaç gün içinde bu futbolcunun da sözleşme imzalayacağına inanıyorum'' dedi. 
     
     HAKAN'IN EKSİKLİĞİ 
     Galatasaray Teknik Direktörü Fatih Terim, özellikle 2-2'den sonra Hakan Şükür'ün eksikliğini hissettiklerini söyledi. 
     Terim, ''Bugün Hakan olsaydı, 3 forvetle çok etkili olabilirdik. Özellikle attığımız ikinci golden sonra kanatlardan çok orta geldi'' dedi. 
     Bu futbolcuyu Fenerbahçe maçına yetiştirmek için çaba gösterdiklerini belirten Terim, ancak yüzde yüz hazır olması halinde formayı vereceğini anlattı. 
     Terim, Galatasaray'ın kuruluşunun 100. yılında Şampiyonlar Ligi'ne katılabilmesi konusundaki endişelerle ilgili de ''Galatasaray'ın 100. yılında kutlanması gereken o kadar güzel başarılar var ki... Kimsenin endişesi olmasın, yeni bir takımız. Şimdiden hesaplarımızı gelecek sezona göre yapıyoruz. Bazı temaslarda da bulunmalıyız. Bu da kongreden sonra olacaktır. Ligi nasıl bitirirse bitirsin, Galatasaray, Galatasaray'dır'' açıklamasını yaptı. 
     Bu arada, Galatasaray, Fenerbahçe maçı hazırlıklarına yarın yapacağı antrenmanla başlayacak. 
     Öte yandan, Villarreal maçında sarı kart gören Ayhan, cezalı duruma düştü. Bu futbolcu rövanş maçında forma giyemeyecek. 
     
</TEXT>
</DOC>
