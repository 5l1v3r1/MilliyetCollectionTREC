<DOC>
<DOCNO> 229416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur40.html </URL>
<DATE> 2004/04/07/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
TCK değişiyor... Adliyede görüntü alınması yasaklanıyor. 
</HEADLINE>
<TEXT>

     Yeni Türk Ceza Kanunu'nda, adliyede görüntü alınması yasaklanacak, süren bir davayı etkileyecek şekilde görüş bildirme de cezalandırılacak. 
     TBMM Adalet Alt Komisyonu, seçim nedeniyle ara verdiği TCK Tasarısı üzerindeki çalışmalarına yeniden başladı. Alt Komisyon, ''adliyeye karşı işlenen suçları'' yeniden düzenledi. 
     Soruşturmanın gizliliğini alenen ihlal eden kişi hakkında 1 yıldan 3 yıla kadar hapis cezası istenecek. 
     Kapalı yapılması gereken veya kapalı yapılmasına karar verilen duruşmadaki açıklama veya görüntülerin gizliliğini alenen ihlal eden kişi hakkında da aynı ceza istenecek. Bu suçların basın ve yayın yoluyla işlenmesi halinde ceza yarı oranında artırılacak. 
     Soruşturma aşamasında sanıkların suçlu olarak damgalanmalarını sağlayacak şekilde görüntülerinin yayınlanması halinde 6 aydan 2 yıla kadar hapis cezasına hükmolunacak. 
     Soruşturma ve kovuşturma işlemleri sırasında ses veya görüntüleri yetkisiz olarak kayda alan veya nakleden kişiye 6 aya kadar hapis cezası verilecek. 
     Bir olayla ilgili olarak başlatılan soruşturma veya kovuşturma kesin hükümle sonuçlanıncaya kadar savcı, hakim, mahkeme, bilirkişi veya tanıkları etkilemek amacıyla alenen sözlü veya yazılı beyanda bulunan kişi, 1 yıla kadar hapis cezasına çarptırılacak. Bu suçun basın-yayın yoluyla işlenmesi halinde ceza yarı oranında artırılacak. 
     
     Hacizli veya rehinli malı korumayan... 
     Korunmak üzere kendisine teslim edilen rehinli veya hacizli veya herhangi bir nedenle el konulmuş olan mal üzerinde teslim amacı dışında tasarrufta bulunan kişi, 6 aydan 3 yıla kadar ve 3 bin güne kadar adli para cezasına çarptırılacak. Kişinin bu malın sahibi olması halinde verilecek ceza, yarı oranında indirilecek. 
     Kendisine teslim edilen rehinli veya hacizli, el konulan mala dikkat ve özeni göstermeme sonucu kaybolmasına veya bozulmasına neden olan kişi hakkında adli para cezası uygulanacak. 
     Bir suça ilişkin soruşturma veya kovuşturma kapsamında el konulan eşyayı amacı dışında kullanan kimse, 1 yıla kadar hapisle cezası istemiyle yargılanacak. 
     
     Direnişe ağır ceza 
     Gözaltına alınan kişi veya tutuklunun kaçması yeniden düzenleniyor. 
     Bir suçtan dolayı gözaltına alındıktan veya tutuklandıktan sonra kaçan kimseye 6 aydan 1 yıla kadar hapis cezası istenecek. Gözaltına alınanın veya tutuklunun kaçmasını sağlayan kişi, 1 yıldan 3 yıla kadar hapis istemiyle yargılanacak. Hükümlünün kaçmasını sağlayan kişiye 2 yıldan 5 yıla kadar hapis cezası verilecek. 
     İnfaz mevzuatının gereklerine veya bu mevzuata uygun olarak infaz kurumu yönetiminin belirlediği kurallara toplu olarak direnen hükümlülerin cezalandırılması yeniden düzenleniyor. Direniş gösteren hükümlü ağırlaştırılmış müebbet hükümlü ise cezasının 2 ayını bir hücrede geçirecek ve hakkında sıkı güvenlik rejimi uygulanacak. Eğer direnen süreli hapis cezası hükümlüsüyse, hapis cezası altıda biri oranında artırılacak. Bu suç cebir veya tehdit kullanılarak işlenmesi halinde hücre cezası 6 ay olarak uygulanacak. 
     İnfaz kurumlarına veya tutukevine yasak eşya koymanın cezası, 2 yıldan 5 yıla kadar hapis olacak. 
     
     İftiranın her aşamasına ceza 
     Alt Komisyonda iftira suçu da yeniden düzenlendi. Buna göre, bir kimseye hukuka aykırı bir fiil isnat eden kişiye, 1 yıldan 4 yıla kadar hapis cezası verilecek. İftiranın her aşamasına farklı ceza getirilecek. 
     Hukuka aykırı bir fiil nedeniyle başlatılan soruşturma kapsamında tanık dinlemeye yetkili kişi veya kurul önünde gerçeğe aykırı olarak tanıklık yapan kimseye, 4 aydan 1 yıla kadar hapis cezasına hükmolunacak. 
     Bir başkasını yalan tanıklık etmeye azmettiren kişi, fiil işlenmemiş olsa dahi yalan tanıklık suçu cezasına çarptırılacak. 
     Hukuk davalarında yalan yere yemin eden davacı veya davalıya 1 yıldan 5 yıla kadar hapis cezası verilecek. Hükmün icraya konulmasından veya kesinleşmesinden önce gerçek söylenirse, verilecek ceza yarı oranında indirilecek. 
     İşlenmekte olan bir suçu adli veya idari mercilere bildirmeyen kişi 3 aydan 2 yıla kadar hapis cezasına çarptırılacak. Mağdurun çocuk, özürlü ya da hamile kadın olması halinde ceza yarı oranında artırılarak uygulanacak. 
     Suçtan kaynaklanan malvarlığı değerlerini, yurt dışına transfer eden veya bunların gayrimeşru kaynağını gizlemek ve meşru yolla elde edildiği konusunda kanaat uyandırmak amacıyla çeşitli işlemlere tabi tutan kişi 2 yıldan 5 yıla kadar hapis ve yirmi bin güne kadar adli para cezasına çarptırılacak. Bu suç, bir örgütün faaliyeti kapsamında işlenirse verilecek ceza bir kat artırılacak. 
     
</TEXT>
</DOC>
