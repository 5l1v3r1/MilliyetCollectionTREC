<DOC>
<DOCNO> 213195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/siyaset/siy04.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye, AB mali yardımı 
</HEADLINE>
<TEXT>

   Türkiye ile Yunanistan arasındaki sınır bölgesindeki kalkınmayı ve ekonomik işbirliğini öngören bir programa Avrupa Birliği 35 milyon euro aktaracak 
   GÜVEN ÖZALP Brüksel 

   
   Türkiye ile Yunanistan arasındaki yakınlaşmayı pekiştirmek amacıyla Avrupa Birliği AB de somut adımlarla devreye girmeye başladı. Türkiye ile Yunanistan arasındaki sınır bölgesindeki kalkınmayı ve ekonomik işbirliğini öngören bir program AB tarafından finanse edilecek. AB Komisyonu, INTERREG adlı inisiyatiften bu programa 35 milyon euro aktarılmasını onayladı. 
   Program iki ülkenin komşu bölgelerini kapsayacak ve kalıcı bir gelişmeyle sosyo - ekonomik entegrasyonun sağlanmasını amaçlayacak. AB, 9 Şubat'ta Türkiye'nin Birlik nezdindeki temsilcisi Büyükelçi Oğuz Demiralp ve Yunan Ekonomi Bakanı Kristodulakis'in katılımıyla düzenlenecek imza töreniyle start alacak projeyi iki ülke arasındaki ilişkiler açısından tarihi bir dönüm noktası olarak tanımlıyor. Programın üç ana önceliği var. Bunlardan ilkini sınır bölgesindeki altyapı çalışmaları oluşturuyor. Sınırdan geçişlerin iyileştirilmesi ve sınır bölgelerinin şehirlere daha kolay bağlanması gibi unsurlar içeren bu öncelik çerçevesinde Birlik, Yunanistan'a 14, Türkiye'ye 5.8 milyon euro aktaracak. İkinci olarak ekonomik kalkınma ve istihdam çerçevesinde AB'nin Yunanistan'a 7, Türkiye'ye 2.9 milyon aktarması gündemde. Yaşam kalitesi, çevre ve kültür alanında da AB Yunanistan'a 12.25 Türkiye'ye 4.3 milyon verecek. AB, program için Türkiye'ye doğrudan ekstra kaynak aktarmak yerine ön katılım stratejisi çerçevesinde ayrılan kaynakları aktarmayı tercih etti. Programa Yunanistan ve Türkiye ulusal bazda da katkıda bulunacaklar. Buna göre programa Yunanistan'ın 11.6 milyon Türkiye'nin de 4.4 milyon euroyla katkıda bulunmaları öngörülüyor. 
   
   
   
</TEXT>
</DOC>
