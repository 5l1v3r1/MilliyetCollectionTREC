<DOC>
<DOCNO> 244727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko40.html </URL>
<DATE> 2004/06/02/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kahramanmaraş'tan Irak'a dondurma ihracatı... 
</HEADLINE>
<TEXT>

     Kahramanmaraş'ta yerleşik Ferah Dondurma, Irak pazarına girmeye hazırlanıyor. 
     Ferah Dondurma Gıda Sanayi A.Ş. Yönetim Kurulu Başkanı Sıddık İnalbars, 48 yıl önce başladıkları dondurmacılık işini, 1992 yılında babasından devraldığını belirterek, günde 300 kilo dondurma üreten küçük bir imalathaneyi bugün saatte 1 ton üretim yapan bir tesise dönüştürdüğünü kaydetti. 
     Kahramanmaraş'taki tesislerini 7 milyon dolarlık bir yatırımla saatte 3 ton dondurma üretimi yapabilecek hale getirme çalışmalarının devam ettiğini anlatan İnalbars, ''İlk hedefimiz kişi başına dondurma tüketimi 24 kilogram olan ABD pazarına girmek'' dedi. 
     İnalbars, Amerika pazarına girebilmek için dünya standartlarında bir gıda belgesi olan HACCP belgesini almaları gerektiğini ifade ederek, bunu aldıktan sonra işlerinin çok rahat olacağını söyledi. 
     Güney Kore ve Dubai'ye, yaklaşık 2 yıldır ihracat yaptıklarını, önümüzdeki hafta içinde Irak pazarına da gireceklerini kaydeden İnalbars, ihracat hedeflerinin 1 milyon dolar olduğunu açıkladı. 
     
     İTALYA'DA ÖZEL MAKİNE İMALI 
     Sıddık İnalbars, Kahramanmaraş dondurmasının kıvamını tuturabilmek için dönüş hızını kendilerinin tespit ettiği bir makinenin, İtalya'da özel olarak imal edildiğini belirtti. 
     Adı şehirlerinde ağabey anlamına gelen ''Ede''den türetilen EDO ve Ferah Pastanesi'nden yola çıkarılarak oluşturulan külah tipi endüstriyel dondurmayı FEDO markasıyla yurtiçi ve yurtdışında satış yaptıklarını anlatan İnalbars, yurt çapında EDO adıyla açtıkları kafeleri çoğaltarak büyüyeceklerini söyledi. 
     İnalbars, şu an 17 franchise şubeleri bulunduğunu bildirdi. 
     
</TEXT>
</DOC>
