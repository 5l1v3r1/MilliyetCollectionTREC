<DOC>
<DOCNO> 220400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/siyaset/asiy.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna sohbeti başına dert oldu 
</HEADLINE>
<TEXT>

   Eski Ağrı Valisi Ersoy'un, Ukrayna ile yaptığı 'özel' telefon görüşmelerinin faturasını devlete ödettirdiği ortaya çıktı 
      İstanbul Ömer Erbil 

   
   İstanbul merkez valilerinden Tahsin Cumhur Ersoy'un Ağrı Valisi olduğu dönemde makamından gece 24.00'ten sonra Ukrayna ile özel telefon görüşmeleri yaptığı ve milyarlarca liralık faturaları devlete ödettirdiği ortaya çıktı. Görüşmeleri kiminle yaptığı tespit edilemeyen Ersoy, "Eşim dostum var. Ucuz diye gece aradım. Paraları sonra ödedim" dedi. 
   Ağrı Valiliği'ne Ekim 1999'da atanan ve Şubat 2003'te merkez valisi olan Ersoy hakkında İçişleri Bakanı Abdulkadir Aksu'nun talimatıyla soruşturma başlatıldı. İçişleri Bakanlığı Mülkiye Başmüfettişi Halil Yılmaz'ın hazırladığı ön inceleme raporunda şöyle denildi 
   "Valilik hizmetindeki resmi telefonlarla hangi amaçla ve kiminle yapıldığı kesin olarak tespit edilemeyen ancak istismar derecesinde sık olduğu anlaşılan konuşmaların önemli bölümünün gece yarısından sonra Ukrayna ile yapıldığı tespit edilmiştir." 
   Ersoy, Yılmaz'ın soruşturma talebine Danıştay 2. Dairesi'nde itiraz etti. Danıştay da itirazı 13 Ocak'ta reddederek, fatura tutarlarının tazmini ve diğer konuların soruşturulması için dosyayı Yargıtay Başsavcılığı'na gönderdi. 
   
   Eve geç geliyorlarmış 
   Ersoy ise bu iddialara "Ukrayna'da akrabalarım var. Gece yarısı aradım, çünkü 22.00'den sonra ucuz oluyor. Ukrayna'da insanlar eğlencede oluyor, evlerine gece yarısı dönüyor" yanıtını verdi. 
   
   Dosyası kabarık 
   Resmi araçla eşyasını taşıttı    Ersoy hakkındaki raporda başka iddialar da yer aldı. İddiaya göre, Ağrı Valisi olduğu dönemde İl Özel İdaresi'ne ait Doğubeyazıt Yem ve Ağrı Süt Fabrikası'nı 10 yıldan fazla kiralanamayacağı kanunla belirlendiği ve çok sayıda talipli olmasına rağmen gizlice 20 yıllığına Nesim Çelik isimli şahsa kiraladı. Ersoy'un görevden alındıktan sonra da ev eşyalarını İstanbul'a getirirken devletin resmi araçlarını kullandığı öne sürüldü. Ersoy, satışını onayladığı fabrikaların zarar ettiğini savunarak şunları söyledi "Özelleştirme yaptık. 10 yıldan fazla kiralanamayacağını sonradan öğrendim. Hata yaptığımız doğru. İhaleyi belediye hoparlöründen duyurduk. Hissesi yüzde 1 olan diğer ortak satışa çıkarıyor. Bu nedenle duyuru da gerekmiyor. Araçların şehir dışına görevlendirilmesi ilk değil. Hazır araçlar gelirken birkaç parça bavulumu gönderdim. Bakım ve onarıma geldiler." 
   
   
</TEXT>
</DOC>
