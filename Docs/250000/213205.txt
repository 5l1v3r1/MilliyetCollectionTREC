<DOC>
<DOCNO> 213205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/spor/spo02.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega veto yedi 
</HEADLINE>
<TEXT>

   Fenerbahçeli futbolcular, eski takım arkadaşlarının geri dönüşüne sıcak bakmıyor. Arjantinli yıldız huzursuzluk yaratması, idmanları aksatması ve memnuniyetsiz kişiliği nedeniyle sevilmiyor 
      YUSUF KOBAL 

   
   İstenmeyen adam 
   SARI - Lacivertli oyuncular, Ortega'nın dönüşünün takımı olumsuz etkileyeceği görüşünde birleştiler. Geçtiğimiz sezon başında River Plate'den transfer edilen, altı ay Fenerbahçe'de kaldıktan sonra izinsiz olarak ülkesine dönen Arjantinli yıldızın takım ruhunu olumsuz etkilediğini hatırlatan futbolcular yeniden aynı şeyleri yaşamak istemiyorlar. Ortega'nın yeniden İstanbul'a gelmesi halinde takımın ahenginin bozulacağına kesin gözüyle bakıyorlar. 
   
   Endişe içindeler 
   ÜNLÜ futbolcunun kendisine İspanyolca bildiği için yardımcı olmaya çalışan Revivo'ya dahi sırt çevirmesi, özellikle iyi oynadığı maçlardan sonra antrenmanlara katılmamak gibi bir huy edinmesi rahatsızlık yaratmıştı. Ariel Ortega'nın, Fenerbahçe'de kaldığı sürece sürekli sorun oluşturduğunu vurgulayan Sarı - Lacivertliler, kendisinin dönüşünün takımdaki uyumu baltalayacağını savunarak, bunun olumlu bir düşünce olmadığını savunuyorlar. 
   
   Yönetim tavizsiz 
   FENERBAHÇE yönetimi ise, son şartlarını kabul etmesi için bu oyuncunun avukatlarından haber bekliyor. Başkan Aziz Yıldırım ve yöneticiler, Ortega'nın yeni bir teklifle karşılarına gelmesi halinde icra takibini başlatacaklarını, kendisine herhangi bir taviz vermelerinin mümkün olmadığının altını çiziyorlar. Genel Sekreter Vedat Olcay, Ortega'dan yanıt beklediklerini vurgulayarak, "Ya kabul eder, ya icra işlemine başlarız" dedi. 
   
   YILDIRIM Teklif olmadı    AZİZ Yıldırım'ın, Galatasaray Başkanı Özhan Canaydın'dan Fenerbahçe Adası'ndaki Sarı - Kırmızılılar'a ait yerin kullanım hakkını istemesi ile ilgili "Bir Tatlı Teklif" başlığı altında dün gazetemizde çıkan haber ortalığı karıştırdı. Yıldırım haberin gerçeği yansıtmadığını savunup, "Engin bana gelip, 'Başkan Galatasaray Tesisleri'ni de Fenerbahçe'ye kazandırsana' dedi. Ben cevap vermedim, ama o hayal ürünü bir haber yapmış. Böyle haber, böyle gazetecilik yapılmaz" dedi. 
   
   VEREL Haber doğru    FENERBAHÇE Başkanı Aziz Yıldırım ile Galatasaray Başkanı Canaydın arasındaki Kalamış'taki tesisler konusundaki görüşmeyi aktaran arkadaşımız Engin Verel ise haberinin arkasında olduğunu söyledi. Verel, "Yorum yaptığım ayrıntılara kızmış olabilir. Ama Yıldırım bana aynen 'Ben istedim, ancak vermediler. Başkan bana 'Orayı verirsem beni asarlar' dedi" açıklamasını yaptı. İki kulübe de yakın arkadaşlarımız bu haberin kendilerine de ulaştığını ifade ettiler. 
   
   Sinirler gerildi    Fenerbahçe'nin dünkü idmanı oldukça sert geçti. Kemal, Hooijdonk'a, Fatih de Tuncay'a sert girince ortalık karıştı 
   
   Ümit'ten tepki 
   FENERBAHÇE'NİN dün akşam Daum yönetiminde yaptığı ve bir saat 15 dakika süren taktik idmanı oldukça sert geçti. Selçuk'un kasık ağrılarından dolayı dinlendiği çift kalede, bu oyuncunun yerine Mehmet Yozgatlı oynarken, Ali Güneş'in yerinde de Servet görev yaptı. Maçta Kemal, Van Hooijdonk'a, Fatih de Tuncay'a sert girince ortalık karıştı. Aradaki dinlenmede kaptan Ümit Özat, Fatih'e "Biraz yavaş oyna, sert giriyorsun" diye bağırınca tecrübeli oyuncu, "Bırakalım o zaman gol atsın" diye sinirlendi. 
   
   Daum uyardı 
   KARŞILAŞMA sonunda Daum, Fatih'i çağırıp, kendisini uyardı. Hooijdonk ile Nobre attıkları gollerle Daum'un yüzünü güldürdü. Antrenmanın son bölümünde Fatih'in darbesine maruz kalan Nobre, idmanı bıraktı ve son 5 dakika oynamadı. Bu arada sezon başından beri sık sık kadrodaki isimlerle oynayan Daum nihayet arayışlarını durdurdu. Samsun ve Trabzon maçlarında Sarı - Lacivertli oyuncuların başarılı performansları nedeniyle olumlu tepkiler almasının ardından Alman hoca kadroyu bozmamayı kararlaştırdı. 
   
   'Evliya gibisin'    BAŞKAN Aziz Yıldırım ve bazı yöneticiler, Kurban Bayramı dolayısıyla kulüp üyeleriyle bayramlaştı. Yeni açılan sosyal tesislerdeki bayramlaşmada Kadıköy Belediye Başkanı Selami Öztürk'ün yanı sıra, yöneticiler Murat Özaydınlı, Vedat Olcay, Işık Eyigüngör, Rahmi Eyüpoğlu ve Ünal Uzun da hazır bulundu. Yöneticiler, üyeleri tesislerin girişinde karşılarken, Yıldırım da salonu dolduran yaklaşık bin üyeyle tek tek el sıkıştı. Eski yönetici Orhan Ergüder, "Evliya gibi adamsın. Bu kadarını beklemiyordum. Bizi saraylarda yaşatıyorsun" diyerek, Yıldırım'ı övdü. n YUSUF DURSUN 
   
   VOLKAN sınıfı geçti    Yediği gol ortalaması, Recep'ten düşük kaldı 
   Beğeni topladı 
   FENERBAHÇE'DE sık sık gündeme getirilen kaleci sorunu, Volkan Demirel'in 15. haftadan itibaren kaleyi devralmasının ardından son buldu. Performansıyla beğeni toplayan Ümit milli kaleci, 6 lig ve 2 kupa maçında toplam 5 gol yedi. Başarılı kurtarışlarıyla dikkat çeken Volkan, 0.62 gol yeme ortalamasıyla görev yaptı. Enke'nin ilk maçın ardından ayrılmasıyla eldivenleri ligde 12 müsabakada üst üste taşıyan Recep Biler ise, 15 gol yiyerek, maç başına 1.25 ortalama tutturmuştu. 
   
   KEREM kapıyı çaldı    GALATASARAY'IN eski kalecisi, Gençlerbirliği ve Rizespor'da hüsranla biten maceralarının ardından Fenerbahçe'nin de kapısını çaldı. FB Faruk Ilgaz Tesisleri'ndeki bayramlaşmadan önce kulüp binasına gelerek yöneticilerle görüşen Kerem, Fenerbahçe'de oynamak istediğini iletti. Başkan Yıldırım, "Onunla ilgili herhangi bir düşüncemiz yok. Kendisi gelip, görüşmek istedi. Transfer konusundaki kararı sadece Daum verir" dedi. 
   
   
</TEXT>
</DOC>
