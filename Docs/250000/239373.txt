<DOC>
<DOCNO> 239373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy03.html </URL>
<DATE> 2004/05/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Anayasa Mahkemesi, HADEP'lilerin siyasi yasağını kaldırmadı 
</HEADLINE>
<TEXT>

     Anayasa Mahkemesi, kapatılan Halkın Demokrasi Partisi'nin HADEP üyesi Hamit Geylani'nin ''Terörle Mücadele Yasası'nın TMY 8. maddesinin yürürlükten kalkması üzerine siyasi yasağının kaldırılması'' istemini reddetti. 
     Anayasa Mahkemesi'nin söz konusu kararı, Resmi Gazete'nin bugünkü sayısında yayımlandı. 
     Hamit Geylani'nin avukatı Abdullah Koç, Anayasa Mahkemesi'nin HADEP'in kapatılmasına ilişkin kararında, müvekkili hakkında 5 yıl süreyle siyaset yasağı getirilmesinin, Ankara 1 No'lu DGM'ce TMY 8 1 maddesi gereğince verilen cezadan kaynaklandığını anımsatarak, bu yasa hükmü suç olmaktan çıkarıldığı için bu yasağın infazına yer olmadığına karar verilmesi istemiyle Anayasa Mahkemesi'ne başvurmuştu. 
     Anayasa Mahkemesi, bu başvuruyu oybirliğiyle reddetti. Anayasa ve Siyasi Partiler Yasası'nın SPY ilgili maddelerinin anımsatıldığı gerekçeli kararda, bir siyasi partinin organ ve üyelerince işlendiği ileri sürülen eylemlerin odak olmaya esas alınabilmesi için bunlara ilişkin mahkumiyet kararı bulunması koşulunun aranmadığı kaydedildi. 
     ''Burada önemli olan, odak olmaya esas alınan eylemlerin işlenmiş olmasıdır'' denilen kararda, bu nedenle eylemlerin sonradan suç olmaktan çıkarılması veya unsurlarının değiştirilmesinin Anayasa ve SPY'ye göre verilen kararı etkilemeyeceği vurgulandı. 
     Kararda, Anayasa Mahkemesi'nin HADEP'i kapatma kararında, istemde bulunanın partinin genel sekreteri ve parti meclisi üyesi olması da göz önünde bulundurularak, fiillerin Anayasa ve SPY hükümleri çerçevesinde değerlendirildiği ve odak kavramı içinde görülerek karar verildiği kaydedildi. Kararda, şöyle devam edildi 
     ''DGM'nin mahkumiyet kararına 'kaldı ki' bağlacı ile eylemin sabit olduğunu gösteren bir yargı kararı olarak değinilmiştir. 
     Her ne kadar Ceza Muhakemeleri Usulü Kanunu'nun 402. maddesinde, bir mahkumiyet hükmünün tefsirinde veya tayin olunan cezanın hesabında tereddüt edilmesi, yahut cezanın kısmen veya tamamen infazı lazım gelmeyeceğinin iddia olunması halinde mahkemeden bir karar isteneceği belirtilmekte ise de, siyasi partilerin temelli kapatılmasına bağlı olarak hükmedilen siyasi yasaklama yaptırımının bir mahkumiyet kararından kaynaklanmaması nedeniyle bu hükmün uygulanmasına olanak bulunmamaktadır.'' Yargıtay Cumhuriyet Başsavcılığı da başvurunun reddedilmesi yönünde görüş bildirmişti. 
     
</TEXT>
</DOC>
