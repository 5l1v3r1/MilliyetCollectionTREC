<DOC>
<DOCNO> 241535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/ekonomi/eko08.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Megane'da kuyruk var kapasite artırılıyor... 
</HEADLINE>
<TEXT>


Renault Başkanı Schweitzer gerek iç pazardaki canlılık, gerekse Avrupa'da Megane II Sedan kuyruğu oluştuğu için Bursa fabrikasının kapasitesini artıracaklarını söyledi 

Levent Köprülü 

Otomotiv sektöründe süregelen canlılık, gerek ithalatçıları, gerekse de Türkiye'de üretim yapan firmaları ek önlemler almaya yöneltti. Bu gelişmeleri yakından izlediklerini belirten Renault Başkanı Louis Schweitzer, Türk pazarındaki canlılık üzerine Bursa fabrikasının kapasitesinin artırılması konusunda planlar yaptıklarını söyledi. 
Renault'nun küçük sınıfta piyasaya çıkartacağı Modus modeli için İspanya'nın Madrid kentinde düzenlenen basın toplantısında soruları yanıtlayan Schweitzer, Türk pazarında yaşanan canlılığın farkında olduklarını belirterek, kapasite artırımının gündemlerinde olduğunu söyledi. Türk otomotiv pazarının yapısal bir gelişme içinde olduğunu belirten Renault Başkanı, bu büyümenin, gelecek yıllarda da devam edeceğini düşündüklerini kaydetti. Bununla birlikte Türk pazarının büyümesinin bilinmeyen unsurları da içerdiğini ifade eden Schweitzer, bununla ilgili planlar yaptıklarını ifade etti. 
Türkiye'de üretilen Megane II Sedan'ın Avrupa'da da büyük başarı elde ettiğini söyleyen Renault Başkanı, gerek iç pazardaki tüketici talebinin karşılanabilmesi, gerekse de Avrupa'da uzayan bekleme sürelerinin kısaltılması, talebe yetişilebilmesi amacıyla bu aracın üretim kapasitesinin önümüzdeki aylarda artırılacağını bildirdi. 
Oyak Renault Bursa fabrikasında günde halen tam kapasitede iki vardiyada 700 araç üretiliyor. Nisan ayında 18 bin 800 adet üretimle de rekor kırıldı. Fabrikada geçen yıl 132 bin 500 aracın üretimi gerçekleştirilirken, 1 milyar doları aşan ihracata da imza atıldı. 
Schweitzer, Bursa'daki Oyak Renault tesislerinin kalite açısından dünyadaki Renault fabrikaları arasında önemli bir yere sahip olduğunun altını çizerek, şunları söyledi 
"Bursa'daki fabrikamız 10 - 15 yıl öncesinde sadece Türkiye pazarı için üretim yapan bir tesis konumundaydı. Bugün ise Avrupa üretim sistemimize entegre olmuş durumda. Artık Türkiye'de üretilen araçları dünya ülkelerine ihraç ediyoruz. Bu yeni yapılanma ile birlikte Türkiye, ihracat yapan bir ülke haline geldi. Ayrıca Avrupa'da üretilen tüm modelleri de ithal ediyor. Modüs de ithal edilerek, Türkiye pazarına sunulacak." 

Viraj için ayrı far 
Renault'un ilk kez Cenevre Fuarı'nda tanıttığı, Madrid'de ise üretime hazır versiyonunu lanse ettiği küçük otomobili Modus, sadece İspanya'nın Valladolid fabrikasından üretilecek. 
Schweitzer, Modus'ün üretimi için İspanya'daki Valladolid fabrikasındaki yenileştirme çabalarına 300 milyon euro yatırım yaptıklarını kaydetti. Schweitzer, bu aracın Nissan - Renault platform ortaklığının ilk ürünü olduğuna da dikkat çekti. 
Avrupa'da sonbahar aylarında, Türkiye'de ise 2005 yılının yarısında yollara çıkacak olan Modus, Clio'dan büyük ve bir çok yenilik içeriyor. Renault Nissan platform ortaklığının Renault açısından ilk ürünü olan Modus, yılda 300 bin adet üretilecek. Kendi sınıfında birçok yeniliği de imza atan Modus'te viraj aydınlatması için kullanılan ve direksiyonla harekete geçen ekstra far, çift kademli açılan bagaj kapağı, arka bölüme monte edilen bisiklet taşıyıcı, öne ve arkaya doğru hareket edebilen koltuklar yer alıyor. Modus'te beş farklı motor versiyonu bulunuyor 1.2 lt 65 bg, 1.4 lt 16 V 98 bg, 1.6 lt 16 V 113 bg ve 1.5 CDTi 65, 1.5 CDTi 80 bg. 


</TEXT>
</DOC>
