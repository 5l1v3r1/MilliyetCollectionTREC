<DOC>
<DOCNO> 222633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/siyaset/siy04.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT'de 'selamlık' dönemi 
</HEADLINE>
<TEXT>

   Cumhurbaşkanı'nın üç kez veto ettiği TRT Genel Müdürü Şenol Demiröz, 13 kadın yöneticiyi görevden alarak yerlerine erkek yönetici atadı 
      EZELHAN ÜSTÜNKAYA Ankara 

   
   Atama kararnamesini Cumhurbaşkanı Ahmet Necdet Sezer'in 3 kez veto ettiği, kurum tarihinde ilk kez cuma namazından önce canlı dini program yayını başlatma kararı alan TRT Genel Müdürü Şenol Demiröz, 13 kadın yöneticiyi 'bir kısmının emekliliğinin gelmesi" ve "eski Genel Müdür Yücel Yener döneminde atanmaları" gerekçesiyle görevden alarak yerlerine erkek yönetici atadı. Demiröz, Haldun Domaç, Mehmet Atalay, Ünal Küpeli, Hüseyin Karakaş ve Hamdi Karbuzoğlu'nu da resmi atama yapmadan "danışmanı" sıfatıyla kurumda görevlendirdi. Danışmanlardan Karbuzoğlu ve Atalay'ın daha önce TRT'de görevliyken haklarında açılan soruşturma sonucu görevlerinden alındığı öğrenildi. 
   TRT'den yapılan açıklamada ise, "Çağdaş yayıncılık herhangi bir cinsiyet ayrımına dayandırılarak gerçekleştirilemez. TRT'nin yerine getirdiği görevleri cinsiyet ayrımına dayanan görevlendirmeyle yaptırması söz konusu olamaz" denildi. Açıklamada, Atalay ve Karbuzoğlu'nun kurumda sadece uzman olarak görev aldığı, Domaç'ın TRT'de hizmet alım sözleşmesi ile çalıştığı, Karakaş ve Küpeli'nin ücret almadığı belirtildi. 
   
   Görevden alınanlar 
   Görevden alınan kadın yöneticiler ve yerlerine atanan erkek yöneticilerin isimleri şöyle 
   Nilgün Artun TV Daire Başkanı Sağhan Dolu. 
   Nilgün Sağyaşar TV Daire Başkan Yardımcısı Muammer Göz. 
   Gül Muyan Ankara TV Program Müdürü Bekir Erdem. 
   Sevgi Kartari Ankara TV Program Müdür Yardımcısı Henüz atama yapılmadı. 
   Mihriban Tanık Ankara TV Belgesel Program Müdürü Mehmet Akif Erbaş. 
   Nedret Çatay İstanbul TV Müdür Yardımcısı Bahtiyar Sis. 
   Demet Altınyeleklioğlu İstanbul TV Müdür Yardımcısı Hüseyin Başusta. 
   Canan Obay İstanbul TV Program Müdürü Can Soysal. 
   Binnur Kılıçkaya İstanbul Eğitim Kültür Program Müdürü Ömer Erdem. 
   Bengü Sertalp Prodüksiyon Kaynakları Müdürü Hüseyin Akyol. 
   Gülfem Emir Raşa Haber Müdürü Yıldıray Aslan. 
   Hatice Gürel Parlamento Haber Müdürü Atilla Tunga - Kudret Doğandemir. 
   Berna Çolakoğlu Haber Müdür Yardımcısı Hüseyin Demirci. 
   
   
   
</TEXT>
</DOC>
