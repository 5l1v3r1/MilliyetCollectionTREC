<DOC>
<DOCNO> 205783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonsiy12.html </URL>
<DATE> 2004/12/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Sezer'in yeni yıl mesajı Seçim sistemi değişmelidir 
</HEADLINE>
<TEXT>

     Cumhurbaşkanı Ahmet Necdet Sezer, seçim sisteminin temsilde adaletin Meclis'e yansımasını sağlayacak biçimde düzeltilmesi, milletvekili dokunulmazlığının da sınırlandırılması gerektiğini belirtti. 
     Sezer, ''Yeni Yıl'' mesajında, her yeni yılın, sorunların aşılması, aydınlık yarınlara ulaşılması yolunda inançları güçlendirdiğini, beklentileri artırdığını, geçmişin değerlendirmesi yapılarak, yeni atılımlar, değişimler için fırsat yarattığını, insanların yarınlara umutla bakmasını sağladığını ifade etti. 
     Sezer, 2005 yılının Türkiye'ye, Türk ulusuna ve tüm insanlığa barış, kardeşlik, huzur, mutluluk ve gönenç getirmesini diledi. 
     Cumhurbaşkanı Sezer, ''İnsanlığın kültürlere, temel hak ve özgürlüklere saygı gösteren, eşitliğe dayalı bir toplumsal düzeni yaşama geçiren, demokrasiyi özümseyen barışçı bir anlayışa ulaşması içten dileğimizdir'' dedi. 
     Bu hedef, tüm insanlığın benimsediği evrensel bir ülkü olmasına karşın, 2004 yılında bu doğrultuda ilerleme sağlandığını söylemenin olanaksız olduğunu kaydeden Sezer, insanlığı derinden etkileyen üzücü gelişmelerin, belleklerdeki canlılığını koruduğuna işaret etti. 
     Sezer, şöyle devam etti 
     ''Günümüzde insanlık bir yandan kendini geliştirir ve özgürleştirirken, öte yandan eşitsizlik, yoksulluk, eğitimsizlik, bağnazlık ve bunlardan kaynaklanan terör, kültürler arası çatışma, moral değerlerde çözülme gibi ciddi sorunların üstesinden gelmeye çalışmaktadır. 
     Dünya nüfusunun bir bölümü zenginliğin, teknolojik ilerlemenin en üst düzeylerinde barış içinde yaşarken, büyük bir bölümünün yoksulluk, güvensizlik, istikrarsızlık içinde olması ve gelecek kaygısı, bugüne değin sağlanan gelişmelerin yeterli görülemeyeceğini ortaya koymaktadır. 
     Şiddete hoşgörüyle yaklaşanların, şiddeti besleyenlerin ve özendirenlerin, bir gün şiddetin kendilerine de dönebileceğinin bilincinde olmaları gerekir. 
     İnsanlık, artık geçmişte yaşanan savaşlardan ve yıkımlardan gereken dersleri çıkararak mutlu bir gelecek için güçlü barış ortamının temellerini atmak zorundadır. 
     Sorunlar karşısında daha kapsamlı düşünülmesi, tutarlı davranılması ve işbirliğine önem verilmesi, insanlığın en büyük gereksinimidir. Dünya sorunlarının çözümünde, uluslarüstü bir yaklaşım benimsenmesi ve bu yaklaşımın tüm ülkelerce paylaşılması durumunda, uyuşmazlıkları, sorunları çözebilir, özlediğimiz dünyaya ulaşabiliriz.'' 
     
     ''ÇAĞDAŞ DÜNYA İLE BÜTÜNLEŞME''- 

     Cumhurbaşkanı Sezer, önemli gelişmelerin yaşandığı dünyada Türkiye'nin, üretim potansiyeli, yatırım olanakları, girişimcileri, rekabet gücü yüksek sanayii, zengin enerji kaynakları ile büyük enerji pazarları arasında köprü oluşturan konumuyla önemli bir ekonomik aktör, barışı tüm değerlerin üzerinde tutan ilkeleri, kazanımları ile denge ve istikrar ögesi olan bölgesel bir güç olduğunu vurguladı. 
     Kıtalar ve uygarlıklar arasındaki köprü niteliği ve sahip olduğu büyük kültürel mirasın, Türkiye'yi değişen dünyada daha etkin rol üstlenmesi yönünden avantajlı kıldığını belirten Sezer, şunları kaydetti 
     ''Türkiye, etnik köken, dil, din ayrımı olmaksızın tüm yurttaşlarının barış ve huzur içinde yaşamalarına olanak sağlayan laik ve demokratik yapısı, yaşama geçirdiği köklü reformlarla başarılı bir model oluşturmakta ve örnek alınmaktadır. 
     Yüce Atatürk'ün önderliğinde, tüm yurttaşlarımızın katılımıyla kurulan Cumhuriyet, temel hedef olarak benimsediği çağdaş dünyayla bütünleşme yolunda büyük atılımlar gerçekleştirmiştir. 
     Yüce Atatürk'ün 'Biz Türkiye halkı insanlık dünyasından soyutlanarak başlı başımıza yaşayamayız. Bütün dünya ile, bütün insanlıkla beraber yaşarız ve yürürüz Ve hiç olmazsa onlarla bir hizada yürümeye mecburuz' sözü, Türkiye'nin bu konudaki kararlılığını açık biçimde ortaya koymaktadır. 
     Türkiye'nin Cumhuriyet'le başlattığı değişim, dünyada hayranlık uyandırırken, bunu sağlayan Yüce Önderimiz, tarih ve insanlık önünde erişilmez saygınlık kazanmıştır. 
     Yüce Atatürk'ün ulusu için öngördüğü 'Barış içinde yaşayan, demokratik, çağdaş, güçlü bir Türkiye'dir. Bu ülkünün gerçekleştirilmesini amaçlayan Atatürk ilke ve devrimleri, demokratik toplum düzeninin gereklerini karşılayabilecek değişim ve dönüşümleri birlikte getirmiş, Türkiye'nin hızla gelişmesinin önünü açmıştır. 
     Ülkemizin bölünmez bütünlüğünün korunabilmesi, Cumhuriyet'in temel nitelikleri ve kazanımlarıyla yaşatılabilmesi, onurlu ve çıkarlarımızı ön planda tutan bir dış politika izlenmesi, kendimize güvenmemize ve her alanda güçlü olmamıza bağlıdır. 
     Bir uygarlık tasarımı olan Cumhuriyet'in kazanımlarını yalnız korumak değil, aynı zamanda geliştirerek sürdürmek, ülkemize karşı temel sorumluluğumuzdur.'' 
     
     ''SEÇİM SİSTEMİ DEĞİŞTİRİLMELİ'' 

     Cumhurbaşkanı Sezer, Anayasa'da, demokratik devlet niteliğinin Türkiye Cumhuriyeti'nin değiştirilemez nitelikleri arasında sayıldığını demokrasiye en uygun olması nedeniyle de parlamenter hükümet sisteminin kabul edildiğini anımsattı. 
     Yine Anayasa'ya göre egemenliğin kayıtsız koşulsuz ulusun olduğunu ve Türk ulusunun egemenliğini, Anayasa'nın koyduğu esaslar çerçevesinde, yetkili organları eliyle kullandığını belirten Sezer, Anayasa'ya göre egemenliği Türk ulusu adına kendi alanlarında kullanan organların yasama, yürütme ve yargı olduğunu vurguladı. 
     Sezer, böylece, çoğunlukçu demokrasi yerine çağdaş çoğulcu demokrasi anlayışının benimsendiği Anayasa'da, devlet organlarının birbirini denetleyip dengelemesi bu yolla iktidar gücünün sınırlandırılmasının öngörüldüğünü anımsattı. Dünyanın yakın tarihi incelendiğinde, otoriter ve totaliter rejimlere kolaylıkla kayabilecek özellik içeren iktidar gücünün, yetki paylaşımıyla dengelenmesinin önemi ve yerindeliğinin kolayca görülebileceğini ifade eden Sezer, ulusal egemenliğin kaynağının ulusal istenç olduğunu ve ulusal istencin, ancak özgür seçimlerle yaşama geçirilebileceğini, bunun için Anayasa'da, tüm yurttaşlara seçme, seçilme ve siyasal etkinlikte bulunma hakkı getirildiğini kaydetti. 
     Devlet yönetiminin aksamaması da gözetilerek, ulusal istencin parlamentoya en geniş biçimde yansımasının, çoğulcu ve katılımcı demokrasinin ve ulusal egemenliğin gereği olduğuna işaret eden Sezer, bu nedenle, Anayasa'da seçim yasalarının ''temsilde adalet'' ve ''yönetimde istikrar'' ilkelerini bağdaştıracak biçimde düzenlenmesinin öngörüldüğünü belirtti. 
     Bu iki ilkenin, seçme ve seçilme hakkının özünü zedelemeyecek ve devlet yönetimini aksatmayacak biçimde dengelenmesinin anayasal zorunluluk olduğunu vurgulayan Sezer, şöyle devam etti 
     ''Seçim yasalarındaki aksaklık nedeniyle yasama ve yürütmenin tek parti egemenliğine girmesi sonucunu doğuracak bir seçim sistemi, 'temsilde adalet' ilkesiyle bağdaşmayacağı gibi, demokrasiye, giderek rejime büyük zarar verebilecektir. 
     Seçim sistemimiz incelendiğinde, iki ilke arasında olması gereken dengenin, yönetimde istikrar lehine önemli ölçüde bozulduğu görülmektedir. Alınan oy sayısına göre yasama organında aşırı temsil olanağı sağlayan sistem 'temsilde adalet' ilkesiyle bağdaşmamaktadır. Seçmenlerin yaklaşık yarısı bugün Meclis'te temsil edilememektedir. Bu durum, Anayasa'ya aykırı biçimde iki ilke arasındaki dengenin bozulduğunu göstermektedir. Bunun da nedeni Seçim Yasası'ndaki ülke geneli barajıdır. 
     Oysa, temsilde adalet ilkesinin ağırlığı yönetimde istikrarın da temel koşuludur. 
     Seçim sistemi, temsilde adaletin Meclis'e yansımasını sağlayacak biçimde düzeltilmelidir.'' 
     
     ''DOKUNULMAZLIKLAR SINIRLANDIRILMALI'' 

     Cumhurbaşkanı Sezer, çağdaş demokratik ülkelerde yasama organı üyelerine, yasama işlevini hiçbir kuşku, baskı ya da ceza tehdidi altında kalmadan, özgür, bağımsız ve korkusuzca yerine getirebilmeleri için yasama sorumsuzluğu güvencesi getirildiğini kaydetti. 
     Yasama sorumsuzluğunun, yasama organı üyelerine kişisel yarar ya da ayrıcalık tanımak için değil, ulusal istencin tam olarak gerçekleşebilmesi amacıyla öngörülen bir güvence olduğuna işaret eden Sezer, yasama sorumsuzluğuna göre, yasama organı üyelerinin, yasama işlevini yerine getirirken söyledikleri sözlerden, kullandıkları oylardan ve açıkladıkları düşüncelerden dolayı sorumlu tutulamayacaklarını anımsattı. 
     Sezer, şunları kaydetti 
     ''Anayasamızda da, milletvekillerinin yasama sorumsuzluğu düzenlenmiştir. Ancak, yine Anayasa'da, milletvekilleri için ayrıca yasama dokunulmazlığı da öngörülmüştür. 
     Yasama dokunulmazlığı, yasama organı üyelerinin, yasama işlevi dışındaki etkinliklerinden kaynaklanan her türlü suç nedeniyle sorgulanmasını, tutuklanmasını ve yargılanmasını önlemek üzere öngörülen bir ayrıcalıktır. 
     Yasama işlevinin sağlıklı yürüyebilmesi için yasama sorumsuzluğu gereklidir ve yeterlidir. Milletvekillerinin yasama işlevi dışındaki eylemleri nedeniyle dokunulmazlık zırhına bürünmeleri, saydam toplum isterleriyle bağdaşmamaktadır. 
     Ayrıca, bu durum, ceza adaletinde eşitlik ilkesiyle çelişmekte ve Yüce Meclis'in saygınlığına gölge düşürmektedir. 
     Yönetimde saydamlık ülküsünün gerçekleştirilmesinde önemli etkisi olacak dokunulmazlıkların sınırlandırılması konusunun, önümüzdeki yıl içinde ivedilikle ele alınmasında yarar görülmektedir.'' Sezer, üyelik görüşlerinin 3 Ekim 2005'te başlatılması yönünde AB Konseyi'nde alınan kararın büyük önem taşıdığını, ancak doruk sonuç belgesinde Türkiye'nin müzakere süreciyle ilgili olarak, başta Kıbrıs konusu olmak üzere, ortaya konan kimi koşulların ve Türkiye'nin üyelik perspektifi bağlamında metne yansıyan çeşitli olumsuz ögelerin de dikkatle değerlendirilmesi gerektiğini kaydetti. Sezer, ''Yeni Yıl'' mesajında, 2004 yılında uluslararası alanda Türkiye'nin dış ilişkileri yönünden önemli gelişmeler yaşandığını, bu gelişmelerin yakından izlendiği ve bunların ulusal yararlar doğrultusunda yönlendirilebilmesi için büyük çaba gösterildiğini ifade etti. 
     Sezer, bölgede barış ve istikrarın egemen olması, ekonomik kalkınma ve işbirliği olanaklarının bölge uluslarının karşılıklı yararı yönünden en geniş biçimde değerlendirilmesinin, önümüzdeki yılda da gündemdeki öncelikli konumunu sürdüreceğini belirtti. 
     Cumhurbaşkanı Sezer, ''Dış politika gelişmelerinden gerekli sonuçların çıkarılması, önümüzdeki dönemde uluslararası alanda karşımıza çıkabilecek fırsat ve olanakları sağlıklı ve akılcı bir biçimde değerlendirmemiz ve olası güçlükleri göğüsleyebilmemiz yönünden önem taşımaktadır'' dedi. 
     Bugün kimi dış politika konularında varılan noktaya ulaşılmasında, halkın verdiği desteğin payının büyük olduğunu dile getiren Sezer, ulusal yararların en etkin biçimde gözetilmesi konusunda gereken duyarlılığı gösteren Türk ulusunun, sağduyuyu ve akılcılığı ön plana çıkaran adımların atılmasına değerli katkılarda bulunduğunu ifade etti. 
     Sezer, şöyle devam etti 
     ''Avrupa Birliği üyelik sürecimizde kaydedilen gelişmeler sonucunda, Türkiye-Avrupa Birliği ilişkileri yönünden yeni bir aşamaya varılmıştır. 
     Bu çerçevede, üyelik görüşmelerimizin 3 Ekim 2005 gününde başlatılması yönünde Avrupa Birliği Konseyi'nde iki hafta önce alınan karar, kuşkusuz büyük önem taşımaktadır. 
     Öte yandan, Doruk sonuç belgesinde Türkiye'nin müzakere süreciyle ilgili olarak, başta Kıbrıs konusu olmak üzere, ortaya konan kimi koşulların ve Türkiye'nin üyelik perspektifi bağlamında metne yansıyan çeşitli olumsuz ögelerin de dikkatle değerlendirilmesi gerektiği açıktır. Avrupa Birliği üyeliğini karşılıklı anlayış ve saygı bağlamında ulusal onurumuzdan ödün vermeden gerçekleştirmek ana ilkemiz olmalıdır. 
     Bu noktadan hareketle, konunun eleştirel ve gerçekçi yaklaşımların süzgecinden geçirilmesi, karşımıza çıkan fırsat ve zorluklara daha geniş bir açıdan bakabilmemize kuşkusuz olanak tanıyacaktır. 
     Vazgeçilmez hedefimiz olan üyelik sürecinde aşılması gereken uzun yol ve üstesinden gelinmesi gereken karmaşık sorunlar, bizleri yıldırmamalıdır. Ulusumuzun azim ve kararlılığı, geleceğe güvenle bakabilmemizin en güçlü güvencesidir.'' 
     
     KIBRIS 

     Sezer, önümüzdeki yılın Kıbrıs sorununun hakça bir çözüme kavuşturulacağı, Kıbrıs Türklerinin güvenliğinin ve gönencinin kalıcı olarak sağlanabileceği yeni bir dönemin başlangıcını oluşturmasını diledi. 
     ''Adada yıllardır türlü sıkıntılar içinde yaşayan Kıbrıs Türk halkının çözüme yönelik beklentileri vardır'' diyen Sezer, bunların haklı ve gerçekçi beklentiler olduğunu ve Anavatan tarafından da paylaşılarak, desteklendiğine işaret etti. 
     Sezer, şunları kaydetti 
     ''Sorunun çözümünde gelinen aşamanın öneminin ve hepimize yüklediği sorumluluğun bilincindeyiz. 2005 yılında karşımıza çıkacak tablonun, Türkiye Cumhuriyeti ve Kuzey Kıbrıs Türk Cumhuriyeti açısından en yararlı sonucu vermesi için ortaklaşa her türlü çaba gösterilecektir. 
     Önümüzdeki yıl içinde, Kıbrıslı Türk kardeşlerimizin yıllardır sıkıntı çekmelerine neden olan haksız ambargoların kaldırılarak, uluslararası toplumla bütünleşmeleri yönünde kimi platformlarda alınan kararların eksiksiz biçimde uygulanmasını diliyoruz. Verilen sözlerin artık yaşama geçirilmesi zamanı gelmiştir.'' 
     
     IRAK 

     Cumhurbaşkanı Sezer, komşu Irak'ta yaşananların, Türkiye'nin ve dünyanın gündeminde ön planda yer almayı sürdürdüğünü belirterek, ''Irak'ta istikrarlı bir ortamın hala oluşturulamamış olması, bizleri olduğu kadar, uluslararası toplumu da kaygılandırmaktadır'' dedi. 
     Irak'ta giderek artan sayıda yurttaşının yaşamını yitirmesinin, Türkiye için derin üzüntü kaynağı olduğunu vurgulayan Sezer, ''Bu konuda daha dikkatli davranılarak, alınan önlemler sürekli gözden geçirilerek, yurttaşlarımızın can ve mal güvenliklerine yönelik riskler en aza indirilmelidir. Irak'taki olası gelişmeler karşısında dikkatli ve duyarlı olmayı sürdürüyor ve ulusal yararlarımızın en etkin biçimde korunmasını sağlayacak siyasaların uygulanmasına özen gösteriyoruz'' dedi. 
     
     ''KAYITDIŞI EKONOMİ SORUNU ÇÖZÜMLENMELİ'' 

     Cumhurbaşkanı Sezer, iyi bir geleceğin, güçlü, istikrarlı bir ekonomiyle kurulabileceğini belirterek, Türkiye'nin güçlü bir ekonomi ve sağlıklı bir demokrasiye sahip olarak gelişmesini sürdürmesinin, herkesin dileği ve özlemi olduğuna işaret etti. 
     Sezer, şöyle devam etti 
     ''Yolsuzluklardan arınmış, saydam ve hesap verebilir bir toplum yaratılması toplumsal gelişmenin en önemli adımını oluşturmaktadır. Böyle bir toplum yaratılabilmesi için ise, öncelikle kayıt dışılık sorununu çözümlemek gerekmektedir. 
     Sorun, yalnızca kayıt dışı ekonominin kayıt altına alınarak vergilendirilmesi değildir. Kuşkusuz, kayıt dışı ekonominin ulusal gelir içindeki payı düşünüldüğünde bu konu çok önemlidir. Özellikle, ekonominin yeniden istihdam yaratacak büyüme sürecine girebilmesi için kayıt dışı ekonomi sorununun çözümlenmesi zorunludur. 
     Bunun yanında, ekonomi dışı alanlarda da kayıt dışılık sorununun çözülmesi, yönetimdeki aksamaları büyük ölçüde giderecektir. Birçok alanda sağlıklı envanterin bulunmaması karar vericilerin ölçme olanağını kısıtladığından tanım güçlüğü yaratmakta ve yönetimde aksamalara neden olmaktadır.'' Sezer, yer üstü ve yer altı kaynakları dahil her türlü ekonomik ve sosyal etkinliğe ilişkin çözümlemeye elverişli ve belli ölçütlerde üretilmiş göstergelere, Avrupa Birliği üyelik sürecinde her zamankinden daha çok gereksinim bulunduğunu vurguladı. 
     Cumhurbaşkanı Sezer, bunun için kayıt dışı sorununun üzerine ivedilikle ve özenle gidilmesi uygulama, izleme ve denetleme işlevleri güçlü, yalın ve etkin bir vergilendirme sisteminin yaşama geçirilmesi gerektiğini ifade etti. 
     
     ''TÜRKİYE'NİN YİTİRECEK ZAMANI YOK'' 

     Sezer, Güney Asya'da meydana gelen büyük deprem felaketi nedeniyle, depremden etkilenen ülke halklarına başsağlığı ve geçmiş olsun dileklerini yineledi, insanlığın bir daha böyle felaketlerle karşılaşmamasını diledi. 
     Türkiye'nin sahip olduğu genç nüfus potansiyeli ile büyük bir dinamik gücü elinde bulundurduğunu ifade eden Sezer, bu güç iyi kullanıldığı ölçüde Türkiye'nin 21. yüzyılın etkin ülkelerinden biri olarak dünyada saygın bir konuma ulaşabileceğini, yarınların belirsizliğini kendisi için bir avantaja dönüştürebileceğini kaydetti. 
     Sezer, mesajını şu ifadelerle tamamladı 
     ''Türkiye'nin çağdaş dünyadaki ilerleme yarışında hata yapacak ve zaman yitirecek durumu yoktur. Toplumun beklentilerinden uzak, ülke yararına olmayan girişimler, yalnız bugünü değil, geleceği de karartacak olumsuz sonuçlara yol açacaktır. Bu nedenle atılacak adımların topluma güven ve umut aşılaması, toplumsal uyumu güçlendirmesi gerekmektedir. 
     Türkiye'yi, beklentimiz olan çağdaş tasarımlarla geleceğe taşıyabilir, genç kuşaklara yurttaşı olmaktan gurur duyacakları bir ülke bırakabiliriz. 
     Toplumsal sorunların çözümü arayışlarına geniş kitlelerin katılımının sağlanması, toplumsal duyarlılık bilincinin ve gönüllülük anlayışının geliştirilmesi önemlidir. Birey-toplum-devlet ilişkisini akılcı ve sağduyuyla yürütebilme yetisini kazandığımızda, bizlere daha uygar ve mutlu bir dünyanın kapılarının açılacağını unutmamalıyız. 
     Türkiye'nin sorunlarını, her durumda demokrasiye bağlılığıyla aşabilme gücüne sahip olduğuna ilişkin inanç ve güvenimizi korumalıyız. Yurttaşlarımızın dayanışma gücü, birlik ve beraberlik ruhu, sorunların aşılmasında en önemli güvencemizdir. 
     2005 yılının, ülke olarak saptadığımız hedeflere ulaşılması yönünde, yeni bir başlangıç oluşturmasını, insanımızın iyiliği, mutluluğu ve gönenci için sevindirici gelişmelere aracılık etmesini umut ediyoruz. 
     Bu duygu ve düşüncelerle, yurt içindeki ve dışındaki yurttaşlarımızın, Kıbrıs'taki ve Türk dünyasındaki soydaşlarımızın ve tüm insanlığın yeni yılını kutluyorum. Yeni yılın herkese, başarı, sağlık, mutluluk getirmesini diliyorum.'' 
     
</TEXT>
</DOC>
