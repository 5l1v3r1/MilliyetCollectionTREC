<DOC>
<DOCNO> 235809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun08.html </URL>
<DATE> 2004/04/29/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Şaron Arafat'la korkutuyor Beni isteyen plan için oy kullanır 
</HEADLINE>
<TEXT>

     İsrail Başbakanı Ariel Şaron, Batı Şeria ve Gazze Şeridi'ndeki Yahudi yerleşim birimlerinin geleceğiyle ilgili planına ilişkin parti içi referandumu, kendisi için güven oylaması olarak gördüğünü söyledi. 
     İsrail radyosuna konuşan Şaron, istifa tehdidi olarak algılanabilecek açıklamasında, ''Beni isteyen, beni destekleyen plan için oy kullanmalı'' dedi. 
     Açıklamasında, referandumu kaybetmesi halinde istifa edeceğini kesin bir dille belirtmeyen Şaron, bu durumda ne yapacağının sorulması üzerine, ''Başka bir durum düşünmek istemiyorum'' şeklinde konuştu. 
     Şaron, kaybetmesinin, Filistin lideri Yaser Arafat ile Hamas örgütünün en büyük zaferi olacağını kaydetti. 
     Şaron'un Likud partisine üye 200 binden fazla kişinin, yeni plana karşı olduğu belirtiliyor. 
     İsrail'in Yedioth Aharonoth gazetesinde yayınlanan kamuoyu araştırmasında, Likud Partisi içinde bu plana karşı çıkanların oranı yüzde 47, destekleyenler yüzde 39 olarak gösterildi. 
     Şaron'un, Gazze Şeridi'nin tamamıyla Batı Şeria'nın bazı kesimlerindeki Yahudi yerleşimcilerin çekilmesi karşılığında, Batı Şeria'daki diğer yerleşkelerin mevcudiyetlerini korumalarını öngören planı, Likud Partisi'nde 2 Mayıs'ta oylanacak. 
     
</TEXT>
</DOC>
