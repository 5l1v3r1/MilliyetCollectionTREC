<DOC>
<DOCNO> 217603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/spor/spo04.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'den son nokta 
</HEADLINE>
<TEXT>

   Trabzonspor'un başarılı futbolcusu, kimseyle masaya oturmadığını söyledi, "Yönetimle aramda hiçbir sorun yok. Fenerbahçe ile de sezon başında görüşmüştüm, ama reddettim" diye konuştu 
      
   'Kalmak istiyorum' 
   GÖKDENİZ'İN, Fenerbahçe ile anlaştığı yolundaki iddialara, Trabzonspor yönetiminden sonra yıldız futbolcu da açıklık getirdi. Bir basın toplantısı düzenleyen Bordo-Mavili oyuncu, gelecek sezon sonuna kadar sözleşmesinin bulunduğuna dikkat çekerek, "Kulübümde kalmak istiyorum. Yönetimle aramda da hiçbir sorun bulunmuyor. Son dönemde Trabzonspor dışında başka bir kulüple de görüşmem olmadı" diye konuştu. 
   
   'Burada çok mutluyum' 
   ÇIKARILAN söylentilerin geçmişe dönük olduğuna inandığını ifade eden Gökdeniz Karadeniz, "Sezon başında Fenerbahçe'den astronomik bir teklif almıştım. Ancak kulübümde kalmayı tercih ettim ve onları reddettim" dedi. Bordo-Mavili futbolcu şöyle devam etti "Benim yaşımdaki her futbolcu Trabzonspor'da forma giyme hayali kurar. Büyük bir kulüpte oynuyorum ve mutluyum. Trabzonspor fedakarlık yapacak, ben de burada kalacağım." 
   
   Trabzon toparlandı    BORDO - Mavililer, 10 gün aradan sonra dün ilk kez tam kadro çalıştı. Samsunspor maçının hazırlıklarına başlayan Trabzonspor'da futbolculara birer nabız performans saati verildi, sezon başındaki gibi kondisyon tetkiki yapıldı. Efor testinde Augustine ve D'Haene'nin kalecilerle birlikte koşturulması dikkati çekti. Antrenmanda Alişen ve Erdinç, düz koşu yaptı. Bir ara nefes problemi yaşayan Fatih, çalışmayı bıraktı ve kenara geldi. Sağ bileği burkulan İbrahim Ege ise Mehmet Kahraman'la birlikte topsuz koşu yaptı. 
   
   
</TEXT>
</DOC>
