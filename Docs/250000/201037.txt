<DOC>
<DOCNO> 201037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/spor/spo01.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Taktik tutmadı 
</HEADLINE>
<TEXT>

   Beşiktaş taraftarı, ikinci yarının başında attığı konfetilerle karşılaşmanın Sparta Prag - Lazio maçından 7 dakika geç başlamasını sağladı. Ancak Çekler'in son dakika golü tribünleri şok etti 
      
   12. adam iş başında 
   BEŞİKTAŞ'IN Şampiyonlar Ligi'nde bir üst tura çıkabilmesi için herkes çalıştı. Teknik heyet ve futbolcular sahada ter dökerken, taraftar da tezahüratla yaptığı desteğin yanında, ilginç bir taktikle takıma katkıda bulunmaya çalıştı. Kartal'ın turunun, Çek Cumhuriyeti'ndeki maçın skoruyla da doğrudan bağlantılı olduğunu bilen Siyah - Beyazlılar, ikinci yarı başlarken bir anda sahayı konfeti yağmuruna tuttu. Böylece maç yedi dakika geç başladı. 
   
   Frisk içeri soktu 
   TRİBÜN liderlerini bile Shalke Arena Stadı'na götüren Kartal, tribünlerde büyük bir organizasyon gerçekleştirdi. Konfetiler nedeniyle hakem Frisk takımları yeniden içeri soktu ve görevlilerin sahayı temizlemesini bekledi. Taraftar amacına ulaştı, ancak Çek Cumhuriyeti'nden son dakikada gelen Sparta Prag golü tüm planları alt üst etti. Tribünlerde büyük şok yaşanırken, Siyah - Beyazlılar'ın tesellisi UEFA Kupası bileti oldu. 
   
   REZALET    Beşiktaş taraftarı uçakta olay çıkardı. Kavgalar havalimanında da devam edince, Alman polisi beş kişiyi gözaltına aldı 
   Kartal'a yakışmadı 
   BEŞİKTAŞ - Chelsea maçını izlemek üzere dün İstanbul'dan Dusseldorf'a giden Beşiktaş taraftarı, uçakta ve havalimanında olay çıkardı. 100 kadar Siyah-Beyazlı seyirci, pilotun iniş için ayakta olanları oturmaya davet etmesinin ardından kendi aralarında tartışmaya başladı. Sözlü düello daha sonra yerini kavgaya bıraktı ve aralarında yumruklaşmalar başladı. 
   
   Koltukları kırdılar 
   İKİ grup daha sonra Sky Havayolları'na ait uçağın arka koltuklarını da kırarak birbirine fırlattı. Gerilim, uçaktan inişte de devam etti. Apronda bulunan otobüste kavga eden Siyah - Beyazlılar'dan beş kişi, Alman polisi tarafından gözaltına alındı. Bununla da yetinmeyen gruplar, kendilerini stada götüren otobüste de kavgayı sürdürence polis kafileyi ikiye ayırdı. 
   
   Bilgili dayanamadı    Prag'dan gelen gol haberiyle yıkılan Beşiktaş Başkanı, maçın sonunu bile beklemeden stattan ayrıldı. Taraftar ise hayal kırıklığından tribünde dona kaldı 
   Acı üstüne acı 
   BEŞİKTAŞ Başkanı Serdar Bilgili ile yöneticiler, karşılaşmanın sonunu bekleyemedi. 2-0'lık mağlubiyetin ardından, bir de Sparta Prag'dan gelen gol haberiyle yıkılan Siyah - Beyazlı idareciler büyük bir hayal kırıklığı yaşadı. Frisk'in bitiş düdüğünü beklemeyen Bilgili ve arkadaşları maç bitmeden stadı terk etti. 
   
   Küçük tartışma 
   TRİBÜNLER ise yöneticilerin aksine yenilginin şokuyla bir süre stattan çıkamadı. Siyah - Beyazlı tribünler İlhan ve Yasin'i protesto ederken, bundan Lucescu da nasibini aldı. Karşılaşma sonrasında Türk ve İngiliz taraftarlar arasında kısa süren bir tartışma yaşandı. Ancak Alman polisi, olayı büyümeden engelledi. 
   
   
</TEXT>
</DOC>
