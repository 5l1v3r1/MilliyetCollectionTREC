<DOC>
<DOCNO> 203607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/siyaset/siy04.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

   AKP'de öne çıkan büyükşehir adayları kimler Psikologa giden emniyet müdürü kim Bayar'ın istifa dilekçesini gizlice kim işleme koydurdu Lekesiz, nasıl lekeledi 
   Ayhan Aydemir 

   
   AKP, Çankaya'yı CHP'ye bırakmak istemiyor...    28 Mart'ta yapılacak yerel seçimlere hazırlanan AKP özellikle Ankara, İstanbul ve İzmir için hummalı bir çalışma içine girdi. AKP kulislerindeki bilgilere göre, İstanbul İl Başkanı Mehmet Müezzinoğlu aday adayı sayısını üçe düşürerek bu isimleri 6 - 8 Ocak'ta Abant'ta yapılacak "görücüler toplantısına" götürecek. Son kararı Başbakan Tayyip Erdoğan'ın vereceği AKP'de İstanbul adayı 8 Ocak'ta açıklanacak. 
   AKP İl Başkanlığı, il ve ilçe belediye başkan adaylarının belirlenmesi için halk, sivil toplum örgütleri ve çeşitli kesimlerin görüşlerini aldı. Yapılan anketlerde DSİ Genel Müdürü Veysel Eroğlu, Beyoğlu Belediye Başkanı Kadir Topbaş ve Pendik Belediye Başkanı Erol Kaya'nın isimleri öne çıktı. AKP'nin daha önce peşinden koştuğu Ali Müfit Gürtuna'ya DYP'nin çengel attığı da kulislerde dile getirilmeye başladı. 
   Başkent Ankara'da da Keçiören Belediye Başkanı Turgut Altınok ve Melih Gökçek arasında kıyasıya bir çekişme vardı. Ancak AKP kulislerinde Gökçek'in "banko aday" olduğu belirtiliyor. Parti yöneticilerinde de Ankara'nın adeta görünümünü değiştiren Gökçek'le bir kez daha Başkent'in alınabileceği havası hakim gözüküyor. 
   Ankara'nın en büyük ilçesi Çankaya yıllardır solun kalesi olarak görülüyor. Bu yüzden AKP güçlü bir adayla Çankaya'yı almak istiyor. AKP'nin kuruluşundan beri partide bulunan 34 yaşındaki işadamı Dr. Tunay Demirtaş adı, tabanda konuşulan bir isim. Demirtaş'a doğup büyüdüğü Çankaya'nın en büyük mahallesi Dikmen'de Kürt ve Alevi vatandaşlar da destek veriyor. 
   Erdoğan, yine CHP'nin kalesi olarak bilinen İzmir'e özellikle önem veriyor ve kazanabileceği bir ismin aday olmasını istiyor. Kulislerdeki bilgilere göre, Erdoğan, geçen hafta toplanan MYK'da bir isteğini dile getirdi ve ANAP'lı eski bakan Işılay Saygın'ın adaylığına sıcak baktığını ima etti. 
   Antalya'da da DYP'nin eski ağır toplarından Kemal Çevik sürpriz bir isim olarak AKP'de ön plana çıkan kişi oldu. AKP, yönetiminin Çevik ile görüşmeleri sürdürdüğü belirtildi. 
   
   Müdürün psikolog tavsiyesi    Ankara Emniyet Müdürü Ercüment Yılmaz'ın bilinmeyen bir yönü, geçen hafta Türk Eğitim Derneği TED Ankara Koleji tarafından düzenlenen "Söyleşi Günleri"nde ortaya çıktı. 
   Yılmaz, burada öğrencilerle sohbet ederken bir öğrencinin, "Biz duygusal problemlerimiz olduğu zaman rehber öğretmenlerimize danışıyoruz. Sizin teşkilatınızda da polislere destek sağlayan birimler var mı " sorusu üzerine Yılmaz şöyle konuştu "Tabii ki var. Teşkilatımızda bu konuyla ilgilenen psikolog ve psikiyatristler hizmet vermektedir. Fakat bizim toplumumuzda psikoloğa gitmek kötü bir şeymiş gibi algılanıyor. Bu yanlıştır. Herkes kendisine sıkıntı veren bir sorun yaşıyorsa, sorun büyümeden bir psikoloğa giderek tedavi olmalıdır. Ben de zaman zaman duygusal sıkıntılar yaşadığımda gidiyorum" diye konuştu. 
   
   Bayar'ın istifası resmileşti    Mehmet Ağar ile birlikte DYP'de güçlü bir görünüm veren Mehmet Ali Bayar, geçen ay hem genel başkan yardımcılığından, hem de GİK üyeliğinden istifa etmişti. Ancak Ağar bu istifa dilekçesini sümenaltı etmiş ve işleme koymamıştı. Ağar'ın isteği, Bayar'ın tekrar görevinin başına dönmesi yönündeydi. 
   Bayar'ın istifa gerekçelerinden biri, partinin eski tüfekleriyle "kafa uyuşmazlığıydı." İstifayı fırsat bilen ve Bayar'la arasının açık olduğu söylenen teşkilattan sorumlu Genel Başkan Yardımcısı Mümtaz Yavuz, geçtiğimiz günlerde diğer parti yöneticilerinin haberi olmadan istifa dilekçesini çekmeceden çıkardı ve ilgili makama gönderiverdi. Böylece Bayar'ın istifası resmiyet kazandı. 
   
   Bakanlığı su bastı    İçişleri Bakanlığı Personel Genel Müdürlüğü'ne atanan Celalettin Lekesiz, bakanlıktaki kararnameleri çıkarttıktan sonra kendi odasını yeniden düzenleme çalışması başlattı. Lekesiz, üçüncü kattaki odasını büyütmek için başka bir odayı makam odası haline getirirken, iç oda yaptırmak için de talimat verdi. İnşaat devam ederken yıkım sırasında delici makinalardan biri kalorifer borularını patlattı ve bütün bakanlığı su bastı. Paçaları sıvayıp bakanlık koridorlarında adım atmaya çalışan personel de, "Lekesiz soyadına yakışanı yapmadı" diye söylenip durdu. 
   
   
</TEXT>
</DOC>
