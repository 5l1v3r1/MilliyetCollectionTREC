<DOC>
<DOCNO> 241127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/spor/spo05.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol, İstanbul'a taşınıyor 
</HEADLINE>
<TEXT>


CEMAL ERSEN 


Ulusoy, MHK'yı getirecek 
3813 sayılı yasada yapılacak değişiklikleri içeren yasa tasarısı, TBMM, Milli Eğitim, Kültür, Gençlik ve Spor komisyonunda kabul edilerek, genel kurula sevk edildi. Tasarıya eklenen bir madde ile "idari birimlerin görev yerlerinin belirlenmesi yetkisi" yönetim kuruluna verilirken, toplantıya katılan Haluk Ulusoy öncelikle MHK'nın İstanbul'a taşınacağını açıkladı. 

Yaş şartı da kaldırıldı 
KOMİSYON, uluslararası alanda final karşılaşması yönetmiş hakemlerle ilgili genel kurul maddesini, "Olimpiyat ve Dünya Kupaları'nda çeyrek final, Avrupa ve Kıta Futbol Kupası finali yönetmiş faal olmayan hakemler" şeklinde değiştirdi. Ayrıca komisyonda yapılan görüşmeler sonucunda Başkan ve yönetim kurulu üyelerinde aranan 30 ila 65 yaş şartı da kaldırıldı. 

Fikret Ünlü'den eleştiri 
MİLLİ maçlarda protokol tribünü düzenleme yetkisinin federasyona verilmesiyle ilgili madde görüşülürken söz alan eski Bakan Fikret Ünlü, "Geçmişte bir Azerbaycan maçı yaşadık. 5 yıl sonra sizi de o tribüne sokmazlarsa şaşırmayın. Federasyona bu yetki verilmemeli" dedi. Ünlü, liglerin adının sponsorlara verilmesine de karşı olduğunu söyledi. 



</TEXT>
</DOC>
