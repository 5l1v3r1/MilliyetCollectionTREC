<DOC>
<DOCNO> 205458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur20.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı Denktaş'ın Ankara'ya daveti öngörülüyor 
</HEADLINE>
<TEXT>

     Dışişleri Bakanlığı, Kıbrıs müzakereleri açısından Türk tarafının pozisyonunun belirlenmesine yardımcı olacak hazırlıkların devam ettiğini belirterek, bu çerçevede ilgili kurumlarla gerekli istişare ve değerlendirmelerin düzenli bir şekilde yapıldığını bildirdi. 
     Bakanlıktan yapılan açıklamada, Kıbrıs sorununun bulunduğu aşamada müzakerelerin yeniden başlaması konusunda uluslararası toplumda muhtelif teşebbüs ve beklentilerin bulunduğu ifade edilerek, bu soruna müzakere yoluyla adil ve kalıcı bir çözüm bulunmasının Türkiye ve KKTC'nin ortak arzu ve hedefi olduğu belirtildi. 
     Açıklama, şöyle devam etti 
     ''Kıbrıs müzakereleri açısından Türk tarafının pozisyonunun belirlenmesine yardımcı olacak gerekli hazırlıklar yürütülmektedir. Bu hazırlıklar çerçevesinde ilgili kurumlarımızla gerekli istişare ve değerlendirmeler düzenli bir şekilde yapılmaktadır. Bu süreç devam etmektedir.'' Hazırlıkların sonucunun siyasi otorite ve devletin üst makamlarının değerlendirmesine sunulacağının kaydedildiği açıklamada, bunu takiben KKTC Cumhurbaşkanı Rauf Denktaş ve KKTC'deki diğer ilgililerin Ankara'ya davet edilmesi ve ortak bir değerlendirme yapılmasının öngörüldüğü bildirildi. 
     Açıklamanın sonunda da ''Bu nedenle basınımızda görülen haber ve değerlendirmeler gerçek durumu yansıtan nitelik taşımamaktadır'' denildi. 
     
</TEXT>
</DOC>
