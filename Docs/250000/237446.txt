<DOC>
<DOCNO> 237446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun41.html </URL>
<DATE> 2004/05/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Saddam'ın askerleri ABD'nin yeni tugayına katıldı 
</HEADLINE>
<TEXT>

     Irak'ın devrik lideri Saddam Hüseyin'in iktidarı dönemindeki askerler, ABD tarafından oluşturulan ve Felluce kentinin sükunetini sağlamakla görevli yeni tugaya katıldı. 
     Saddam Hüseyin'in ordusunun eski teğmeni ve tugaya katılan askerlerden biri olan Mevlüt Muhammed, eski üniformasını giyerek tugaydaki yeni meslektaşlarıyla tokalaştıktan sonra yeni birime kaydını yaptırdı. 
     Muhammed, Reuters ajansına verdiği demeçte, ''Felluce'deki direnişe katıldım ve Amerikalılara karşı savaştım. Onuru ve saygınlığı aşağılanan birinden başka ne beklersiniz Bütün bir yıl işsizdim. Hiç maaş alamadım çünkü Baas Partisi üyesiydim. Ailemi geçindirmek için mobilyalarımı sattım'' dedi. 
     Albay Muhammed El Essavi ise ''Geri döndüğümüz için gururluyuz. Geçen yıl boyunca yürüyen bir ölüydüm. Bugün yeniden doğmuş gibiyim. Kentimizi koruyacağımız için hepimiz gururluyuz. İsyancılar Felluce'yi Iraklıların koruduğunu görünce dağılacak ve yeni güce katılacak'' diye konuştu. 
     Tugaya kayıt işlerinden sorumlu kişilerden biri olan Tuğgeneral Nuri Farhan, daha fazla kişiye ihtiyaçları olduğunu belirterek, ''Bu ordu Amerikalılara yardım etmek için değil, Felluce kentine hizmet etmek için burada bulunuyor'' dedi. 
     ABD güçleri, ağırlıklı olarak Saddam Hüseyin'in eski ordusundan oluşturulan yeni Felluce tugayıyla 2 bin isyancıyı ve muhtemelen 200 yabancı militanı alt etmeyi planlıyor. 
     Esi bir general olan tugayın komutanı Muhammed Latif, ülkenin en çok direnişin görüldüğü kentinde tek bir kurşun atmadan güvenliği sağlamayı umuyor. 
     
</TEXT>
</DOC>
