<DOC>
<DOCNO> 229379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur03.html </URL>
<DATE> 2004/04/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İstanbul'da yasadışı örgüt operasyonu .. 
</HEADLINE>
<TEXT>

     Yasadışı Türkiye Devrim Partisi TDP örgütü adına geçmiş yıllarda güvenlik kuvvetleriyle silahlı çatışmaya girme, adam öldürme, bombalama ve kundaklama eylemlerine katıldıkları öne sürülen 3 kişi yakalandı. 
     İstanbul Terörle Mücadele Şube Müdürlüğü'nden yapılan açıklamada, 3 Nisan 2004 tarihinden itibaren yasadışı sol bir örgüte yönelik olarak İstihbarat Şube Müdürlüğü ekiplerinin de katılımıyla operasyon gerçekleştirildiği belirtildi. 
     Açıklamada, operasyon sonucu, özellikle Doğu Anadolu ve Karadeniz bölgeleri kırsal alanında faaliyet göstererek, örgüt adına birçok defa güvenlik kuvvetleriyle silahlı çatışmaya girme, adam öldürme, bombalama ve kundaklama eylemlerine katıldıkları belirlenen 3 kişinin yakalandığı ifade edildi. 
     TEM açıklamasında, bu kişilerin üzerlerinde ve gösterdikleri yerlerde yapılan aramalarda, 900 euro ile 1 adet sahte nüfus cüzdanı ele geçirildiği belirtildi. 
     
     AYDINLATILAN EYLEMLER 

     Açıklamada, yakalanan kişilerin diğer örgüt üyeleriyle birlikte şu eylemlere katıldıkları kaydedildi 
     ''- 1996 yılında, İmranlı Kızıldağ verici istasyonunun basılması ve içeriye dinamit atılması, - 1996'da, Ordu'nun Mesudiye ilçesinde turistik bir tesisin basılarak, vatandaşlara örgüt propagandası yapılması ve bir telsizin gasp edilmesi, - 1996'da, Ordu Mesudiye-Koyulhisar karayolunun kesilmesi sırasında durmayan bir aracın silahla taranması, - 1998'de, Tokat-Almus karayolunun kesilmesi, araçların durdurularak bir vatandaşın silahının gasp edilmesi ve propaganda yapılması, - 11 Nisan 1999'da, Tokat'ın Erbaa ilçesi Gölönü Köyü yakınlarındaki yolda askeri araca pusu kurularak, roketli ve silahlı saldırıda bulunulması sonucu 8 güvenlik görevlisinin yaralanması, - 19 Nisan 1999'da, Amasya'nın Taşova ilçesi Tekke mevkiindeki taşocağının basılması, binalar ve iş makinelerinin yakılması ile 3 adet silahın gasp edilmesi, - 24 Haziran 2001'de, Ordu'nun Gölköy ilçesi yaylasında jandarmayla silahlı çatışmaya girilip bir astsubayın yaralanması ve daha sonra şehit olması, - 19 Eylül 2001'de, Tokat'ın Almus ilçesi Gölgeli kasabasında muhtarlık yapan Kenan Karahan'ın öldürülmesi, - 2001 yılı ekim ayında, Amasya'nın Taşova ilçesi kırsal alanında askeri konvoya roketli ve silahlı saldırıda bulunulması, - 22 Ekim 2001'de, Tokat'ın kırsal alanındaki Eskiköy Jandarma Karakolu'na erzak götüren bir vatandaşın aracının yakılması, - 9 Kasım 2001'de, Çorum'un Sungurlu ilçesindeki Karakaya Jandarma Karakolu'nun basılması sonucu 1 erin şehit edilmesi, - 11 Kasım 2001'de, Sungurlu'nun Demirşeyh bölgesinde intikal halindeki askeri araçlara ateş açılması, - 28 Aralık 2002'de, Tokat'ın Sırçalı Köyü Gavurçukuru mevkiinde güvenlik kuvvetleriyle silahlı çatışmaya girilmesi.'' Polisteki işlemleri tamamlanan yasadışı Türkiye Devrim Partisi TDP üyesi 1'i kadın 3 kişi, daha sonra İstanbul DGM Cumhuriyet Başsavcılığı'na sevk edildi. 
     
</TEXT>
</DOC>
