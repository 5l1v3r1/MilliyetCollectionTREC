<DOC>
<DOCNO> 245417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur45.html </URL>
<DATE> 2004/06/04/ </DATE>
<TIME> 19.46 </TIME>
<AUTHOR>  </AUTHOR>
<HEADLINE>
Gür "Bu uçakla gerçekleşebileceğini düşündüğümüz bir imkandı" 
</HEADLINE>
<TEXT>

     Ankara-İstanbul arasının yaklaşık 5 saatte alınmasına fırsat veren hızlandırılmış tren seferleri, İstanbul Haydarpaşa Tren İstasyonu ile eş zamanlı olarak Ankara Garı'nda gerçekleştirilen törenle başlatıldı. 
     Törene, Ankara Valisi Yahya Gür, vali yardımcıları, milletvekilleri, belediye başkanları, TCDD personeli ve yolcular katıldı. 
     Vali Gür, Ankara Garı'ndaki törende yaptığı konuşmada, hızlandırılmış tren projesiyle yıllardır beklenen bir özlemin giderildiğini söyledi. 
     Daha önce 7,5 saat süren İstanbul yolculuğunun artık 5 saate indirildiğini, yakın zamanda da bu sürenin 3 saat 10 dakikaya çekileceğini ifade eden Gür, her iki çabanın da çok önemli olduğunu dile getirdi. 
     Yahya Gür, demiryollarında hızlı tren ve iyileştirme çalışmalarının devam ettiğini vurgulayarak, ''Ankara'dan İstanbul'a vatandaşlarımız günübirlik gidip işlerini halledebilecekler. Bu, hayal edemediğimiz, ancak uçakla gerçekleşebileceğini düşündüğümüz bir imkandı'' diye konuştu. 
     Ankara Milletvekili Eyüp Sanay da yıllardır olmaz denilen işlerin istenilince olabildiğinin görüldüğüne işaret ederek, Avrupa'da gördüğünde imrendiği görüntülere kavuşmaktan duyduğu memnuniyeti ifade etti. 
     TCDD Genel Müdür Yardımcısı Erol İnan ise hızlandırılmış ve hızlı tren projelerinde gelen aşama ve sürdürülen çalışmalar hakkında bilgi verdi. 
     İnan, daha sonra Yahya Kemal Beyatlı Treni'ne ilk bileti alan Mine Gökhan'a, ''TCDD Ailesi'' adına Atatürk portresi hediye etti. 
     Yolcu Gökhan, hızlandırılmış tren ağının daha hızlı gelişmesini isterken, herkesi trenle yolculuğa davet etti. 
     Vali Yahya Gür, konuşmaların ardından tren kompartımanlarında dolaşarak yolculara iyi yolculuklar dileğinde bulundu. Gür, yolculardan hoş birer anı olacağını söylediği biletlerini saklamalarını istedi. 
     Törene katılanlar daha sonra ''video konferans'' sistemiyle Haydarpaşa Garı'ndaki törenleri izledi. 
     Yahya Kemal Beyatlı Treni, seferine Vali Gür'ün verdiği işaret sonrasında başladı. Yolcular, el sallanarak İstanbul'a uğurlandı. 
     Bu arada, teknik aksaklıklar nedeniyle Ankara'daki tren İstanbul'daki trenle eş zamanlı olarak hareket ettirilemedi. 
     Trenin kalkış saatindeki yarım saatlik gecikme, yolcularla görevliler arasında tartışmalar yaşanmasına neden oldu. 
     
</TEXT>
</DOC>
