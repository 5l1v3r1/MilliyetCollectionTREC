<DOC>
<DOCNO> 216569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo35.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Gaziantepspor maçı hazırlıkları... 
</HEADLINE>
<TEXT>

     Fenerbahçe, Birinci Süper Lig'de deplasmanda Gaziantepspor ile yapacağı maçın hazırlıklarını sürdürdü. 
     Sarı-lacivertliler bugünkü çalışmasını, kar nedeniyle bir haftadır uzak kaldıkları Samandıra Tesisleri'nde yaptı. Teknik Direktör Christoph Daum yönetiminde, basına kapalı ve sağanak altında gerçekleştirilen antrenmanda, taktik çalışmalar üzerinde durulduğu bildirildi. 
     Sakatlığı nedeniyle tedavisi süren Serhat ve hafif sakatlığı bulunan Rebrov antrenmana katılmadı. Kulüp doktoru Ethem Kavukçu, Ukrayna Milli Takımı'ndan sakat dönen Rebrov'un ciddi bir sorunu olmadığını kaydetti. Sakatlığı bulunan Servet ise bireysel futbolcu antrenörü Dr. Gunnar Gerisch yönetiminde önce sahada koşu, ardından da salonda ağırlık çalışması yaptı. 
     Sarı-lacivertliler, hazırlıklarını yarın yapacağı antrenmanla tamamlayacak ve akşam saatlerinde Kurtköy Sabiha Gökçen Havalimanı'ndan özel uçakla Gaziantep'e gidecek. 
     
</TEXT>
</DOC>
