<DOC>
<DOCNO> 224745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun28.html </URL>
<DATE> 2004/03/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şeyh Yasin'in yerine kim geçecek 
</HEADLINE>
<TEXT>

     Hamas'ın kurucusu ve dini lideri Şeyh Ahmed Yasin'in dün İsrail hava saldırısında öldürülmesinden sonra örgüt içinde en güçlü isim olarak Abdülaziz El Rantissi göze çarpıyor. 
     Rantissi'nin, İsraillilere yönelik onlarca intihar saldırısının sorumluluğunu üstlenen Hamas'ta öne çıkan isim olmasına rağmen, örgüt içinde yetki sahibi diğer isimlerin de Şeyh Yasin'in halefi olarak gösterilebileceği belirtiliyor. 
     Şeyh Yasin'in intikamının İsrail'den alınacağına dair verilen sözler, Rantissi'nin veya örgüt içinden başka bir yetkilinin liderliğe getirilmesinin, Hamas'ın politikasında bir değişikliğe yol açmayacağını gösteriyor. 
     Kurulduğu 1987 yılından bu yana bünyesinde çok sayıda üst düzey yetkili barındıran Hamas'ta, Şeyh Ahmed Yasin'in halefi olabilecek ve İsrail tarafından hedef alınabilecek isimler şöyle 
     
     ABDÜLAZİZ EL RANTİSSİ 

     56 yaşındaki çocuk doktoru Rantissi, örgütün siyasi liderliğini yürütüyor. Gazze İslam Üniversitesi'nde okuduktan sonra eğitimine Mısır'da devam eden Rantissi, basına sık sık yaptığı açıklamalarla, örgütün sözcülüğü görevini de kısmen yerine getiriyor. 
     İsrail'in Haziran ayındaki hava saldırısında hedef alınan Rantissi, saldırıdan sadece ayağı yaralanarak kurtuldu. İsrail tarafından birkaç kez cezaevine gönderilen Rantissi, Filistinlilerin 1992'de İsrail'e ilk başkaldırıları birinci İntifada sırasında Güney Lübnan'a sürüldü. Evli olan Rantissi'nin 6 çocuğu var. 
     Rantissi, Filistin yönetimi ile uzlaşmayı reddediyor. 
     
     HALİD MEŞAL 

     Hamas'ın politbüro şefi Halid Meşal, 1997'de İsrail'in suikast girişiminden kurtuldu. 
     Meşal'e, Ürdün'de gündüz vakti düzenlenen saldırıda, şırıngayla ilaç enjekte edilmeye çalışıldı. Ürdün Kralı Hüseyin, suikast girişimine çok kızarak, İsrail'den panzehiri istedi ve aksi taktirde yakalanan İsraillinin idam edileceğini duyurdu. İsrail, bu olayın ardından, cezaevinde tutulan Şeyh Yasin'i serbest bıraktı. 
     
     MAHMUD EL ZAHAR 

     Hamas'ın kurucularından 50 yaşlarındaki El Zahar, uluslararası basın tarafından tanınan bir isim. 
     İsrail'in geçen yıl evine düzenlediği saldırıdan başından ve sırtından aldığı yaralarla kurtuldu. Saldırıda oğlu ve koruması öldü. 
     İsrail cezaevlerinde uzun süre geçiren Zahar, Lübnan'a sürgüne gönderilen 400 aşırı dinci eylemci arasındaydı. Filistin yönetimi tarafından da 1996'da gözaltına alınan Zahar'ın 8 çocuğu var. 
     
     İSMAİL HANİYE 

     Hamas'ın siyasi kanadında görev yapan Haniye, geçen yıl Yasin'e düzenlenen İsrail saldırısında hafif yaralandı. 
     40'lı yaşlardaki Haniye, İsrail cezaevlerinde 3 yıl tutuklu kaldı. Pragmatik bir kişiliğe sahip olan Haniye'nin 11 çocuğu var. 
     
     MUHAMMED DEİF 

     40 yaşlarındaki Deif, Hamas'ın askeri kanadı İzzettin El Kassam Tugayı komutanlarından. 
     İntihar saldırılarını organize ettiği gerekçesiyle uzun zamandır İsrail'in en çok arananlar listesinde yer alan Deif, 2002'de aracına füze fırlatılması sonucu ağır yaralandı. Deif, kamuoyuna ilk yaptığı açıklamada, İsrail'in Gazze'den çekilmesinin, Filistin saldırganlığının zaferine bir işaret olduğunu söyledi. 
     
</TEXT>
</DOC>
