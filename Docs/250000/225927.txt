<DOC>
<DOCNO> 225927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur21.html </URL>
<DATE> 2004/03/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Öğretmenlere konut için ilk adım... 
</HEADLINE>
<TEXT>

     Milli Eğitim Bakanı Hüseyin Çelik, öğretmenlerin düşük taksitlerle ev sahibi olabilmesi için Ankara'da ilk adımı atılan projenin yurdun her yanında yaygınlaştırılacağını bildirdi. Çelik, her yerde öğretmen sitesi kurulamasa bile, TOKİ'nin konutlarından öğretmenlere kontenjan ayrılacağını ifade etti. 
     Konuya ilişkin protokol, MEB Başöğretmen Salonu'nda, Toplu Konut İdaresi Başkan Vekili Erdoğan Bayraktar ile İlkokul Öğretmenleri Sağlık ve Sosyal Yardım Sandığı İLKSAN Yönetim Kurulu Başkanı Harun Yenice arasında imzalandı. 
     Törene katılan Bakan Çelik, konuşmasına, Erzurum'un Çat ilçesinde meydana gelen depremde yaşamını yitirenlere Allah'tan rahmet ve yaralananlara acil şifa dileyerek başladı. 
     Konut projesinin, çok büyük bir gelişmenin ilk adımını oluşturduğunu dile getiren Çelik, öğretmenlerin, yalnız Ankara'da değil yurdun dört bir yanında konut sahibi olabilmesi için çalışmalarını sürdüreceklerini bildirdi. 
     Bu protokolün, İLKSAN'a ait Sincan İlçesi Çoğlu Köyü Gülam Mevkii'nde 250 bin metrekare arsa üzerine 3 bin konutu kapsadığını belirten Çelik, bunun için önce İLKSAN'a üye ilkokul öğretmenlerinin başvurusunun kabul edileceğini, kontenjan kalması halinde branş öğretmenleri ve bakanlık çalışanlarının da başvurabileceğini anlattı. Çelik, daha fazla kontenjan kalması halinde ise projenin vatandaşa açılacağını söyledi. 
     Çelik, konutların, 60 metrekare 1 oda 1 salon, 85 metrekare 2 oda 1 salon, 105 metrekare 3 oda 1 salon şeklinde inşa edileceğini, maliyetin 35 milyar ile 55 milyar lira arasında değişeceğini kaydetti. Bunun yüzde 25'inin peşin alınacağını, geri kalan ödemelerin 325 milyon liradan başlayan taksitlerle 120 ayda yapılacağını belirten Çelik, taksitlerin, öğretmen maaşına uygulanan zamma paralel artacağını bildirdi. 
     
     ''KONUTLAR, 14 AYDA TESLİM EDİLECEK'' 

     Projenin kooperatife benzetilebileceğini ancak en büyük farkın devlet güvencesi ve TOKİ güvenilirliği olduğunu kaydeden Çelik, konutların 14 ay içinde teslim edileceğini dile getirdi. 
     Çelik, projeyi yurdun diğer bölgelerinde de yaygınlaştıracaklarını ifade ederek, müstakil siteler kurulamasa da TOKİ'nin yapılarından öğretmenlere kontenjan ayrılabileceğini kaydetti. 
     Hüseyin Çelik, TOKİ'nin yapılarının Marmara Depremi sırasında büyük bir sınav atlattığını ve güvenilirliğinin test edildiğine de dikkati çekerek, ayrıca konutların çevresine sağlık merkezi, okul ve karakol gibi yapıların da yine kurum tarafından inşa edileceğini anlattı. 
     Bakan Çelik, öğretmenlerin maaşında ciddi bir artış sağlayamadıkları için bu tür projelerle yüklerini hafifletmeye çalıştıklarını kaydetti. 
     Çelik ayrıca, İLKSAN'ın, konut peşinatı için isteyen öğretmenlere borç para verebileceğini söyledi. 
     
     ''ÖDEMELER, KONUTA YERLEŞTİKTEN SONRA BAŞLAYABİLİR'' 

     Bir gazetecinin, ''öğretmenlerin maaşı çok düşük. Bu 14 ay boyunca hem kira hem taksidi veremeyebilirler. 14 ay sonrasında ödeme başlatmak mümkün olabilir mi '' sorusu üzerine Bakan Çelik, TOKİ Başkan Vekili Erdoğan Bayraktar'a ricada bulundu. Bayraktar, bu konunun değerlendirileceğini ve öğretmenlerin konuta yerleştikten sonra taksit ödemelerinin sağlanabileceğini bildirdi. 
     20 bin konutun inşasına başlandığını, 20 bininin de ihale aşamasında olduğunu bildiren Bayraktar, hedeflerinin, bu sayıyı yıl sonuna kadar 100 bine ulaştırmak olduğunu dile getirdi. Bayraktar, konut ihtiyacı olan bölgelerde vatandaşları 10 yıla varan vadelerle ev sahibi yapmaya çalıştıklarını anlattı. 
     Bu sayede söz konusu bölgelerde işsizliğin azaltılması ve ekonominin canlandırılmasının da sağlanacağını belirten Bayraktar, Türk Silahlı Kuvvetleri ve Emniyet Genel Müdürlüğü çalışanlarına yönelik protokoller hakkında da bilgi verdi. 
     İLKSAN Yönetim Kurulu Başkanı Harun Yenice de, konut için kendisine, eşine veya 18 yaşından küçük çocuklarına ait evi bulunmayan ilkokul öğretmenlerinin başvurabileceğini belirterek, başvuruların haziran ayında kabul edileceğini kaydetti. Yenice, inşaatın da temmuz ayında başlamasının planlandığını söyledi. 
     Konuşmaların ardından, TOKİ ve İLKSAN arasında protokol imzalandı. 
     

     
</TEXT>
</DOC>
