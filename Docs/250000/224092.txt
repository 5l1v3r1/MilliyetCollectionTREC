<DOC>
<DOCNO> 224092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonyas01.html </URL>
<DATE> 2004/03/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
''Ben evleniyorum'' demeden önce dikkat edilmesi gereken hususlar 
</HEADLINE>
<TEXT>

     Psikiyatri Uzmanı Sabri Yurdakul, çoğu kişinin eşiyle severek evlendikten sonra, aradığını bulamamaktan şikayet ettiğini belirterek, evlenmek isteyenlerin evlenmeden önce, eş adayında bazı kriterlere dikkat etmelerini öneriyor. 
     Yurdakul AA muhabirine, eşiyle severek evlenen birçok kişinin, eşini yanlış tanımış olmaktan şikayet ettiğine dikkat çekti ve evlenmeyi düşünenlerin bazı kriterlerin eş adayında var olup, olmadığını bir daha gözden geçirmesi gerektiğini ifade etti. 
     
     İŞTE İDEAL BİR EŞ ADAYINDA BULUNMASI GEREKENLER 

     Evlenmek isteyenlerin, evlenmeyi düşündükleri eş adayında bazı temel özelliklere dikkat ederek, onun karakterini anlayabileceklerini dile getiren Yurdakul, ideal eş adayında bulunması gereken bu özellikleri şöyle sıraladı 
     ''İdeal eş adayı öfkelenmeden konuşabilmelidir. Kıskanılacak konularda eşine güvenmeli, kendi bildikleri kadar eşinin söylediklerine de değer vermelidir. Ailesine değer vermeli, ama her yapacağını onlara danışmamalıdır. Tartışmalarda sesini yükseltmemeli ve kırıcı olmamalı, şu kadın işi, şu erkek işi demeden sorumluluk almalıdır. Arkadaşları arasında sevilen ve aranan bir insan olmalı, kendine ve etrafına karşı sorumluluklarını yerine getirmeli ve bana neci davranmamalıdır. Kendine ait uğraşları olmamalı, boş zamanlarında oflayıp-puflamamalı, kendine özen göstermeli ve aynı özeni çevresindekilerden de beklemelidir. Kendisini çok fazla ciddiye almamalı, hatta zaman zaman dalga geçebilmelidir.'' Yurdakul, evlenmeden önce, evlenmeyi düşünülen kişilerde bu özellikleri arayanların, 'benim evlendiğim insan bu değildi' diye düşüneceği herhangi bir olumsuzluk yaşamayacaklarını da sözlerine ekledi. 
     
</TEXT>
</DOC>
