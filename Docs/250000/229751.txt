<DOC>
<DOCNO> 229751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/dunya/adun.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sünni - Şii omuz omuza 
</HEADLINE>
<TEXT>

   Saddam döneminde birbirlerini hasım gören 2 mezhebin mensupları, 'ortak düşmanları' ABD'ye karşı birleşti. Binlerce Iraklı, Amerikan kuşatması altındaki Felluce'ye gıda ve ilaç götürmek için yürüdü 
      DIŞ HABERLER SERVİSİ 

   
   Amerikan işgali, Saddam Hüseyin yönetimi altındayken birbirlerini hasım gören iki kesimi, Şiilerle Sünnileri birleştirdi. Radikal Şii lider Mukteda el Sadr'ın koalisyon güçlerine meydan okumasının ardından yaşanan gelişmeler işgale başından beri direnen Sünnilerle Şiileri "ortak düşmana" karşı bir araya getirdi. 
   Başkent Bağdat'ta binlerce Sünni ve Şii, hafta başından beri Amerikan kuşatması altında bulunan 50 km uzaklıktaki Felluce'ye yiyecek ve ilaç yardımı götürmek üzere yürüyüşe geçti. Bağdat'ın batısındaki Ümmel Kura Camii önünde toplanan göstericiler, halkın Fellucelilere verilmek üzere topladığı ilaç, yiyecek ve içecekleri götürüyor. Radikal Şii lider Mukteda el Sadr'ın portrelerini taşıyan göstericiler, "Sünni yok, Şii yok, İslam birliği var", "Biz kardeşiz" ve "Ülkemizi satmayız" gibi sloganlar attı. 
   Pazartesinden bu yana 280 Iraklının öldüğü Felluce'de birçok noktadan göğe siyah dumanlar yükselirken Amerikan F - 16'ları kent üzerinde cirit atıyor. Helikopter ve tank desteğindeki Amerikan deniz piyadeleri ise kent dışında bile 2 günde ancak 2 km ilerleyebildi. 
   Irak'taki silahlı gruplar, 8 Güney Koreli, 3 Japon ve 1 İngiliz'i kaçırarak rehin aldı. Bir Amerikan üssünde görevli Gary Teeley adlı İngiliz müteahhidin Nasiriye'de kaçırıldığı belirtilirken El Cezire televizyonu, başka bir direnişçi grubun biri kadın 3 Japon'u rehin aldığını duyurdu. Japonları kaçıran "Saraya El Mücahidin" adlı grubun gönderdiği görüntüleri yayımlayan El Cezire, grubun Japonya'nın 3 gün içinde askerlerini Irak'tan çekmesini istediğini, aksi halde rehineleri öldüreceği tehdidinde bulunduğunu bildirdi. Rehinelerden ikisinin gazeteci olduğu kaydedildi. El Cezire'nin ekrana getirdiği görüntülerde rehinelerin boğazına kılıç dayandığı görüldü. Başka bir grup tarafından Bağdat'ın 250 km batısındaki bir yerde, esir alınan 8 Güney Koreli ise daha sonra serbest bırakıldı. 
   
   
   
   
</TEXT>
</DOC>
