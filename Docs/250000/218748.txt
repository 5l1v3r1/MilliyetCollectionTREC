<DOC>
<DOCNO> 218748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/soneko08.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç fiyatlarının belirlenmesiyle kamuda tasarruf öngörülüyor... 
</HEADLINE>
<TEXT>

     İlaç fiyatlarının yeniden belirlenmesini içeren Bakanlar Kurulu kararı ile birlikte kamunun bu yıl önemli oranda tasarrufu öngörülüyor. 
     A.A muhabirinin edindiği bilgiye göre, 2003 yılı başında ilaç fiyatları belirlenirken dolar kuru 1 milyon 716 bin liradan esas alındı. 
     Yıl içinde yaşanan dolar kurundaki yüksek oranlı düşüş ilaç fiyatlarına yansıtılmazken, bunun en büyük ilaç alıcısı olan kamuya maliyetinin yaklaşık 200 trilyon lirayı bulduğu belirtiliyor. 
     Geçtiğimiz hafta sonunda çıkarılan Bakanlar Kurulu kararı ile bunun önüne geçileceği belirtilirken, fiyatlardaki yüzde 5 aşağı veya yukarı hareketin fiyatlara yansıtılması imkanını getirildiği hatırlatılıyor. 
     Ayrıca ilaç fiyatlarının mevcut kurdan belirlenmesi ile bu yıl için kamunun önemli oranda tasarruf edeceği belirtiliyor. 
     
     EURO İLE İTHALAT 
     İthalatın tamamının dolar bazında yapılması durumunda fiyatlardaki azalışın yüzde 23'ü aşabileceğine dikkat çekilirken, euro ile yapılan ithalat nedeniyle ortalama tasarruf oranının yüzde 10'lar seviyesinde kalabileceğine dikkat çekiliyor. 
     İlaçta sağlanacak tasarrufun IMF ile yürütülen 7. gözden geçirme çalışmalarında ele alınacak ek önlem paketi içerisine de alınabileceği belirtiliyor. 
     
</TEXT>
</DOC>
