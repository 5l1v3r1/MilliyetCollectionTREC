<DOC>
<DOCNO> 218792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur07.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ATM dolandırıcılığı yapan 3 kişi yakalandı... 
</HEADLINE>
<TEXT>

     Ankara'da bankaların otomatik para ödeme makinalarına ATM tuzak kurup ele geçirdikleri bankamatik kartları ile para çektikleri tespit edilen 3 kişi yakalandı. 
     Emniyet yetkililerinden alınan bilgiye göre, Bahçelievler Degol Caddesi, Dikmen Sokullu Pastanesi önü, Bülbülderesi Caddesi, Çalışma ve Sosyal Güvenlik Bakanlığı yanında bulunan ATM'lere tuzak kuran 3 kişinin, ele geçirdikleri kartlarla 2 milyar 700 milyon lira para çektikleri öğrenildi. 
     Söz konusu dolandırıcılık olayının Bahçelievler Degol caddesindeki ATM'den para çekerken kartı sıkışan Ş.Y.'nin şüphelenmesi üzerine ortaya çıktığı bildirildi. 
     Olay günü para çekmek üzere ATM'ye gelen Ş.Y. isimli kişinin kartının bankamatikte sıkıştığı, yanında bulanan arkadaşının bunun bir tuzak olabileceğini düşünerek polis çağırmaya gittiği belirtildi. Bankamatiğe önceden tuzak kuran 3 kişinin bu sırada Ş.Y.'nin yanına gelerek daha önceden bankamatiğe astıkları Dikkat Değerli ATM müşterilerimiz, ATM makinalarını kullanırken kartınız, ATM makinalarına sıkıştığı takdirde geri alabilmeniz için Giriş ve İptal tuşlarına basılı tutarak kodunuzu iki defa giriniz. ATM kartınızı iade edecektir. Etmediği takdirde 24 saat açık olan ve size en yakın özel işlem merkezlerine kimliğiniz ile başvurduğunuz takdirde kartınız tarafınıza iade edilecektir. Saygılarımla. yazısını okuttuğu ve Ş.Y.'ye de levha üzerinde yazılanı yapması gerektiğini söyledikleri öğrenildi. 
     Ş.Y.'nin arkadaşının ihbarı üzerine olay yerine gelen Çankaya İlçe Emniyet Müdürlüğü ekipleri, Ercan D., Hasan Ü. ve Adeviye Ü.'yü suçüstü yakaladı. 
     Kişilerin üzerlerinde yapılan aramada, bankamatikten kartları çekmeye yarayan kıl testere, ele geçirdikleri kredi ve bankamatik kartları, 200 Amerikan Doları, 970 milyon lira ve bankamatiklerin üzerine astıkları sahte uyarı yazısı ile yırtılmış gerçek uyarı yazısı ele geçirildi. 
     Yakalanan 3 kişinin bankamatiklerde kartı kalan vatandaşların yanına müşteri gibi yaklaştığı, daha önceden astıkları levhaları okutarak yazılanları yapmalarını sağladıkları, bu sırada şifrelerini öğrendikleri, müşteri gittikten sonra da kıl testere ile kartı çıkartıp para çektikleri tespit edildi. 
     Ankara genelinde yapılan araştırma sonunda çeşitli karakollara aynı şekilde dolandırıldığını söyleyen 9 kişinin başvuruda bulunduğu belirlendi. Şikayetçiler tarafından da teşhis edilen zanlıların, ele geçirdikleri kartlardan 4 milyar 670 milyon lira para çektikleri öğrenildi. 
     Yapılan çalışmaların genişletilmesi için cumhuriyet savcılığından ek süre alınırken, gözaltındaki zanlıların işlemlerin tamamlanmasının ardından adliyeye gönderilecekleri bildirildi. 
     
</TEXT>
</DOC>
