<DOC>
<DOCNO> 240489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko22.html </URL>
<DATE> 2004/05/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Akaryakıta zam sinyali... 
</HEADLINE>
<TEXT>

     Yurt dışında ham petrolün varil fiyatının 40 dolara kadar yükselmesi, bir süredir akaryakıtta vergi miktarları düşürülerek pompaya yansıtılmayan maliyet baskısını taşınamaz noktaya getirdi. Devlet Bakanı Ali Babacan, petroldeki fiyat artışının bütçe hedefleri ve enflasyon açısından tehlike noktasına gelmesi durumunda akaryakıtta zammın gündeme geleceği mesajını verdi. 
     Babacan, ATV'de katıldığı canlı yayında, petrol fiyatlarının rekor düzeyde yükseldiğini, ancak Türkiye'deki fiyatlandırma mekanizmasının, dışarıdaki artışı piyasaya daha az yansıtacak yapıda olduğunu belirterek, "Dünyada benzin fiyatları artınca, Türkiye'de de aynı oranda artacak diye birşey yok" dedi. Petrol ürünlerindeki vergilerin bütçe üzerindeki etkisinin, yüzde 6.5'lik faiz dışı fazla hedefi açısından önem taşıdığını belirten Babacan, petroldeki fiyat artışının enflasyona olası etkisinin de önemli olduğunu anlattı. 
     Babacan, "Eğer dünya petrol fiyatlarında beklenenden öte bir gelişme olursa, bu bizim enflasyonla ilgili hedeflerimizde sınırlı bazı etkilenimler oluşturabilir. Çok şaşırmamak lazım. Bütçe ve enflasyon üzerindeki etkiyi dengelememiz önemli" diye konuştu. Gelişmeleri "gün gün, dakika dakika" izlediklerini söyleyen Babacan, "Tedbir alınması ne zaman gerekirse, o gün alıp uygulamaya başlarız. Piyasa koşullarına göre karar almamız lazım" dedi. Babacan'ın bu açıklamaları, ÖTV miktarı ayarlanarak pompaya yansıtılmayan petroldeki maliyet artışlarının bütçe hedefleri üzerinde olumsuz etki yaratacak noktaya gelmesi durumunda, akaryakıtta zam yoluna başvurulabileceği mesajı olarak algılandı. 
     
     İŞSİZLER SABREDECEK 
     Ali Babacan, işsizliğin Türkiye'nin en büyük ekonomik ve sosyal sorunu olduğunu, ancak bunun hemen çözülmesinin mümkün olmadığını, çözüm için sabır gerektiğini söyledi. İşsizliğin, yılların biriktirdiği bir olgu olduğunu ifade eden Babacan, "Bu hemen çözülmez" dedi. Siyasi ve ekonomik istikrar, AB perspektifi ve özel sektörü teşvikle zaman içinde işsizliğin azaltılacağını söyleyen Babacan, "Biraz enflasyon biraz bütçe açığı üreterek geçici rahatlamalar sağlanabileceğini", ancak bunun ardından daha büyük krizler geleceğini vurguladı. 
     Ali Babacan, "Bizim ekonomik programımız sabır isteyen bir program" dedi. Babacan, sağlanan istikrar ortamında artacak özel sektör yatırımlarıyla işsizlik sorununun kademeli olarak azalacağını anlattı. 
     
     KUR, FAİZ DALGALANMASI 
     Babacan, ekonomide yaşanan dalgalanmalar konusunda da faizdeki hareketlenmenin tüm dünyada yaşanan bir gelişme olduğunu, Türkiye'nin bundan etkilenmemesinin düşünülemeyeceğini söyledi. Kurdaki hareketlenmenin diğer ülkelere göre çok daha fazla olmasının ise cari açıkla ilgili beklentilerden kaynaklandığını belirten Babacan, kur ve faizdeki gelişmelerin Türkiye'nin kamu borç stoku üzerindeki etkisinin sınırlı kaldığını savundu. Babacan, bu gelişmeler yüzünden Türkiye'den ne kadar sermaye çıkışı yaşandığı konusunda ise "Rakam telaffuz etmek istemiyorum. 
     Ancak Sayın Baykal'ın bahsettiği rakam toplam kamuya getirdiği ek yük. Rakam yanlış, analiz yanlış" diye konuştu. 
     
     İMAM HATİP 
     Pyasalardaki dalgalanmalarda imam-hatip tartışması gibi iç gelişmelerin etkisinin olmadığını öne süren Babacan, "Dünya sakin dururken Türkiye'de bir dalgalanma olsa o zaman iç sebepleri aramamız lazım. Bizdeki açıklama, Endonezya'yı da mı etkiliyor, Brezilya'yı da mı etkiliyor" dedi. Babacan, "Dış etkileme olmasaydı, sadece cari açık bekleyişlerinin revize edilmesi kur hareketlerini getirirdi, ama iki etki birleşmiş oldu" görüşünü savundu. 
     
     FAİZ DIŞI FAZLA KAÇ OLACAK 
     Yüzde 6.5 faiz dışı fazlanın çok yüksek bir oran, bunu iki yıl arka arkaya gerçekleştirmenin ise tarihe geçecek bir başarı olduğunu vurgulayan Babacan, gelecek yıllara ilişkin oran konusunda ise henüz karar verilmediğini söyledi. Babacan, "Önemli olan kamu borç stokunun düşmesini getirecek bir rakam. Borcun GSMH'a oranı düşüyor, ama çok daha hızlı düşmeli. Bunun için faiz dışı fazla yine yüksek bir oran olarak kalacak. Kimse öyle 1-2 beklemesin" dedi. 
     ABD KREDİSİ Bakan Babacan, ABD yönetiminin Türkiye'ye kullandırmayı kararlaştırdığı 8.5 milyar dolarlık krediyi, "Türkiye'nin işine geldiği zaman kullanacağını" yineledi. Babacan, "Türkiye'nin böyle bir rakama ihtiyacı var mı yok mu, onu iyi bir belirlemek lazım. Bunlar netleşince açıklamalar yapılır. Bunu ilelebet bekletebilir miyiz İlelebet tabi olmaz. Bir süre sonra kararımızı söyleriz. İşimize geldiği zaman kullanacağız" diye konuştu. 

ANKA 
     
</TEXT>
</DOC>
