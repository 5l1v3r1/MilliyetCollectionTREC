<DOC>
<DOCNO> 205987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun35.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar askerleri Irak'a gitmek istemiyor 
</HEADLINE>
<TEXT>

     Irak'ın güneyindeki Kerbela'da geçen hafta düzenlenen saldırıda, Bulgar askerlerinin hayatını kaybetmesinin ardından 30 kadar Bulgar askerinin Irak'a gitmekten vazgeçtiği bildirildi. 
     Devlet radyosunun haberine göre, Genelkurmay Başkanı General Nikola Kolev, Irak'ta şu anda görev yapmakta olan Bulgar taburuyla görev değiştirmesi gereken 500 kadar askerden 30 kadarının gitmekten vazgeçtiğini belirterek, ''Büyük olasılıkla aile baskısıyla 25-30 asker gitmekten vazgeçti'' dedi. 
     Kolev, Irak'ta görev yapmanın gönüllülük esasına dayandığını, ancak gitmekten vazgeçenlerin kendileri için yapılan tıbbi harcamalar ve eğitim masraflarını ödemesi gerektiğini belirtti. 
     Irak'ın güneyindeki Kerbela kentinde görev yapan Bulgar askerlerinin konuşlandığı merkez karargahına 27 Aralık'ta düzenlenen saldırıda, 5 Bulgar askeri ölmüş, cenaze töreninin yapıldığı 30 Aralık 2003'te ülkede ulusal yas ilan edilmişti. 
     
</TEXT>
</DOC>
