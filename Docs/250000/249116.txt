<DOC>
<DOCNO> 249116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas04.html </URL>
<DATE> 2004/06/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sex and the City, yıldızlarına uğurlu geldi 
</HEADLINE>
<TEXT>

     Son bölümüyle ekranlara veda eden "Sex and the City" dizisi yıldızlarına uğurlu geldi. Filmin dört karakterine filmden diziye, reklamlardan modelliğe kadar teklif yağıyor. 
     Beyazperdeye aktarılması planlanan "Sex and the City" film projesi suya düşmesine rağmen dört yıldız Kim Cattrall, Sarah Jessica Parker, Cynthia Nixon ve Kristin Davis buna üzülmüş gibi görünmüyor. 
     30'unu aşmış dört New York'lu kadının maceralarını anlatan dizinin fettan güzeli Kim Cattrall cephesinden olumlu haberler var. Film projesinin rafa kalkmasına neden olduğu için eleştirilen dizinin "Samantha Jones" karakteri Cattrall, şu günlerde Disney şirketi tarafından çekilen "Ice Princess" adlı filmin çekimlerini sürdürüyor. 
     Bir televizyon kanalında program yapan 48 yaşındaki sarışın güzel, ayrıca "The Country Girl" adlı dizinin yapımcılığı ve başrolü için bir televizyon kanalından da teklif aldı. 
     Dizinin çevresinde geliştiği "Carrie" karakteri Sarah Jessica Parker ise bir giyim firmasının modeli oldu. 
     Gap firmasının modeli olan Parker'ın boy göstereceği reklam kampanyası Ağustos ayında başlayacak. İlk defa bir ünlüyle çalışan firmanın televizyon reklamları ve bilboardlarında yer alacak Parker, yazarlığa da el attı. Bir kitap yazan oyuncu, bu projelerden kalan vaktini de eşi Matthew Broderick ve Ekim ayında 2 yaşına basacak oğlu James Wilke'e ayıracak. 
     Dizide çocuğu olan tek karakter Miranda'yı canlandıran Cynthia Nixon ise gerçek hayatta da iki çocuk annesi. Tiyatrodan beyazcama adım adan Nixon, yeni projeler için de hazırlanıyor. Bir diş macunu reklamında boy gösteren Nixon, öneri aldığı tiyatro çalışmalarına yeniden zaman ayırmak için gün sayıyor. 
     Dizinin bahtsız güzeli Charlotte'u canlandıran Kristin Davis ise yeni bir film teklifi aldı. Matthew Modine ile "The Winning Season" adlı filmde rol alan Davis'in çok sayıda film önerisi aldığı, tekliflerden birini kabul ettiği ve ilgili açıklamayı önümüzdeki günlerde yapacağı bildirildi. 

     
</TEXT>
</DOC>
