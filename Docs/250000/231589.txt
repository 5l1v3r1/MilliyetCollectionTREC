<DOC>
<DOCNO> 231589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun17.html </URL>
<DATE> 2004/04/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Azerbaycan Rumlardan 'hayır' çıkarsa KKTC'yi ilk biz tanırız 
</HEADLINE>
<TEXT>

     Azerbaycan Cumhurbaşkanı İlham Aliyev, Kıbrıs'ta yapılacak referandumlarda KKTC tarafından ''evet'', Rum kesiminden ise ''hayır'' sonucu çıkması halinde Azerbaycan'ın KKTC'yi tanıma sürecinde ön sırada yer alacağını söyledi. 
     Resmi ziyaret amacıyla Ankara'da bulunan Aliyev, bu sabah ikamet ettiği Çankaya'daki Camlı Köşk'te basın mensupları ile kahvaltılı sohbet toplantısı yaptı. 
     Basın yayın organlarının genel yayın yönetmenleri ve temsilcilerinin davetli olduğu toplantıya, AA Yönetim Kurulu Başkanı ve Genel Müdürü Hilmi Bengi ve TRT Genel Müdürü Şenol Demiröz de katıldı. 
     Azerbaycan Cumhurbaşkanı, ''kardeş ülke'' olarak nitelediği Türkiye'de bulunmaktan büyük mutluluk duyduğunu belirterek, iki ülke arasındaki dostluk ve kardeşliğin çok önemli olduğunu, bunun bundan sonraki dönemde de gelişerek devam etmesini arzuladıklarını ifade etti. 
     İlham Aliyev, ''Türkiye'yi kardeş ülke olarak gördüğünüzü belirttiniz. Bir başka kardeş ülke olan KKTC'de önümüzdeki günlerde referandum yapılacak. Referandumda KKTC'den 'evet', Rum kesiminden 'hayır' çıkarsa Azerbaycan'ın KKTC'yi tanıma konusunda nasıl davranacağı'' konusundaki soruya karşılık şunları söyledi 
     ''Türkiye'nin tavrı nasıl olursa biz de onu takdirle karşılarız. Orada yaşayan Türkler bizim kardeşimiz. Geçmişin kanlı olaylarının tekrarlanmamasını istiyoruz. Oradaki Türkler öz topraklarında rahat yaşasınlar. Halk ne derse ona uyulmalı. Halkın seçimine hürmetle yaklaşırız. Eğer böyle bir gelişme olursa bunun uluslararası gelişmelerini de değerlendiririz. KKTC'nin lehine ne olursa Azerbaycan ön sırada olacaktır.'' Aliyev, bu sözlerinin ''KKTC'den 'evet', Rum kesiminden 'hayır' çıkması halinde KKTC'nin tanınması sürecinde ön sırada olacağı anlamına mı geldiği'' sorusuna, ''Evet, Azerbaycan en önde yer alır'' karşılığını verdi. 
     Şu anda da Azerbaycan'ın KKTC ile ilişkileri bulunduğunu belirten Aliyev, KKTC'de başta kültür ataşesi olmak üzere çeşitli resmi görevlilerinin bulunduğunu, çeşitli uluslararası toplantılara KKTC'den de heyetleri davet ettiklerini, KKTC'deki milli günlere katıldıklarını ifade etti. 
     
</TEXT>
</DOC>
