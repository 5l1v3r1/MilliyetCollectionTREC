<DOC>
<DOCNO> 209266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun09.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, maymun yılına hazırlanıyor... 
</HEADLINE>
<TEXT>

     Çin'in geleneksel ay takvimine göre 21 ocak çarşamba gecesi Koç Yılı bitecek, Maymun Yılı başlayacak. 
     Çin kültüründe önemli yere sahip olan Ay takviminde, 12 burç bulunuyor. Takvime kaynaklık eden efsaneye göre, Buda bütün hayvanları huzuruna çağırmış. Emrini dinleyip gelen hayvanlara da geliş sıralarına göre birer yıl hediye etmiş. 
     En hızlı olan Fare ilk yılı almış. Onu boğa, kaplan, tavşan, ejderha, yılan, at, koç, maymun, horoz, köpek ve domuz takip etmiş. Daha sonra yıllar, bu hayvanların isimleriyle anılmış. 
     Bir iddiaya göre, 12 burcun seçilmesi ve sıralanması da, hayvanların günlük hareketlerine göre saptandı. 
     Bazı tarihçiler, bunun Çin ulusunun eski yılları kaydetme yöntemi ile azınlık milliyetlerin yılları hayvanlarla adlandırma yönteminin bir kaynaşması, bazılarıysa 12 burcun Çin'e Hindistan'dan girdiği görüşünü savunuyor. 
     Çin'de, M.Ö. 3. yüzyıldan itibaren bir gün 12 zaman birimiyle ifade edilmeye başlandı. Gece 23.00-01.00 arası, bir zaman birimi olarak kabul edilmiş. Bu süre, farelerin en hareketli olduğu saat olması nedeniyle fare birinci sırada yer almış. 15.00-17.00 arası, maymunların en hareketli olduğu ve yüksek sesler çıkardığı zaman dilimi olması nedeniyle bu hayvan da 9. sırada yerini bulmuş. 
     
     MAYMUNLARIN ÖZELLİKLERİ 
     Çinliler, ''maymun'' kelimesini akıllı, hareketli ve afacan olmalarından dolayı zeki kişileri överken kullanırlar. 
     Çin kültüründe maymunlarla ilgili birçok masal vardır. Bunlardan en ünlüsü ''Maymun Kral Sun Wukong''dur. Sun Wukong, Çin'in 4 büyük klasik eserinden biri ''Batıya Seyahat'' romanının karakteridir. 
     Taştan doğan Maymun Kralı Sun Wukong, akıllı ve afacan olmanın yanı sıra dövüş kabiliyetine, şeytanı tanıyabilen keskin gözlere, 72 şekle bürünebilme ve bir takla atışta 9 bin kilometre öteye gidebilme gibi kabiliyetlere sahipmiş. 
     Çinliler, maymunları çok sever ve maymunları maskot olarak kabul ederler. Çince'de ''Maymun'', ''soylu'' kelimesiyle eşseslidir, ayrıca güzel ve mutlu sözcüklerinin karşılığı olarak da kullanılır. Bu kelime, eski Çin'deyse soylu mahalli reis anlamında kullanılırdı. 
     Çinliler, zenginlik ve uğur getirsin diye maymunlara ''Altın Maymun'' derler. Çin'in güneybatısındaki Yunnan, Sichuan ve Guizhou'da yaşayan sarı tüylü altın maymunlar, 1977'de Çin hükümeti tarafından pandalar ile birlikte ''devlet hazinesi'' olarak kabul edildi. 
     ''Bei Bei'' adlı küçük sevimli maymun, Çin'de düzenlenecek 2004 Asya Futbol Şampiyonası'nın da maskotu olarak seçildi. 
     
     AY TAKVİMİ VE KUTLAMA ADETLERİ 
     Çinliler, 1912 yılında uluslararası takvim standardını kabul etti. Ancak Ay Takvimi'ne göre belirlenen geleneksel yılbaşı, Çinliler arasında önemini korumaya devam etti. 
     Bu takvime, Tarım Takvimi de denir. Yıl kelimesinin Çince karşılığının yazılışının ilk şekliyse bol mahsul alınması kelimesiyle aynıdır. 
     Tarihi kayıtlara göre, Çinlilerin Bahar Bayramı'nı kutlama adetleri, bol mahsul alınmasını kutlama ve tanrılara şükran sunma törenleriyle başladı. Bahar Bayramı'nı kutlama adetleri, Çin'in çeşitli bölgelerinde değişiklikler gösterir. Ancak bütün ailenin birarada yılbaşı yemeği yemesi geleneği her yerde aynıdır. 
     Bir tür Çin mantısı olan ''Cauzı'', en yaygın yılbaşı yemeğidir. Soya peyniri, Dofu ve balık kelimelerinin söylenişleri zenginlik kelimesini çağrıştırdığından, bunların yılbaşı yemeklerinde de özel bir yeri vardır. 
     Çinlilerin yeni yılı aileleriyle kutlamaya önem vermelerinden dolayı Bahar Bayramı öncesi tren ve uçaklarda yer bulmak çok zordur. Özellikle büyük şehirlerde yaşayanlar, memleketlerine akın ederler. 
     Geçen yıl bayram sırasında, sadece trenle 134.3 milyon 400 bin kişi seyahat etti. Bu yıl bu rakamın 137 milyonu geçmesi bekleniyor. Bayramda, 26 milyon kişinin de gemiyle yolculuk yapacağı tahmin ediliyor. 
     Ayrıca yılbaşı gecesi havai fişek patlatmak da en sevilen gelenektir. Çinliler, havai fişeğin çıkardığı gürültünün kötü ruhları korkutacağına inanırlar. Ancak, başta başkent Pekin olmak üzere bazı büyük şehirlerde kazalara yol açtığı gerekçesiyle havai fişek patlatmak yasaklandı. 
     Bahar bayramı sırasında evler, güzel deyim ve sözlerin yer aldığı yazılarla ve resimlerle de süslenir. 
     
     ÇİN TAKVİMİNE GÖRE YILLAR 
     Çin takvimine göre yeni yıl, 24 Ocak ile 19 Şubat arasında başlar. Bir yıl 354 veya 355 gündür. 
     Çin takvimine göreyse yıllar şöyle kümelenir 
     Fare Yılları..... 1936 1948 1960 1972 1984 1996 . 
     Boğa Yılları..... 1937 1949 1961 1973 1985 1997 . 
     Kaplan Yılları... 1938 1950 1962 1974 1986 1998 . 
     Tavşan Yılları... 1939 1951 1963 1975 1987 1999 . 
     Ejderha Yılları.. 1940 1952 1964 1976 1988 2000 . 
     Yılan Yılları.... 1941 19 1965 1977 1989 2001 . 
     At Yılları....... 1942 1954 1966 1978 1990 2002 . 
     Koç Yılları...... 1943 1955 1967 1979 1991 2003 . 
     Maymun Yılları... 1944 1956 1968 1980 1992 2004 . 
     Horoz Yılları.... 1945 1957 1969 1981 1993 2005 . 
     Köpek Yılları.... 1946 1958 1970 1982 1994 2006 . 
     Domuz Yılları.... 1947 1959 1971 1982 1995 2007. 
     
</TEXT>
</DOC>
