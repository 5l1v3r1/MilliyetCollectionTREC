<DOC>
<DOCNO> 210474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur20.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir yağmur ve fırtınaya teslim oldu... 
</HEADLINE>
<TEXT>

     Tüm yurtta hissedilen soğuk ve yağışlı hava, İzmir'de de şiddetli yağış ve fırtına şeklinde etkisini sürdürüyor. 
     Adnan Menderes Havalimanı Meteoroloji Müdürlüğü yetkililerinden alınan bilgiye göre, Ege Bölgesi'nde, günün ilk saatlerinde güney ve batıdan esen rüzgar, kuzey ve doğu yönünde poyraza döndü. Kuvvetli ve yer yer fırtına şeklinde esen rüzgarın, yarın da etkisini sürdüreceği bildirildi. 
     İzmir'de sabah saatlerinde başlayan sağanak devam ediyor. Havanın gece görüşüne inmesi nedeniyle araçlar farlarını yakarak yoğun trafikte seyrediyor. Kentte, saat 10.30'a kadar yapılan 24 saatlik ölçümlere göre, metrekareye ortalama 22 kilogram yağış düştü. Meteoroloji yetkilileri, sağanağın bugün aralıklı olarak devam edeceğini, yüksek kesimlerde ise kara döneceğini belirttiler. 
     Yarından itibaren sıcaklıklarda hissedilir derecede azalmanın beklendiğini bildiren yetkililer, bugün İzmir'de 13 derece olan hava sıcaklığının, yarın 4-5 derece civarında beklendiğini, yarından itibaren gece sıcaklıklarının eksi 2-5 derece arasında gerçekleşeceğini ifade ettiler. 
     İzmir'de fırtına nedeniyle vapur seferleri iptal edildi. Seferlere ne zaman başlanacağının hava şartlarına göre belirleneceği vurgulandı. Vapur seferlerinin iptal edilmesi nedeniyle bazı hatlardaki otobüs seferleri ise artırıldı. 
     Büyükşehir Belediyesi İtfaiye Daire Başkanlığı ekipleri, herhangi bir su baskını ihbarı alınmadığını bildirdiler. Yetkililer, özellikle Mithatpaşa, Narlıdere, Bayraklı ve Karabağlar semtlerinde yollarda trafik akışını etkileyecek düzeyde yoğun su birikintisi oluştuğunu, Yeni Mahalle'deki derede su seviyesinin yükselmesi üzerine, taşma ihtimaline karşı tahliye motoru kurulduğunu kaydettiler. 
     
     DENİZLİ 

     Denizli'de de gece yarısı başlayan fırtına enerji hatlarında arızalara neden oldu. Saatteki hızı 80 kilometreyi bulan fırtına sırasında, binaların çatısından televizyon antenleri ve balkonlardan eşyaların düşmesi sonucu enerji hatlarında arızalar meydana geldi. 
     TEDAŞ Denizli Elektrik Dağıtım Müessesesi yetkilileri, bazı bölgelerde elektrik tellerinin koptuğunu, can ve mal kaybına neden olmaması için buralarda enerji kesintisi yapıldığını belirttiler. 
     Yetkililer, sanayi bölgelerinde durumun normal olduğunu ve düzenli olarak enerji verildiğini ifade ettiler. 
     
</TEXT>
</DOC>
