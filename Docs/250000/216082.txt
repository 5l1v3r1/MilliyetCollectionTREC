<DOC>
<DOCNO> 216082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur33.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den Aytaç Durak için suç duyurusu... 
</HEADLINE>
<TEXT>

     AK Parti Adana İl Başkan Yardımcısı Emrah Tülü, ''ihaleye fesat karıştırdığı'' iddiasıyla Büyükşehir Belediye Başkanı Aytaç Durak ile Genel Sekreter Hasan Gülşen hakkında, Cumhuriyet Savcılığı'na suç duyurusunda bulundu. 
     Tülü, yaptığı açıklamada, kentteki park, bahçe ve orta refüjlerin peyzaj ihalelerinin yüksek bedel teklif eden firmalara verilerek suç işlendiğini öne sürdü. 
     Bir ihalenin, 2 trilyon lira teklif eden iki ayrı firma yerine, 4 trilyon lira teklif edene verildiğini iddia eden Tülü, ''Bu tarihten önceki tüm ihalelerin incelenmesi gerekir. Ayrıca konulan özel şartlarla firmaların ihaleye girmeleri engellenmiştir. Bu şekilde ihaleye fesat karıştırılmakta, haksız menfaat elde edilmektedir'' dedi. 
     
</TEXT>
</DOC>
