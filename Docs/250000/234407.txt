<DOC>
<DOCNO> 234407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/soneko06.html </URL>
<DATE> 2004/04/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Jumbo karides azaldı, fiyatı 100 milyona dayandı... 
</HEADLINE>
<TEXT>

     Dünyada en fazla Akdeniz'de, özellikle de Hatay'ın İskenderun ilçesi ile Mersin'de avlanan jumbo karidesin azalması, kilo fiyatını 100 milyon liraya yükseltti. 
     İskenderunlu balıkçılar, günün ilk ışıklarıyla birlikte açıldıkları denizde, ağlarına biriken balıkları ayıklarken, jumbo karidesin eskisi kadar fazla çıkmamasından yakınıyorlar. 
     Mürekkep balığından, uçan balığa ve kaya balığına kadar çok sayıda balık türü avlayan İskenderunlu balıkçılar, en çok jumbo karides yakalayınca seviniyorlar. 
     Lüks oteller ve lokantalarda kilosu 100-130 milyon liraya satılan ve ''İskenderun'un Jumbo Karidesi'' olarak servis yapılan bu deniz ürünü başka deniz ürünlerinde rastlanmayan lezzeti ile biliniyor. 
     Balıkçılar, Akdeniz'in belirli bölgelerinde yaşayan ve ağırlığı 150 gramı bulan İskenderun Karidesi'nin neslinin tükenmesinden korktuklarını belirttiler. 
     Bu arada, salyasıyla insan derisinde ciddi yaralar açan deniz analarının da son zamanlarda artış gösterdiğine dikkati çeken balıkçılar, yaklaşan deniz sezonu nedeniyle yüzücülerin dikkatli olmasını önerdiler. 
     
</TEXT>
</DOC>
