<DOC>
<DOCNO> 215339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sontur17.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Coşkun Uzanlara müdahale tamamen hukuki 
</HEADLINE>
<TEXT>

     Sanayi ve Ticaret Bakanı Ali Coşkun, Tasarruf Mevduatı Sigorta Fonu TMSF tarafından Uzan Grubu'nun 219 şirketinin yönetimine el konulması işleminin son yasa çerçevesinde tamamen hukuki olduğunu söyledi. 
     Bakan Coşkun, Kütahya Porselen'in Çayyolu'ndaki Arcadium Alışveriş Merkezi'ndeki mağazasının açılışını gerçekleştirdi. Coşkun, daha sonra gazetecilerin Uzan Grubu şirketlerinin yönetimine el konulmasıyla ilgili soruları yanıtladı. 
     Uzun süre Hükümet olarak beklemelerine karşın Uzan Grubu'nun borçlarını ödemek için herhangi bir iyiniyet göstermediğini belirten Coşkun, konunun artık adli makamlara intikal ettiğini, bu yüzden daha fazla bir şey söylemenin doğru olmayacağını bildirdi. 
     Bir gazetecinin Uzan Grubu tarafından yapılanların "linç" girişimi olarak değerlendirildiği ve Cem Uzan'ın "Başbakan'ı Yüce Divan'a göndermekten" söz ettiğini hatırlatması üzerine Coşkun, bu konuda hiç bir şey söylemeyeceğini belirterek, ülke yararına ne varsa onu yapacaklarını kaydetti. Coşkun, "Sadece Uzanlar için değil, kim bu fakir halkın malına mülküne parasına el koyduysa o mutlak suretle cezasını çekecek" dedi. 
     Gazetecilerin bu konunun seçim malzemesi olarak kullanılıp kullanılmayacağını sormaları üzerine de Coşkun, "Hayır. Tesadüfen seçim öncesine rastladıysa bu planlanmış bir şey değil" yanıtını verdi. 
     
</TEXT>
</DOC>
