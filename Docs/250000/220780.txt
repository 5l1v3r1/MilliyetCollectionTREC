<DOC>
<DOCNO> 220780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo25.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da Kaan Dobra Elazığ maçında yok... 
</HEADLINE>
<TEXT>

     Beşiktaş'ta Trabzonspor ile yapılan lig maçında sağ ayak bileğinden sakatlanan Kaan Dobra'nın hafta sonundaki Elazığspor karşılaşmasında forma giyemeyeceği açıklandı. 
     Kulüp doktoru Ayhan Optur, bugün Memorial Hastanesi'nde MR'ı çekilen Kaan Dobra'nın sağ ayak bileğinde ödem oluştuğunu, sağ üst adalesinde de zedelenme olduğunu belirterek, bu futbolcunun Elazığspor karşısında forma giyemeyeceğini söyledi. 
     Optur, belinde sakatlığı bulunan ve tomografisi çekilen Ahmet Yıldırım'ın belinde zedelenme olduğunu belirterek, ''Ahmet'i 2-3 gün dinlendireceğiz. Daha sonra takıma vereceğiz'' dedi. 
     Bu arada, bugünü dinlenerek geçiren futbolcular, yarın akşam yapacakları idmanla Elazığspor maçının hazırlıklarına başlayacak. 
     
</TEXT>
</DOC>
