<DOC>
<DOCNO> 240818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/ekonomi/eko03.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FT Türkiye kaygılandırıyor 
</HEADLINE>
<TEXT>


Financial Times Türkiye'nin AB sürecinde önünde tümsekler bulunduğunu, bu nedenle de yatırımcıyı en çok kaygılandıran ülke haline geldiğini yazdı 

EKONOMİ SERVİSİ 

Financial Times, dün yayınladığı bir yorum yazıda, Türkiye'nin gelişmekte olan ülkeler içinde en çok kaygı duyulan pazar haline geldiğini yazdı. 'Türkiye Avrupa Birliği AB yolunda tümseklerle karşılaşıyor' başlıklı yazıda ABD'nin faizleri artıracağına yönelik beklentilerle, tüm yükselen piyasaların düşüş içine girdiği ancak bu piyasalar arasında yatırımcıları en çok kaygılandıranın Türkiye olduğu belirtildi. Türkiye'nin AB üyeliği konusunda iyimser olanların 2004 Aralık ayı için parmaklarını çapraz yaparak beklediklerini belirten gazetedeki yorum, işlerin iyiye gitme kadar kötüye gitme ihtimalinin de yüksek olduğunu üzerinde yoğunlaştı. AB liderlerinin Türkiye'ye 'koşullu tarih' vermesinin beklendiğini öne süren FT, cevap bekleyen asıl sorunun 'Türkiye'nin AB sürecinin dönülmez olup olmadığıdır' yorumuna yer verdi. 

Müzakereler 2007'de 
AB'nin Türkiye konusunda iyi niyetli olduğu yönünde piyasaları ikna etmesi gerektiği vurgulanan yazıda Başbakan Tayyip Erdoğan'ın yatırımcılar üzerinde iyi bir izlenim bıraktığı ve sürekli öğrendiği belirtildi. 
Yazıda, Fransız hükümetinin Türkiye'ye Cezayir ve Fas ile birlikte "ortaklık statüsü" vermeyi yeğleyeceğini belirtirken, üyeliğin ancak 10 - 15 yıl sonra gerçekleşebileceği üzerinde duruldu. Ayrıca Türkiye'nin büyüklüğü, müslüman olması ve girmesi halinde elde edeceği oy çokluğu nedeniyle birliğin hiçbir ülkesi tarafından istenmediği belirtildi. Buna karşın, Türkiye'nin Aralık'ta müzakere için tarih almasının büyük bir olasılıkla 2007 için beklenebileceği, ancak katılma tarihini oldukça geriye itecek koşullara bağlı bir tarih verilebileceği iddia edildi. 

'AB yatırımcıları ikna etmeli' AB liderlerinin, Türkiye'nin üyelik sürecine ilişkin olarak iyi niyetli olduğu konusunda piyasaları ikna etmesi gerektiği belirtilerek AB liderlerinin başarılı olması ve Başbakan Erdoğan'ın fazla bir tepki göstermemesi için teşviklerin olması halinde 'koşullu bir tarih'in verilmesinin fazla bir sorun yaratmayacağı öne sürüldü. Türkiye'nin Kuzey Irak'ta yapıcı bir rol oynadığı belirtilen yazıda, Irak'taki olumsuz gelişmeler nedeniyle ABD'nin tek Müslüman NATO müttefikinin öneminin arttığını savundu. 


</TEXT>
</DOC>
