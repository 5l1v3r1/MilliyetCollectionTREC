<DOC>
<DOCNO> 240582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/ekonomi/eko02.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'de haksız kazanç davası açıldı 
</HEADLINE>
<TEXT>


Petkim'in döviz alım - satımında kurumu zarara uğrattıkları gerekçesiyle aralarında İktisat Bankası'nın eski sahibi Aksoy'un da olduğu banka ve Petkim yöneticileri hakkında dava açıldı 

İZMİR DHA 

Petkim'in dört eski yöneticisi ve el konulan İktisat Bankası'nın eski sahibi Erol Aksoy'un da aralarında bulunduğu 28 bankacı hakkında, ihaleyle yapılan döviz alımlarında yüksek kur uygulayıp kurumu zarara uğrattıkları, aradaki farkı da paylaştıkları gerekçesiyle dava açıldı. Haksız kazanç iddia edilen bankacılar arasında Toprakbank ve Tekstilbank'ın yöneticileri de bulunuyor. 
Müfettişlerin yaptığı incelemede, 1993 - 1998 yılları arasında görevde bulunan, Petkim'in eski muhasebe müdür yardımcısı Veli Güray, finansman müdür yardımcısı Bahri Karaağaçlıoğlu, finansman müdürlüğü şeflerinden Bilal Arıkan, mali işler grup müdürü Ahmet İlhan Öztok ve Şubat 2003'te vefat eden eski finasman müdürü Ersin Güngör'ün, yurtdışı alımlara aracılık edilmesinde uygulanacak kurlar için yapılan ihaleyi kazanan bankaların yöneticileriyle ortak hareket edip, taahhüt edilenin üzerinde yüksek kur uygulamalarına göz yumdukları kanaatine varıldı. 

Kese içinde altın 
Bu yolla kendilerine yüzbinlerce dolarlık menfaat sağladıkları, kendilerine zaman zaman bankalardan kese içinde altın ve nakit para gönderildiği, ihaleyi kazanan bankaların da haksız kazanç sağladıkları, Petkim'i trilyonlarca lira zarara uğratıldığı iddiasıyla suç duyurusunda bulunuldu. 
İzmir Cumhuriyet Başsavcılığı, şikayet üzerine Petkim'in o dönem çalıştığı Toprakbank, Tekstilbank ve İktisat Bankası'nda inceleme yaptırdı. Toprakbank İzmir Şubesi'nin bazı ihalelerde taahhüt edilenin üzerindeki döviz satış kurundan işlem yaptığı, işlemlerden öngörülmemesine karşın komisyon alındığı öne sürüldü. Şubenin gelir hesaplarına kaydedilen bu paralardan bir kısmının, adı geçen Petkim yöneticilerine verildiği, faizsiz krediler kullandırıldığı, bazı özel harcamalarının banka hesaplarından karşılandığı iddia edildi. 
Bankanın o dönemdeki şube müdürleri Murat Rüştü Oktar, Atakan Üstüner ve Ayhan Aydın'ın bu durumu organize ettikleri, bankanın Ege Bölge Müdürü Nadir Çopur'un işlemlere onay verdiği iddia edildi. 
Tekstilbank İzmir Şubesi'nden de, adı geçen Petkim yöneticilerine faizsiz ve usulsüz krediler açıldığı yolunda bilgilere ulaşıldı. Bu işlemler sırasında bankanın İzmir Şubesi müdürünün Toprakbank'tan gelen Oktar olduğuna dikkat çekildi. 

28 bankacı hakkında 20'şer yıl hapis isteniyor Müfettişler, İktisat Bankası'nın kazandığı ihalelerde de benzer uygulamaların yapıldığı görüşüne vardı. Bu bankanın İzmir Şubesi müdürleri Serdar Yurdakul, Uğur Özusta, Orhan Timurhan ve Üneri Okşan'ın görev yaptıkları dönemlerde işlemleri organize ettiği, o yıllarda görev yapan banka genel müdürlerinden Roy Gevrek, İsmail Emen, genel müdür yardımcıları Sinan Demirdöğen, Fikret Güler, Fahri Bahçıvanoğlu, Bahri Uğraş, pazarlama koordinatörü Nuri Cerrahoğlu, Canan Fergan'ın işlemleri onayladıkları öne sürüldü. Bankanın eski sahibi Erol Aksoy ile yönetim kurulu üyelerinden Gürbüz Tümay'ın da, şube müdürlerinden Uğur Özusta hakkında 1996'da yapılan banka içi soruşturmada, Petkim'le ilgili usulsüzlüklerin ortaya çıkmasına rağmen bu duruma gözyumdukları iddia edildi. 

Ağır cezada görülecek 
Bu soruşturmanın ardından Petkim'i trilyonlarca lira zarara uğratmakla suçlanan yöneticilerinden dört kişiyle aralarında Erol Aksoy'un da bulunduğu 28 bankacı hakkında, "ihtilasen zimmet", "sahte resmi evrak düzenlemek" ve "sahte belge kullanmak" suçlamasıyla 20'şer yıl hapis cezasına çarptırılmaları istemiyle Ağır Ceza Mahkemesi'nde dava açıldı. 


</TEXT>
</DOC>
