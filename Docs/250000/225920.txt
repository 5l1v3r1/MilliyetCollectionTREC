<DOC>
<DOCNO> 225920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur14.html </URL>
<DATE> 2004/03/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kırıkkale Makine Kimya fabrikasında, 35 kişi birden zehirlendi 
</HEADLINE>
<TEXT>

     Kırıkkale, Makina Kimya Endüstri Kurumu MKEK Mühimmat Fabrikası'nda çalışan ve zehirlendikleri tahmin edilen 35 işçi, SSK Kırıkkale Hastanesi'nde müşahede altına alındı. 
     Edindiği bilgiye göre, işçiler, bu sabah fabrikaya geldiklerinde, baş dönmesi ve ishal şikayeti üzerine hastaneye sevk edildiler. Zehirlenen işçilere, serum tedavisi uygulanmaya başlandı. İşçilerin dün yedikleri öğle yemeğinden zehirlenmiş olabilecekleri belirtildi. 
     MKE Kurumu Mühimmat Fabrikası Müdürü Fabrika Müdürü Mustafa Sürmen, AA muhabirine yaptığı açıklamada, fabrikada tek vardiyada 1400 memur-işçi kadrosu bulunduğunu, dünkü yemekten ise kendisi dahil tüm personelin yediğini söyledi. Sürmen, yemekten alınan numunelerin Hıfzısıhha Kurumu'na gönderildiğini de ifade etti. 
     Dünkü öğle yemeğinde çorba, tavuk, pilaki ve ayran olduğunu hatırlatan Sürmen, yemeklerin ''fabrikadaki hekimler tarafından tahlil edildikten sonra servise verildiğini'' söyledi. Sürmen, işçilerin geceden bu yana rahatsızlandıklarını da kaydetti. 
     SSK Kırıkkale Hastane yetkilileri, zehirlenmenin nedeninin Ankara Hıfzısıhha'dan gelecek raporlardan sonra anlaşılacağını bildirdiler. 
     MKE Kurumu işyerleri yetkilisi ve Çelik İş Sendikası Kırıkkale Şube Başkanı Hamza Akbal da hastanede, tahlil sonucunu beklediklerini söyledi. 
     Serum verilen işçiler, geceden itibaren baş dönmesi ve ishal şikayetleri olduğunu, sabah bu şikayetlerinin arttığını ifade ettiler. 
     Hastaneye kaldırılan işçilerin büyük bölümünün, Mühimmat Fabrikası Tapa işletmesi işçileri olduğu da belirtildi. 
     
</TEXT>
</DOC>
