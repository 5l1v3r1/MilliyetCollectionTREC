<DOC>
<DOCNO> 233452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun62.html </URL>
<DATE> 2004/04/21/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Miller "İspanya'nın Irak'tan askarini çekmesi göz ardı edilemez" 
</HEADLINE>
<TEXT>

     İspanya'nın ardından Polonya'nın da askerlerini Irak'tan çekmeyi planladığı bildirildi. 
     Polonya Haber Ajansına PAP bir açıklama yapan Başbakan Lezsek Miller, İspanya'nın askerlerini Irak'tan çekmesinin ''göz ardı edilemeyeceğini'' söyledi. 
     Polonya askerlerinin çekilmesine ilişkin bir tarih vermeyen Başbakan Miller, ''Acele karar vermek istemiyoruz, ancak İspanya'nın ve diğer bazı ülkelerin askerlerini çekme kararını göz ardı edemeyiz. Görüşüp düşündükten sonra nihai kararımızı vereceğiz'' dedi. 
     İspanya, Honduras ve Dominik Cumhuriyeti'nin Irak'taki askerlerini çekme kararı verdiklerini anımsatan siyasi gözlemciler, Polonya Başbakanı Miller'in açıklamasının da ''Polonya'nın Irak'taki misyonunu tamamladığı'' şeklinde değerlendirilmesi gerektiğini belirtiyorlar. 
     Bu arada Polonya hükümet sözcüsü Marcin Kaszuba, Associated Press'e verdiği demeçte, Başbakan Miller'in İspanya'nın askerlerini Irak'tan çekmesinin ''göz ardı edilemeyeceği'' yönündeki açıklamasına rağmen, ülkesinin Irak'tan asker çekmeyi düşünmediğini söyledi. 
     Kaszuba, ''Polonya, durum istikrara kavuşuncaya, gerektiği kadar Irak'ta kalacak. Polonya, Irak'tan asker çekmeyi düşünmedi ve düşünmüyor'' diye konuştu. 
     Marcin Kaszuba, Miller'in açıklamasının, hükümetin Irak'taki Polonya askerlerinin sayısının artırılmamasına yönelik tavrının yinelenmesi olduğunu da sözlerine ekledi. 
     Polonya'nın Irak'ta görev yapan 2 bin 400 askeri bulunuyor. 
     
</TEXT>
</DOC>
