<DOC>
<DOCNO> 238231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur29.html </URL>
<DATE> 2004/05/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Seda Sayan'ın kardeşi için tahliye kararı .. 
</HEADLINE>
<TEXT>

     Sanatçı Seda Sayan'ın ''Sedat Sayan'' olarak tanınan kardeşi Selahattin Gürsaçer, ''müessir fiil'', ''mütecaviz sarhoşluk'' ve ''ruhsatsız silah taşımak'' suçlarından tutuklu olarak yargılandığı davada tahliye oldu. 
     İstanbul 13. Asliye Ceza Mahkemesi'ndeki duruşmaya, tutuklu sanık Selahattin Gürsaçer katıldı. 
     Duruşmada, tanık olarak dinlenen Murat Oruç, olay günü şikayetçi Erkan Yılmaz'ın ofise sarhoş olarak geldiğini ve Gürsaçer'den para istediğini anlatarak, ''Selahattin yanıma gelerek, 'Erkan sarhoş. Başına bir iş açmasın. 50 milyon lira verelim' dedi'' şeklinde konuştu. 
     Erkan Yılmaz ile Selahattin Gürsaçer'in ofisten birlikte ayrıldıklarını söyleyen Oruç, Gürsaçer'in daha sonra kendisini arayarak, ''Verdiği parayı Erkan Yılmaz'ın beğenmediğini, kendisine saldırdığını, korkutmak için ateş ettiğini, ancak Yılmaz'ın vurulmuş olabileceğini'' söylediğini anlattı. 
     Selahattin Gürsaçer'in suçun vasfı ve delil durumu gözönüne alınarak tahliyesine karar veren hakim, eksikliklerin giderilmesi için duruşmayı erteledi. 
     
     İDDİANAMEDEN 

     İstanbul Cumhuriyet Başsavcılığı'nca hazırlanan iddianamede, sanık Gürsaçer'in, 27 Ekim 2003 tarihinde 34 BF 5152 plakalı ciple Levent Çilekli Caddesi üzerinde seyir halindeyken araçta bulunan Erkan Yılmaz'la tartışmaya başladıkları, tartışmanın kavgaya dönüşmesi üzerine Gürsaçer'in ruhsatsız silahıyla Yılmaz'ın ayaklarına ateş ettiği anlatılıyor. 
     İddianamede, Gürsaçer'in ''müessir fiil'', ''mütecaviz sarhoşluk'' ve ''ruhsatsız silah taşımak'' suçlarından 2 ile 4 yıl 8 ay arasında hapis cezasına çarptırılması isteniyor. 
     
</TEXT>
</DOC>
