<DOC>
<DOCNO> 245050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy17.html </URL>
<DATE> 2004/06/03/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Ecevit'in halefi Sezer destek turlarına başladı... 
</HEADLINE>
<TEXT>

     DSP Genel Başkan Yardımcısı Zeki Sezer, ''Ecevit'in fikirleri her zaman öncümüz olacak'' dedi. 
     Demokratik Sol Parti'nin 25 Temmuz'da yapılacak Olağan Genel Kurultayı öncesi genel başkanlığa aday olan DSP Genel Başkan Yardımcısı Zeki Sezer destek gezilerine başladı. 
     DSP'nin çeşitli kademelerinde görev yapan ve şu anda genel başkan yardımcılığı görevinde bulunan Zeki Sezer, destek turları kapsamında ilk olarak Bolu'yu ziyaret etti. 
     DSP Bolu İl Başkanlığı binasında partilileri ile buluşan Sezer, partililerine yaptığı konuşmada, DSP'nin olağan genel kurultayından sonra çok büyük bir ivme kaydedeceğini iddia ederek, ''Demokratik Sol Parti kurulduğu günden bugüne kadar çok büyük başarılara imza atmış, demokrasi ve ulusal birlik ve beraberlik bilincinin gelişmesinde katkı sağlamıştır. Bundan sonra Türkiye'nin DSP'ye her zamankinden çok daha fazla ihtiyacı var. Çünkü DSP Türkiye'de fikirsel olarak çok büyük bir varlıktır'' dedi. 
     Konuşmasında Ak Parti hükümetini de eleştiren Sezer, ''Ak Parti Hükümeti Türkiye'ye yatırım anlamında bir şey kazandırmadı. İşsizliğin azaltılması için çok büyük önem taşıyan yatırımların yapılmaması, ülkemizi ekonomik açıdan büyük bir çıkmazın içine soktu. Ancak bizler bundan sonra hükümeti eleştirmekle kalmayıp, yeni politikalar üreterek üzerine gideceğiz'' diye konuştu. 
     25 Temmuz'da yapılacak Olağan Genel Kurultay sonrası genel başkanlık görevine veda edecek olan Bülent Ecevit'in fikirlerinin Demokratik Sol Parti yönetiminde her zaman etkili olacağını söyleyen Sezer, şöyle konuştu 
     ''Benim Genel Başkanlığa aday olmam konusunda partililere tavsiyelerde bulunan Genel Başkanımız Bülent Ecevit'in partimize fikir katkısı her zaman devam edecektir. Bülent Ecevit'in fikirleri her zaman öncümüz olacaktır. Demokratik Sol Parti bundan böyle sadece solun değil, Türkiye' nin en güçlü partisi olacaktır.'' Sezer'in açıklamalarından sonra toplantı basına kapalı olarak, devam etti. 
     
</TEXT>
</DOC>
