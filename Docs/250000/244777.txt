<DOC>
<DOCNO> 244777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo20.html </URL>
<DATE> 2004/06/02/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Ankaraspor'da Samet Aybaba dönemi... 
</HEADLINE>
<TEXT>

     Büyükşehir Belediyesi Ankaraspor'da, teknik direktörlüğe Samet Aybaba getirildi. Türkiye Spor Yazarları Derneği TSYD Ankara Şubesi'nde gerçekleştirilen törende konuşan Büyükşehir Belediye Başkanı Melih Gökçek, Samet Aybaba'nın deneyimli bir teknik adam olduğunu belirterek, ''Yeni kadro ve antrenörümüzle ilk senemizde ligden düşmemek için mücadele edeceğiz. Hedefimiz 4 sene sonra şampiyon olmak'' dedi. 
     Gökçek, büyük ücretler ödeyerek futbolcu transfer etmeyeceklerini ifade ederek, ''Önemli olan pahalı oyuncu almak değil, birbiriyle anlaşabilen bir kadro meydana getirmek. Diğer Anadolu kulüpleri gibi makul ölçülerde uygun futbolcular alacağız'' diye konuştu. 
     Köklü ve kendi ayakları üzerinde durabilen bir kulüp oluşturmak istediğini vurgulayan Gökçek, mevcut kanundaki yeni düzenlemeye göre belediye başkanlarının kulüp başkanı olamadığını ve kendisinin Başkent ekibine manevi destek vereceğini kaydetti. 
     Gökçek, bu sezon Birinci Süper Lig'deki maçlarını Aktepe Stadı'nda oynayacaklarına dikkati çekerek, ''Önümüzdeki yıl için yeni bir stat yapmayı düşünüyoruz. Bu yıl benim için hasılat önemli değil, ligde kalmak önemli'' dedi. 
     
     AYBABA ''LİGİ KALDIRABİLECEK BİR YAPIMIZ YOK'' 
     Teknik Direktör Samet Aybaba ise uzun bir dinlenme döneminden sonra Büyükşehir Belediyesi Ankaraspor ile anlaştığını dile getirerek, ''Yeni ve büyük hedeflerimiz var. Bunları zamanla hayata geçireceğiz. Takımın oturmuş bir kadrosu ve ligi kaldırabilecek bir yapısı yok. İlk senemizde ligde kalmaya çalışacağız'' ifadelerini kullandı. Aybaba, transfer politikasına da değinerek, yerli ve yabancı çok sayıda yeni oyuncu alacaklarını, yabancı kontenjanın tamamını kullanacaklarını söyledi. 
     Futbolcuların 25 Haziran'da toplanacağını kaydeden Aybaba, 27 Haziran'da kampa gireceklerini belirtti. 
     
</TEXT>
</DOC>
