<DOC>
<DOCNO> 220363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/dunya/adun.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu sandık başında 
</HEADLINE>
<TEXT>
   Gel de seçme 
   Yunanistan'da başbakan adayları Papandreu ve Karamanlis, bugün sandıkta hesaplaşıyor. Eski top modeller, sinema oyuncuları partilerin seçim kozları arasında yer alıyor 
      Yorgo Kırbaki Atİna 

   
   Yunanistan'da muhalefetteki Yeni Demokrasi Partisi'nin 48 yaşındaki lideri Kostas Karamanlis ve iktidar partisi PASOK'un 52 yaşındaki lideri Yorgo Papandreu bugün sandık başına giden Yunanlılara değişiklik vaat etti. Bu hemen gerçekleşecek bir vaat, çünkü hangisi kazanırsa kazansın, Yunanistan uzun yıllar sonra ilk kez genç bir başbakana kavuşacak. 
   Bunun yanı sıra Karamanlis de Papandreu da vaat ettikleri değişikliği en azından dış görünüm açısından, seçim listelerine yansıttı. Tanınmış tiyatro sanatçıları, sporcular, mankenler ve güzellikleriyle mankenleri aratmayan genç kadın adaylar PASOK ve Yeni Demokrasi'nin aday listelerinde yer aldı. 
   
   Listelerde şuh güzeller 
   Güzel gözleriyle çok can yakan tiyatrocu Ancela Gereku, Korfu Adası'ndan PASOK'un adayı. PASOK'un Atina'daki ağır toplarından birisi de yine tiyatro sanatçısı Pepi Zuni. Bu sezon gösterilen ve Yunan televizyonlarında reyting rekoru kıran "Gözlerini Kapat" adlı dizide Zuni, kocasını genç bir erkekle aldatan kadını oynuyor. 
   Yeni Demokrasi Atina'da, eski top model Elena Kundura'yı aday göstererek PASOK'a cevap verdi. 15 yıl önce Japon Shiseido kozmetiğin reklamlarında rol alarak uluslararası alanda ün yapan Kundura seçimlerde iddialı. Kundura, bir kadın dergisinin yayın yönetmeni. 
   
   Basketçiler de var 
   Yunanlı erkekler televizyonlarda PASOK'tan Elena Kaili ile Yeni Demokrasi'den Eleni Rapti'nin tartışma programı başlar başlamaz ekrana kilitleniyor, başka hiçbir program izlenmiyor. Yunan başkentinde konu iki genç politikacıdan açıldığında erkekler, "onlara canımız feda" diyorlar. 
   Yeni Demokrasi'nin bir diğer kozu ise çingenelerin kralı sayılan ses sanatçısı bestek r Vasilis Paiteris. Parti yetkilileri, Paiteris'ten 15 bin oy bekliyor. 
   Yunanistan'da en çok sevilen spor dalı olan basketbol da seçimlere damgasını vuruyor. PASOK'ta eski milli basketbolcu Panayotis Fasulas ile Kostas Patavukas aday. Yeni Demokrasi'nin kozu basketbol milli takımının eski koçu Yiannis İoannidis. 
   
   Galibi Kıbrıs terletecek    Yunanistan'da yeni hükümetin ele alacağı ilk konu Kıbrıs olacak. New York'ta varılan mutabakat çerçevesinde 22 - 29 Mart tarihleri arasında Kıbrıs'taki iki toplumun yanı sıra Yunanistan ve Türkiye'nin katılımı ile dörtlü toplantı gerçekleştirilecek. Seçimde iki büyük partinin yanı sıra Yunanistan Komünist Partisi KKE ve Sol Koalisyon'un yüzde 3'lük barajı aşarak 300 üyeli parlamentoya girme şansları bulunuyor. Yeni Demokrasi'den kopan aşırı sağcı LAOS ile PASOK'tan ayrılan DİKKİ'nin parlamentoya girme şansı bulunmuyor ama toplayacakları oylar seçim sonucunu etkileyecek. 
   Seçimlere Batı Trakya'dan 11 Türk milletvekili adayı da katılıyor. 
   
   
</TEXT>
</DOC>
