<DOC>
<DOCNO> 220354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur46.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Futbolcu Mecnur Çolak, polise kaçırılmak istendiğini bildirdi 
</HEADLINE>
<TEXT>

     Eski futbolcu Mecnur Çolak, polise başvurarak kaçırılmak istendiğini bildirdi. 
     İstanbul Emniyet Müdürlüğü yetkililerinden alınan bilgiye göre, dün akşam saatlerinde polise başvuran Çolak, kaçırılmak istendiğini kaydetti. 
     Çolak'ın polise verdiği ifadede, Büyükdere Caddesi'nden Maslak yönüne giderken aracının önünün plakasını alamadığı bir otomobil tarafından kesildiğini söylediği belirtildi. 
     İçinde 4 kişi bulunan otomobilden inen silahlı 2 kişinin yanına geldiğini ifade eden Çolak'ın, ''Bizi niye şikayet ettin'' diyen bu kişilerle bir süre tartıştıklarını ve kendisinden para istendiğini söylediği kaydedildi. 
     Çolak'ın ifadesinde, cep telefonu ile üzerinde bulunan bir miktar parasını bu kişilere verdiğini, daha sonra buradan bir fırsatını bulup otomobiliyle kaçtığını anlattığı belirtildi. 
     Çolak'ın, bu kişilerden biri hakkında, daha önce kendisinden tehditle para istediği gerekçesiyle ilgili birimlere şikayette bulunduğunu söylediği öğrenildi. 
     Yetkililer, konuya ilişkin çalışma başlatıldığını bildirdi. 
     
</TEXT>
</DOC>
