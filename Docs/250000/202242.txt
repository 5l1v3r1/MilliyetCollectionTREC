<DOC>
<DOCNO> 202242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/soneko14.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     KKTC'deki seçim sonuçlarının belli olması ve Irak'ın devrik Devlet Başkanı Saddam Hüseyin'in yakalanmasının ardından yükselişle açılan Borsa'da bu hafta, KKTC seçimi, Hazine ihaleleri ve IMF İcra Direktörleri Kurulu toplantısından çıkacak sonuçlar yakından izlenecek. 
     Başkent Menkul Değerler A.Ş. Pazarlama Yönetmeni Kenan Demiral, yaptığı değerlendirmede, İMKB Ulusal 100 endeksinin geçtiğimiz haftayı yılın en yüksek seviyesi olan 16,955.20 puandan tamamladığını kaydetti. 
     Özellikle Doğan Holding, Yapı Kredi Bankası, Garanti Bankası ve Ereğli hisselerine yoğun para girişi yaşanırken, diğer hisselerde aynı ölçüde hareketlilik gözlenmediğini belirten Demiral, geçen hafta Bankalar Kanunu, Tüpraş özelleştirmesi ve KKTC'deki seçimlerle ilgili gelişmelerin yakından izlendiğini dile getirdi. 
     Demiral, bu haftaya ilişkin olarak da şu görüşleri aktardı 
     ''Öncelikle, IMF'nin istediği yasal düzenlemelerin yapılmış olmasının 18 Aralık'ta yapılacak IMF İcra Direktörleri Kurulu toplantısından çıkabilecek sonuçları olumlu etkileyeceğini söyleyebiliriz. Dolayısıyla toplantıdan sonra kotasyon indirimi olasılığı hayli güçlenmiş durumda. 
     KKTC'de yapılan seçimlerin olumsuz algılanamayacak ilk sonuçlarından sonra, piyasanın bu seçimleri algılayış biçiminin endeksi ciddi şekilde etkilemesini beklemiyoruz. 
     Ayrıca, ABD tarafından Saddam Hüseyin'in hafta sonu yakalanması da piyasaları olumlu yönde etkileyecektir. Yarın yapılacak Hazine'nin tahvil ihalesi, piyasalar açısından gösterge olacaktır.'' Demiral, Cuma günü sert yükselişle 16,750 direncinin üzerinde, 16.955.40 puan seviyesinden kapanan endekste, orta vadede realizasyonlardan daha çok yükseliş eğiliminin ağır bastığını belirtti. 
     Hazine tarafından yarın biri 91 gün vadeli Türk Lirası cinsinden iskontolu referans bono, ayrıca, 700 gün vadeli 6 ayda bir yüzde 12.5 faiz ödemeli Türk Lirası cinsinden devlet tahvili ihalesi yapılacak. 
     
</TEXT>
</DOC>
