<DOC>
<DOCNO> 213143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur29.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü yönetmen Suha Arın toprağa verildi 
</HEADLINE>
<TEXT>

     Tedavi gördüğü Haseki Hastanesi'nde vefat eden yönetmen Suha Arın, İstanbul'da toprağa verildi. 
     Türk belgesel sinemasının ünlü yönetmenlerinden Suha Arın için Bebek Camii'nde kılınan cenaze namazından önce annesi Bedia Arın, kardeşleri Reha ve Sema Arın, taziyeleri kabul etti. 
     Cenaze törenine, Hakan Aytekin, İsmet Arasan, Bilgin Adalı, Yalçın Yelence, Kemal Sevimli ve Nadir Göktürk'ün de aralarında bulunduğu yönetmenler, sinemacılar, iletişim fakültelerinden öğretim üyeleri, Arın'ın öğrencileri ve vatandaşlar katıldılar. 
     Törene çelenk gönderenler arasında, Suha Arın'ın 1976 yılında yaptığı ''Safranbolu'da Zaman'' belgeseliyle tanıtımına büyük katkıda bulunduğu Safranbolu Kaymakamlığı ve Belediyesi de yer aldı. 
     Arın'ın cenazesi, Bebek Camii'nde kılınan namazın ardından götürüldüğü Aşiyan Mezarlığı'nda defnedildi. 
     
     ''TÜRKİYE, BELGESEL ALANINDA BABASINI KAYBETTİ'' 
     Bu arada, Sinema Yazarları Derneği SİYAD Genel Başkanı Atilla Dorsay, basın mensuplarına yaptığı açıklamada, şunları söyledi 
     ''Türkiye, belgesel alanında babasını kaybetti. Türkiye'de belgesel yapmak isteyenlere şevkini, tadını, tuzunu veren, seyircilere bu zevki aşılayan kişi Suha Arın'dı. Arın, 1960-70'li yıllarda 'Safranbolu'da Zaman', 'Urartu'nun İki Mevsimi', 'Kula'da Üç Gün' gibi filmlerini yaptığında biz şaşkına döndük. 
     Mütevazı bir insandı, hep gölgede yaşadı. Türkiye, birçok değerini olduğu gibi onu da yeterince topluma tanıtamadı. Çok üzgünüm.'' Yönetmen Yalçın Yelence de Arın hakkındaki duygu ve görüşlerini, cami avlusunda dağıtılan metin aracılığıyla şöyle aktardı 
     ''Aydın, aydınlık bir insandın her şeyden önce. Duygu yüklü, duygusal, bilim yüklü, bilimsel doğrulardan yana bir insandın. Geride bıraktığın 40'dan fazla belgesel bunun net kanıtlarıdır. Hakkari yaylalarının buzlu soğuk sularını paylaştık seninle. Safranbolu'nun kırılmak üzere yosun tutmuş kiremitlerini ve kaderini, her tuttuğu altın olacak diye bilinen Frigya Kralı Midas'ın ölüme binlerce senenin ardından direnen düşsel gerçekliğini, Urartu'nun Van Gölü'nde kanlı kılıçlar yıkanarak kutsanan kaderini, Tahtacı Fatma'nın doğaya ve toplumsal gerçeklere direnen yaşamını paylaştık. Likya kadınlarının doğaya direnen mitolojik cesaretini... Sonrasında bize gösterdiğin her şeyi... Yolumuzu aydınlat ve hep sınıflarda öğrencilerinin karşısında ol. Seni çok seviyoruz.'' 
     
     BOL ÖDÜLLÜ YÖNETMENDİ... 
     Balıkesir'de 1942 yılında doğan Suha Arın, ilk, orta ve lise öğrenimini Ankara'da tamamladı. 1965'te ABD'ye giderek Washington D.C. Howard University'de Sinema Televizyon Yapımcılığı ve Yönetmenliği'nde lisans ve The American University'de Kitle Haberleşmesi-Hükümet ve Kamu Enformasyonu dalında yüksek lisans eğitimi aldı. 
     Ulusal ve uluslararası ödüle layık görülen 40'ı aşkın belgesel filmi bulunan Arın, 1973-1983 yılları arasında Ankara Üniversitesi Basın-Yayın Yüksek Okulu'nda öğretim görevlisi olarak da çalıştı. 
     Arın, Mimar Sinan Üniversitesi, İstanbul Üniversitesi, International American University, Liverpool John Moores University, Beykent Üniversitesi, Marmara Üniversitesi, Maltepe Üniversitesi ve Yeditepe Üniversitesi'nde de ders verdi. 
     Suha Arın'ın bazı belgesel filmleri şöyle 
     Trafik Emniyeti 1964 , Başkent Ankara 1964 , Pride-Gurur 1968 , Hattiler'den Hititler'e 1974 , Sessiz Emekçiler 1974 , Affın Ardından 1974 , Kaygı Kuyuları 1975 , Bir Yuva Dağılıyor 1975 , Midas'ın Dünyası 1975 , Safranbolu'da Zaman 1976 , Urartu'nun İki Mevsimi 1977 , İstanbul'un Çağırdığı Su 1977 , Likya'nın Sönmeyen Ateşi 1977 , Yörük Elif 1978 , Tahtacı Fatma 1979 , Kapalıçarşı'da 40 Bin Adım 1980 , Aşık Ali İzzet Özkan 1980 , Cemal Reşit Rey 1980 , Dolmabahçe ve Atatürk 1981 , Anadolu'nun Petrol Yolu, Kula'da Üç Gün 1983 , Kariye 1984 , Anadolu'da Konutun Öyküsü 1984 , Camın Teri 1985 , Fırat Göl Olurken 1985-Hasan Özgen'le ortak , Eski Evler Eski Ustalar 1986-1988 , Dünya Durdukça-Mimar Sinan 1988 , Mimar Sinan'ın Anıları 1989 , Hüseyin Anka ile Sinan'ı Yeniden Yorumlamak 1990 , Topkapı Sarayı 1991 , Ayasofya 1991 , Altın Kent İstanbul 1996-Hakan Aytekin'le ortak çalışma , Kıbrıs'ta Bir Özgürlük Anıtı 1997 , Denktaş'ın Fotoğrafları 1997 , Küçük Asya'nın On Rengi-Türkiye Film Yapım Kılavuzu 2000 . 
     
     ÖDÜLLERİ 
     Ünlü yönetmen Arın'ın aldığı ödüller ve eserleri de şunlar 
     ''Safranbolu'da Zaman'', Antalya Film Festivali Altın Portakal Ödülü 1977 . 
     ''Urartu'nun İki Mevsimi'', Sedat Simavi Vakfı Kitle Haberleşmesi Büyük Ödülü 1978 . 
     ''Tahtacı Fatma'', III. Uluslararası Balkan Film Festivali birincilik ödülü, Şam Uluslararası Film Festivali Gümüş Kılıç ödülü, Antalya Film Festivali Altın Portakal Ödülü 1979 . 
     ''Kula'da Üç Gün'', Antalya Film Festivali Altın Portakal Ödülü 1983 . 
     ''Kapalıçarşı'da 40 Bin Adım'', Viyana Turizm Filmleri Yarışması Jüri Şeref Ödülü 1985 . 
     ''Dünya Durdukça-Mimar Sinan'', Bordeaux Uluslararası Şehir Planlaması ve Mimari Filmler Yarışması Avrupa Konseyi Özel Ödülü, UNESCO Uluslararası Sanat Filmleri Yarışması Mimarlık Ödülü 1990 . 
     İFSAK Yılın Sinema Ödülü 1998 . 
     TÜRSAK ve Tarih vakıfları Emek Ödülü 1998 . 
     Dünya Kitle İletişim Vakfı Aziz Nesin Emek Ödülü 2000 . 
     
</TEXT>
</DOC>
