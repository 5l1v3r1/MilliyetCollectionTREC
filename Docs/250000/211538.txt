<DOC>
<DOCNO> 211538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur11.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda yola çıkacak sürücülere bakandan uyarılar... 
</HEADLINE>
<TEXT>

     Başbakan Vekili Abdüllatif Şener, bayram öncesinde yola çıkacak sürücülerin, ''hava koşullarını dikkate alarak, trafik kurallarına uygun seyir içinde olmalarını ve 2004 yılının Trafik Yılı olduğunu unutmamalarını'' istedi. 
     İçişleri Bakanı Abdülkadir Aksu başkanlığında, Emniyet Genel Müdürü Gökhan Aydıner, Karayolları Genel Müdürü Hicabi Ece, Türkiye Trafik Kazaları Yardım Vakfı Başkanı Prof. Dr. Rıdvan Ege, Emniyet Genel Müdür Yardımcısı Abdullah Bolcu, Trafik Uygulama ve Denetleme Dairesi Başkanı Mehmet Naldöven, Denetleme Şube Müdürü Nevzat Önder ve iki polis memurundan oluşan heyet, 2004 Trafik Yılı dolayısıyla Şener'i ziyaret etti. 
     Şener, ziyaret sırasında yaptığı konuşmada, 2004 yılının Trafik Yılı olması dolayısıyla konunun sürekli gündemde tutulmasının gerekli olduğunu söyledi. 
     Trafik kazalarının, ülke gündeminin bir parçası haline geldiğine işaret eden Şener, konunun canlı tutulması, değişik platformlarda dile getirilmesi ve vatandaş bilincinin artırılmasının önemli olduğunu vurguladı. 
     Şener, 2004 yılının Trafik Yılı ilan edilmesindeki amacın, yıl boyunca yapılacak etkinliklerle toplumu bilinçlendirmek olduğunu ifade ederek, kazalarda ölen insan sayısının, Kurtuluş Savaşı'nda ölen insan sayısını geçtiğini belirtti. 
     Meydana gelen kazalarda yüzlerce vatandaşın sakatlandığını ve engelli vatandaş sayısının artmaya devam ettiğini vurgulayan Şener, kazaların önlenmesinin Türkiye'nin gücü açısından önemli olduğunu söyledi. 
     Şener, geçmişte bazı insanların, radar kontrollerine tepki gösterdiğini anımsatarak, kontrollerin, sürücülerin güvenli hız alışkanlığına ulaşmaları açısından önemli olduğunu anlattı. 
     Bayram öncesi yola çıkacak vatandaşları da dikkatli olmaları konusunda uyaran Şener, ''Sürücülere, hava koşullarını dikkate alarak, trafik kurallarına uygun seyir içinde olmalarını ve 2004 yılının Trafik Yılı olduğunu unutmamalarını tavsiye ediyorum'' diye konuştu. 
     İçişleri Bakanı Abdülkadir Aksu ise 2004 yılında 15 bin kilometre duble yol yapılması, alınacak önlemler ve toplumsal bilincin yükselmesiyle olumlu sonuçlar elde edileceğini vurguladı. 
     Aksu, trafik terörüne son verileceğini dile getirerek, ''Sahip olduğumuz kaynakları trafik kazalarında kaybetmek yerine, topluma faydalı yönlere kanalize etme imkanımız olacak'' dedi. 
     
</TEXT>
</DOC>
