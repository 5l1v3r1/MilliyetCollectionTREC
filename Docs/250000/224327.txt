<DOC>
<DOCNO> 224327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/magazin/mag03.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çocuklar Duymasın' annesine kavuştu 
</HEADLINE>
<TEXT>

      DENİZ ALTUNTAŞ 
   
   Çocuklar Duymasın adlı diziden özel hayatına dikkat etmediği gerekçesiyle yapımcı Birol Güven tarafından çıkarılan Pınar Altuğ'un yerine Zeynep Tokuş getirildi. Yeni rolünün kendisini çok mutlu ettiğini söyleyen Tokuş, "Ben disiplinli bir oyuncuyum. Bir oyuncu olarak benden istenen her şeyi elimden geldiğince yapacağıma inanıyorum. Dizi devam ettiği sürece de bu ekiple birlikte çalışacağım" dedi. Altuğ gibi boşanmış olmasının sorun yaratmayacağını da ifade eden Tokuş, "Evlenmek ve çocuk sahibi olmak ne kadar doğal bir şey ise, boşanmak da o kadar doğal ve ahlaklı bir şey. Özel hayatımdan o kadar emin ve rahatım ki böyle bir sıkıntı yaşamayacağıma adım gibi eminim" diye konuştu. Tokuş, özel hayatıyla gündeme gelmeyeceğine dair yapımcı Birol Güven'le sözleşme imzaladıklarını da söyledi. 
   
</TEXT>
</DOC>
