<DOC>
<DOCNO> 248881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/siyaset/axsiy01.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucu ucuna Yüce Divan 
</HEADLINE>
<TEXT>


Eski enerji bakanları Ersümer ve Çakan'ın Yüce Divan'a gönderilmesi istendi. Ersümer'de oybirliğine karşı, Çakan'da 5 çekimser oy kullanıldı 

ANKARA Milliyet 


İhale ve yatırımlarda devleti zarara uğrattıkları gerekçesiyle haklarında soruşturma komisyonu kurulan eski enerji bakanları Cumhur Ersümer ve Zeki Çakan hakkında Yüce Divan kararı verildi. 
Ersümer'in soruları yanıtlamadan "izninizle" diye terkettiği komisyonun dünkü toplantısında Ersümer için tüm üyeler kabul oyu kullandı. Çakan'ın Yüce Divan'a gitmesi de beş çekimsere karşı yedi oyla kabul edildi. Ersümer ve Çakan'ın, TCK'nın görevi kötüye kullanmaya ilişkin 240., ihaleye fesat karıştırmaya ilişkin 205. ve kamu taahhütlerine hile karıştırmaya ilişkin 366. maddelerinden Yüce Divan'a gönderilmesi isteniyor. 
25 Haziran'da Meclis Başkanlığı'na verilecek rapor genel kurulda oylanacak. Kararın kabul edilmesi için gizli oylamada en az 276 oy gerekiyor. 

DPT uyarısı dinlenmedi 
Çakan için yapılan oylamada Fatma Şahin AKP Gaziantep , Murat Yılmazer AKP Kırıkkale ile Sedat Pekel CHP Balıkesir , Kazım Türkmen CHP Ordu ve Nadir Saraç CHP Zonguldak çekimser kaldı. Yurtdışında bulunan AKP Diyarbakır Milletvekili İrfan Rıza Yazıcı ile İzmir Büyükşehir Belediye Başkanı Ahmet Piriştina'nın cenaze törenine katılan CHP İzmir Milletvekili Sedat Uzunbay ve Manisa Milletvekili Nuri Çilingir toplantıya katılmadı. 
Çakan hakkında beş çekimser oy çıkmasının ise "kulisten" kaynaklandığı öğrenildi. Önceki günden itibaren bazı üyelere "Suçu yok, Yüce Divan'a göndermeyin" şeklinde telefonlar geldiği, dünkü toplantı öncesi de bazı üyelerin çekimser kalacağı bilindiğinden sıkıntı yaşandığı belirtildi. Bu nedenle dünkü toplantıda her iki bakan dönemindeki usulsüzlüklere ilişkin uzmanlarca bilgi verildi. 


</TEXT>
</DOC>
