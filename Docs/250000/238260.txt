<DOC>
<DOCNO> 238260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/ekonomi/eko06.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ham petrol fiyatı 40 dolara yükseldi 
</HEADLINE>
<TEXT>


EKONOMİ SERVİSİ 

ABD'de ham petrol fiyatları, Ekim 1990'da Kuveyt'in Irak tarafından işgali sonrasındaki en yüksek seviyesi olan 40 dolar düzeyine çıktı. Londra'da ise brent petrol 52 sent artarak 37.05 dolar seviyesini gördü. Bu artışta son dönemde Irak'ta yaşanan şiddet olaylarının petrol arzını azaltacağı endişesi etkili olurken, Suudi Arabistan'da beş batılı petrolcünün öldürülmesi de fiyat artışlarını tetikledi. Öte yandan ABD'de ve Çin'de meydana gelen büyümenin petrole olan talebi artırmasının da fiyatlara yansıdığı belirtiliyor. 
Dünyanın önde gelen merkez bankası başkanları ise yükselen petrol fiyatları konusunda uyarılar yapıyorlar. Artan petrol fiyatlarının enflasyona neden olacağından endişe ediliyor. ABD Merkez Bankası Başkanı Alan Greenspan, yükselen petrol fiyatlarının ABD ekonomisindeki uzun dönemli büyümeyi etkileyebileceği uyarısında bulunmuştu. 

22 Mayıs'ta tartışılacak 
Petrol ihraç eden ülkeler birliği OPEC'in de artan fiyatlardan endişe ettiği ve 22 - 24 Mayıs'ta Amsterdam'da petrol üreten ve tüketen ülkelerin katılacağı toplantıda son gelişmelerin tartışılacağı belirtiliyor. Yüksek petrol fiyatlarının, ekonomik büyümeye ve talebe zarar vereceği düşünülürken, sektörel bazda bakıldığında otomotiv ve havayolu şirketlerinin daha fazla etkilenebileceği kaydediliyor. 


</TEXT>
</DOC>
