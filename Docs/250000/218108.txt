<DOC>
<DOCNO> 218108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/ekonomi/eko01.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İş ve politika dünyası Girişimci Oscarı'nda buluştu 
</HEADLINE>
<TEXT>

   Süleyman Orakçıoğlu'nun birinci seçildiği, Milliyet Business ve Ernst Young Türkiye'nin gerçekleştirdiği Yılın Girişimcisi yarışmasının ödül törenine iş ve politika dünyasından 400'ü aşkın kişi katıldı 
      EKONOMİ SERVİSİ - FOTOĞRAFLAR YURTTAŞ TÜMER, BÜNYAMİN AYGÜN 
   
   Milliyet Business ve Ernst Young'ın organizasyonuyla gerçekleştirilen 'Türkiye'de Yılın Girişimcisi Yarışması'nın ödül gecesi, iş ve politika dünyasını buluşturdu. 
   Ritz Carlton Otel'de düzenlenen törende, yarışmanın temel kriterleri doğrultusunda, seçkin bir jürinin değerlendirmeleriyle 'Türkiye'de Yılın Girişimcisi' seçilen Damat Tween markasının yaratıcısı Süleyman Orakçıoğlu ödülünü Devlet Bakanı Ali Babacan'ın elinden aldı. Orakçıoğlu, Ernst Young International'ın 40'a yakın ülkenin katılımı ile dünya çapında düzenlediği 'Ernst Young World Entrepreneur Dünyada Yılın Girişimcisi yarışmasında Türkiye'yi temsil edecek. 
   Türkiye'nin ilk kez katıldığı ve bu yıl 18'incisi düzenlenecek yarışmanın dünya finali mayıs ayında Monte Carlo'da gerçekleştirilecek. Yarışma bugüne kadar dünya çapında önemli girişimcileri ödüllendirdi. Bu ödülü alanlar arasında CNN'in kurucusu Ted Turner ve Dell'in kurucusu Michael Dell de bulunuyor. 
   
   'Maraton yeni başladı' 
   Ödülünü Devlet Bakanı Ali Babacan'ın elinden alan Süleyman Orakçıoğlu, "Bu hayatımın en önemli günü. Ama asıl maraton şimdi başladı, bu ödülü aldıktan sonra üzerimize önemli bir görev yüklendi" diye konuştu. 
   Türkiye'nin vizyon sahibi, güçlü kişilikli, fikirlerini hayata geçirebilen insanlara ihtiyacı olduğunu belirten Ernst Young Türkiye Genel Müdürü Osman Dinçbaş ise Yılın Girişimcisi Yarışması'nın bu anlamda manevi destek olması açısından da önemli olduğunu söyledi. Geceye katılan Ernst Young Yılın Girişimcisi Yarışması'nın Global Direktörü Gregory K. Ericksen de dünyanın Türkiye'den çok şey öğrenebileceğini kaydetti. 
   
      'Girişimci ruh en önemli kaynak'    Türkiye'de Yılın Girişimcisi seçilen Süleyman Orakçıoğlu'na ödülünü veren Devlet Bakanı Ali Babacan, törende yaptığı konuşmada "Girişimci ruhu en önemli kaynağımız ve sermayemiz olarak görüyoruz" dedi. 
   "Bir işi başarmanın gücü o işi yapma isteğiyle alakalıdır" diyen Milliyet Gazetesi Genel Yayın Yönetmeni Mehmet Y. Yılmaz ise gecenin açılış konuşmasında, Milliyet'in görevinin Türkiye'nin gerçeklerini yansıtmanın yanı sıra, Yılın Sporcusu, Yılın Girişimcisi yarışmalarıyla toplumun dinamiklerini göstermek olduğunu vurguladı. 
   Doğan Gazetecilik İcra Kurulu Başkanı Hanzade Doğan da Avrupa'ya girme yolunda olan Türkiye'nin girişimcilik ruhunu Milliyet Business'in yarışma adayları ile gördüğünü belirtti. 
   
      Ödül gecesinde Kerem Görsev dinletisi    Damat Tween'in kurucusu Süleyman Orakçıoğlu'nun 'Türkiye'de Yılın Girişimcisi' ödülünü almasının ardından, jürinin 100'den fazla katılımcı arasından 'girişimcilik ruhu, finansal performans, stratejik bakış, küresel ekonomiye etki, yenilikçilik ve saygınlık' kriterlerine göre finale bıraktığı Telenity, Gate Elektronik, Hipokrat ve Karel'in kurucularına da plaket verildi. İş ve politika dünyasından 400'ü aşkın katılımın olduğu gecede ödül törenin ardından Kerem Görsev dinletisi düzenlendi. 
   
   GECEYE KİMLER KATILDI    Türkiye'de Yılın Girişimcisi ödül törenine Maliye Bakanı Kemal Unakıtan, Devlet Bakanı Ali Babacan, Doğan Holding Yönetim Kurulu Başkanı Aydın Doğan, Doğan Holding Yönetim Kurulu Üyesi Sema Doğan, Doğan Yayın Holding Yönetim Kurulu Başkanı Mehmet Ali Yalçındağ, Kanal D İcra Kurulu Başkanı Arzuhan Yalçındağ, Doğan Gazetecilik İcra Kurulu Başkanı Hanzade Doğan, Hürriyet Gazetesi İcra Kurulu Başkanı Vuslat Doğan Sabancı, Milliyet Gazetesi Genel Yayın Yönetmeni Mehmet Y. Yılmaz, Doğan Medya Grup Başkanı Ertuğrul Özkök'ün yanı sıra işdünyasının önde gelen isimleri katıldı. Ödül törenine katılan isimler arasında TÜSİAD Başkanı Ömer Sabancı, Anadolu Grubu Başkanı Tuncay Özilhan, Eczacıbaşı Holding Yönetim Kurulu Başkanı Bülent Eczacıbaşı, Zorlu Holding Yönetim Kurulu Başkanı Ahmet Nazif Zorlu, Koç Holding CEO'su Bülend Özaydınlı, Arçelik Genel Müdürü Gündüz Özdemir, Sabancı Holding Strateji ve İş Geliştirme Grup Başkanı Ali Sabancı, Esas Holding Yönetim Kurulu Başkanı Emine Kamışlı, Garanti Bankası Genel Müdürü Ergun Özen, Tansaş Yönetim Kurulu Başkanı Aclan Acar, Acıbadem Şirketler Grubu Başkanı Mehmet Ali Aydınlar da yer aldı. 
   
   
</TEXT>
</DOC>
