<DOC>
<DOCNO> 242897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun19.html </URL>
<DATE> 2004/05/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
ABD'li firari askerden zehir zemberek açıklamalar... 
</HEADLINE>
<TEXT>

     Irak'ta görev emrine karşı çıkarak Kanada'ya sığınan Amerikalı asker Jeremy Hinzman, Irak savaşının yasadışı olduğunu söyledi ve ABD'yi savaş suçu işlemekle suçladı. 
     Savaş karşıtlarının bir toplantısında konuşan Hinzman, dahil olduğu 82. Hava İndirme Birliği'nin Irak'a konuşlanacağını öğrendikten sonra birliğinden kaçtığını belirterek, bu kararını savundu. 
     Hinzman, uluslararası standartlara göre Irak savaşının yasal olmadığını ve uluslararası toplumun büyük bir kesimince kınandığını hatırlatarak, ''Irak'ın işgaline katılsaydım, bir suç girişimine katılmış olacaktım'' dedi. 
     Karısı ve çocuğuyla birlikte Toronto'ya kaçan Hinzman'in, Irak'taki görev emrine karşı çıkarak Kanada'dan sığınma isteyen ilk Amerikan askeri olduğu belirtiliyor. Kanada göçmenlik bürosu Hinzman'in davasını temmuz ayında dinlemeye başlayacak. 
     Bir başka Amerikan askeri Camilo Mejia, savaşın petrol için yapıldığı iddiasıyla Irak'taki birliğini terk etmiş ve geçen hafta firar suçundan 1 yıl hapis ve ordudan ihraç cezasına çarptırılmıştı. 
     
</TEXT>
</DOC>
