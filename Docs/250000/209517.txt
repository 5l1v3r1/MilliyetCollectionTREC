<DOC>
<DOCNO> 209517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur39.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BUSKİ'yi protestoya jandarma müdahalesi 
</HEADLINE>
<TEXT>

     Bursa'nın merkez Yıldırım İlçesi'nde, 60 gündür susuz olan mahalle sakinleri, Bursa Su ve Kanalizasyon İşleri'ni BUSKİ protesto etmek isteyince jandarmanın müdahalesiyle karşılaştı. 
     Karapınar Mahallesi Aktaştepe semti sakinleri, 60 gündür sularının kesik olduğunu iddia ederek, BUSKİ'yi protesto etmek istedi. Karapınar minibüs durağında toplanan ve ellerindeki pankartlarla basın açıklaması yapmaya hazırlanan gruba jandarma müdahale etti. 
     Mahalle sakinlerinden birini gözaltına almak isteyen jandarma ekipleri ile göstericiler arasında kısa süreli tartışma yaşandı. Daha sonra tarafların yatışması üzerine jandarma da gözaltın almak istediği kişiyi serbest bıraktı. Mahalle sakinleri 1995 yılından bu yana BUSKİ'ye abonelik için sürekli başvuru yaptıklarını, ancak sonuç çıkmadığını söylediler. 
     Su ihtiyaçlarını BUSKİ'nin yaptırdığı 3 ayrı sokak çeşmesinden karşıladıklarını belirten mahalle sakinleri, bu çeşmelerin de suyunun kesildiğini iddia ettiler. 
     Sokak çeşmelerine bağlanan su sayaçlarına göre BUSKİ'nin kendilerine 190 milyar lira borç çıkardığını kaydeden mahalle sakinleri, ''Abonelik işlemlerimizin bir an önce yapılmasını istiyoruz'' dediler. 
     
</TEXT>
</DOC>
