<DOC>
<DOCNO> 238565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sondun27.html </URL>
<DATE> 2004/05/09/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Gil-Robles "Saldırıyı gerçekleştirenler, katiller ve teröristlerdir" 
</HEADLINE>
<TEXT>

     Avrupa Konseyi İnsan Hakları Komiseri Alvaro Gil-Robles, Çeçenistan Devlet Başkanı Ahmet Kadirov'un öldürüldüğü bombalı saldırıyı gerçekleştirenlerin katil ve terörist olduğunu söyledi. 
     Gil-Robles, TBMM ile Avrupa Konseyi İnsan Hakları Komiserliği'nce düzenlenen ''Hukuk Devletinde Ombudsmanın Rolü'' konulu seminer için geldiği Nevşehir'de, gazetecilerin sorularını yanıtladı. Gil-Robles, Çeçenistan Devlet Başkanı Ahmet Kadirov'un öldürüldüğünü öğrendiğinde son derece rahatsız olduğunu ve çok üzüldüğünü belirtti. 
     Kadirov'a yönelik saldırının bölgede şiddetin devam ettiğini gösterdiğini ifade eden Gil-Robles, şöyle konuştu 
     ''İnsan hakları komiserliği olarak, Çeçenistan savaşının başladığı günden bu yana, insan haklarının korunması için bölgede son derece yoğun çaba sarf etmiştik. Bu ölüm haberi beni gerçekten çok üzdü. Çünkü, burada şiddetin devam ettiğini ve bunun da olumlu bir yol olmadığını görüyoruz. Şiddeti tümüyle bir kez daha mahkum ederek, önümüzdeki dönemde sadece diyalogun ve barışın egemen olmasını diliyorum.'' Gil-Robles, gazetecilerin saldırıyı kimin düzenlemiş olabileceği yönündeki sorularını ise ''Bu eylemin arkasında kimin olduğunu bilemiyorum. Ama bunu gerçekleştirenler katiller ve teröristlerdir. Üstelik halka açık bir stadyumda başkanın yanı sıra ölen ve yaralanan çok sayıda başka insanların da olması gibi bir durum var'' şeklinde yanıtladı. 
     
</TEXT>
</DOC>
