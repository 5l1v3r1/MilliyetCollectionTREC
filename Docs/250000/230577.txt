<DOC>
<DOCNO> 230577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun22.html </URL>
<DATE> 2004/04/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
BM denetçileri İran'da, nükleer araştırma başlıyor... 
</HEADLINE>
<TEXT>

     BM denetçileri, İran'ın nükleer faaliyetleriyle ilgili denetimlerde bulunmak üzere başkent Tahran'a geldi. 
     Uluslararası Atom Enerjisi Ajansı'ndan 5 kişilik heyet, İran'ın şüpheli nükleer faaliyetlerini durdurup durdurmadığına ilişkin incelemelerde bulunacak ve İran ile ajans arasında henüz çözüme kavuşturulmayan konuları ele alacak. 
     İran Atom Enerjisi Kurumu kaynakları, Cuma günü, santrifüjleri üretmeyi ve monte etmeyi durdurduklarını açıkladılar. 
     UAEA Başkanı Muhammed El Baradei, 6 Nisan'da yaptığı Tahran ziyareti sırasında, İran ve UAEA'nın, çözüme kavuşturulmamış önemli konularda nasıl ilerleneceğine ilişkin bir eylem planı üzerinde anlaşmaya vardığını açıklamıştı. 
     El Baradei, BM denetçilerinin İran yönetimini söz verdiği gibi uranyum zenginleştirmeye ilişkin bütün faaliyetlerini durdurup durdurmadığını doğrulamak amacıyla Tahran'ı ziyaret edeceğini söylemişti. 
     UAEA Yönetim Kurulu Haziran ayında toplanarak BM denetçilerinin İran'da yaptıkları denetimlere ilişkin hazırlayacağı raporu görüşecek. 
     İran yönetimi geçen yıl Ekim ayında nükleer faaliyetlerine ilişkin bütün bilgileri UAEA'ya verdiğini açıklamış, ancak İran'da nükleer tesislerde yapılan incelemelerde nükleer silah yapımı için gerekli uranyum üretiminde kullanılan gelişmiş P-2 santrifüjlerinin elde edilmesi çalışmaları dahil bir dizi bilgiyi ajanstan gizlediği ortaya çıkmıştı. 
     UAEA Yönetim Kurulu geçen ay Viyana'da yaptığı toplantıda, İran'ı P2 santrifüjleri tasarımı gibi hayati önem taşıyan teknolojileri gizlediği için kınayan bir kararı kabul etmişti. 
     
</TEXT>
</DOC>
