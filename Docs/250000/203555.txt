<DOC>
<DOCNO> 203555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur13.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alo, 112 mi ' 
</HEADLINE>
<TEXT>

     Giresun'da, 112 Acil Yardım Komuta Kontrol Merkezi'ne günde bine yakın telefon geldiği, bu telefonlardan sadece birkaçının gerçek ihbar niteliği taşıdığı bildirildi. 
     Giresun Acil Sağlık Hizmetleri Şube Müdürlüğü 112 Acil Yardım Komuta Kontrol Merkezi görevlisi Dr. Murat Yurt, yaptığı açıklamada, kurum telefonlarının sürekli gereksiz yere meşgul edildiğini belirtti. 
     Yurt, bu nedenle gerçek anlamda acil yardıma ihtiyaç duyan insanların, kendilerine ulaşmakta zorlandıklarını ve bunun da istenmeyen bazı sonuçlar doğurabileceğini ifade etti. 
     112 Acil Yardım Komuta Merkezi'ne günde bine yakın telefon geldiğini vurgulayan Yurt, ''Bunlardan sadece birkaçı gerçek ihbar değeri taşıyor. Diğerleri ise telefonu boş yere meşgul eden kişilerden geliyor'' dedi. 
     Arayan kişilerin hakaret ettiklerini de söyleyen Yurt, şöyle devam etti 
     ''İnsan hayatında bir dakikanın, hatta saniyenin bile önemi çok büyük. Dolayısıyla da acil müdahale önemli. Böyle önemli bir görev üstlenmiş kurumun telefonları sorumsuz ve saygısızca meşgul edilmemeli. Vatandaşların bilinçli olmasını bekliyoruz. Ayrıca, ailelerin çocuklarına bu konuda gerekli eğitimi vermeleri gerekiyor.'' 
     
</TEXT>
</DOC>
