<DOC>
<DOCNO> 206383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/soneko07.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızlı Tren Projesi'ne süper ödenek... 
</HEADLINE>
<TEXT>

     TCDD Genel Müdürlüğü'nün Ankara-İstanbul Haydarpaşa mevcut demiryolu rehabilitasyonu kapsamında yapımı planlanan Ankara-Eskişehir İnönü hattı birinci etabının yapımı için, bu yıl 272 trilyon liralık ödenek tahsis edildi. 
     Geçtiğimiz aylar içerisinde ihalesi yapılarak fiili inşaat çalışmalarına başlanan sistemin yapımı Türk ve İspanyol firma gruplarınca gerçekleştirilecek. TCDD Genel Müdürlüğü'nün uzun yıllardan bu yana yatırım programında bulundurduğu Ankara-İstanbul arasındaki mevcut demiryolu modernizasyonu 34 ayda tamamlanacak ve bu iki şehrin arasındaki seyahat süresi 3 saat 10 dakikaya düşürülecek. 
     Projenin 206 kilometrelik birinci kesimi Ankara-Eskişehir İnönü arasında gerçekleştirilecek. Bu hattın yapımı için gerekli olan 437 milyon euroluk kredi anlaşmaları da geçtiğimiz günlerde imzalanmıştı. 
     Türkiye'nin en önemli demiryolu güzergahı olan Ankara-İstanbul arasındaki seyahat süresini kısaltarak, hızlı, konforlu ve daha güvenli bir ulaşım imkanı sağlanacak. Hattın yeni düzenleme ile hizmete girmesinin ardından yolcu taşımacılığındaki kapasite artışının yanı sıra yük taşımacılığı da bu güzergahta büyük ölçüde artmış olacak. Hatta saatte 140 kilometreye kadar hız yapan ileri teknolojiye sahip lokomotifler çalışacak. 
     
     İZMİR'E SEYAHAT SÜRESİ DE KISALACAK 
     Ankara-Eskişehir arasındaki demiryolunun rehabilite edilmesiyle, Ankara-İzmir arasındaki seyahat süresi de yaklaşık 1.5 saat kısaltılmış olacak. 
     Projenin ikinci ayağını oluşturan Eskişehir-Haydarpaşa kesiminin yapımına da bu yıl sonlarında başlanması planlanıyor. Her iki kesim yaklaşık 1.2 milyar dolara malolması planlanıyor. 
     
</TEXT>
</DOC>
