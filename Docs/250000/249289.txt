<DOC>
<DOCNO> 249289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur09.html </URL>
<DATE> 2004/06/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hızlandırılmış trene yoğun ilgi... 
</HEADLINE>
<TEXT>

     İstanbul-Ankara arasında 4 Haziran'da sefere başlayan, sadece Eskişehir ve Pendik'te duran hızlandırılmış trene, vatandaşların yoğun ilgi gösterdiği bildirildi. 
     AA muhabirinin TCDD Eskişehir Gar Müdürlüğü yetkililerinden aldığı bilgiye göre, hızlandırılmış tren İstanbul-Ankara arasında karşılıklı olarak hafta içi 4, hafta sonu ise 2 sefer yapıyor. 
     Eskişehir-Ankara arasını 2 saatte, Eskişehir-İstanbul arasını ise 3 saatte alan hızlandırılmış trenin biletleri, Eskişehir'den İstanbul'a 17 milyon, Ankara'ya 15 milyon liradan satılıyor. Hızlandırılmış trenin seferlere başladığı 4 Haziran'dan itibaren İstanbul'a 1298, Ankara'ya 359 kişi yolculuk yaptı. 
     Seferlerine başladığı günden bu yana yoğun ilgi gören hızlandırılmış trene talebi karşılamak için TCDD Genel Müdürlüğü'nün öğle saatlerine de sefer koymayı planladığı belirtildi. 
     
     HEMZEMİN GEÇİTLER 
     Hızlı Tren Projesi kapsamında Ankara-İstanbul arasında hat bakım- onarım ve rehabilitasyon çalışmaları devam ediyor. Mevcut yollar üzerinde özellikle geçiş makası olarak tabir edilen noktalarda iyileştirme çalışmaları yapıldı. 
     Hatta kullanılan ve maksimum 120 kilometre hız yapabilen trenler, dişli oranlarında yapılan ayarlama sonucu 140 kilometreye kadar hız yapabiliyor. 
     Hızlı Tren Projesi'nin tam olarak uygulanmaya gireceği 5 Aralık 2005'te trenler, 200 kilometre hız yapabilecek. Proje kapsamında, hat boyunca bazı hemzemin geçitler can ve mal güvenliği nedeniyle kapatıldı. TCDD Genel Müdürlüğü, hemzemin geçitlerin kapatılması ve bu yöndeki işlemlerin tamamlanması için 5 kişilik ekip oluşturdu. 
     Hemzemin geçitlerin kapatılması ve gereken tedbirlerin alınması için valiliklere genelge gönderildi. Kapatılan hemzemin geçitlerin özellikle köylüler tarafından kullanıldığı belirlendi. 
     Bu konuda yerel yönetimleri uyararak sorunu çözmeye çalışan TCDD, oluşturduğu ekiple tren hattında yol haline getirilen noktaları yeniden kullanılamaz hale getiriyor. 
     
</TEXT>
</DOC>
