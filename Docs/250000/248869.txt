<DOC>
<DOCNO> 248869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/guncel/axgun01.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un kalbi 3 gün duracak 
</HEADLINE>
<TEXT>


NATO Zirvesi, İstanbul'da ulaşımı felç edecek. Atatürk Havalimanı'ndan itibaren yollar kapanacak. Metro duracak. İskeleler açılmayacak 

İSTANBUL Milliyet 

İstanbul Valisi Muammer Güler, İstanbul'da 28 - 29 Haziran'da düzenlenecek NATO Zirvesi sırasında alınacak güvenlik önlemlerini açıkladı. Çok geniş tedbirlerin alınacağı zirve boyunca, İstanbullular özellikle ulaşım konusunda büyük sıkıntı çekecek. Tedbirler heyetlerin geliş tarihi olan 27 Haziran'da başlayacak, 30 Haziran'da son bulacak. Güler, bilgilendirme toplantısını İstanbul Emniyet Müdürlüğü'nün Vatan Caddesi'ndeki kompleksinde düzenledi. 
"İstanbul NATO Zirvesi'ne hazır" diyerek söze başlayan Güler, ciddi bir terör tehdidinin söz konusu olmadığını belirterek, "Böyle bir tehdidi önleyecek güçteyiz. Bu zirvenin düzenleyicisi, Türkiye Cumhuriyeti'dir" dedi. Zirve boyunca halkı bilgilendirmek üzere "Zirve Danışma Hattı" kurulduğunu bildiren ve vatandaşlardan anlayış beklediklerini vurgulayan Güler, alınan tedbirleri şöyle sıraladı 

ZİRVE VADİSİ BARİYERLE ÇEVRİLECEK 
Cumhuriyet Caddesi, Taksim Gezi Parkı, İnönü Stadı, Küçükçiftlik Caddesi, Abdi İpekçi Caddesi, Valikonağı Caddesi arasında kalan alan "Zirve Vadisi" olarak tanımlandı. Bu bölgenin tamamı bariyerlerle çevrilecek ve güvenlik güçlerince kontrol altında tutulacak. 26 Haziran 2004 gecesinden 30 Haziran 2004 sabahına kadar sadece belli noktalardan kontrollü giriş yapılabilecek. 

İKİNCİ BÖLGEYE KONTROLLÜ GİRİŞ 
Eytam, Abdi İpekçi ve Mim Kemal Öke caddeleri Zirve Vadisi için "2. Güvenlik Bölgesi" olarak adlandırıldı. 2. Güvenlik Bölgesi'nde ikamet eden ve işyeri sahibi vatandaşlar, belirlenmiş kontrol noktalarından geçecek. Bu bölgedeki insanlara ve işyeri sahiplerine herhangi bir kart verilmesi söz konusu değil. 

CUMHURİYET CADDESİ DE TRAFİĞE KAPALI 
Divan Kavşağı ile Valikonağı Caddesi arasındaki Cumhuriyet Caddesi araç trafiğine kapalı. Cumhuriyet Caddesi'nin Dolapdere tarafındaki kaldırım, yaya kullanımına açık olacak. Radyoevi tarafında kalan işyeri ve ikametlere yayalar kontrollü geçiş yapabilecek. 

HAVAALANINDAN VADİYE KADAR YOLLAR KAPALI 
27 - 29 Haziran'da havaalanı sahil yolu, araç trafiğine kapatılacak. 28 Haziran'da kontrollü araç geçişine izin verilecek. Sahil yoluna çıkışı bulunan bütün cadde ve sokaklar da trafiğe kapalı olacak. Sayısı 184 olan bu cadde ve yollardan sahile çıkış mümkün olmayacak. 

BOĞAZ GEÇİŞLERİNE KISITLAMA GETİRİLDİ 
27 - 29 Haziran arasında Boğaz'da trafik geçici olarak askıya alınacak. Tehlikeli kargo taşıyan gemiler bu sürede geçiş yapamayacak. Yolcu gemileri ve kuru yük gemileri boğazlardan kontrollü geçebilecek. 

METRO SEFERLERİ YAPILAMAYACAK 
27 - 29 Haziran arasında Mecidiyeköy - Taksim arasında metro seferleri yapılmayacak. 

ARABALI VAPUR VE FERİBOTLAR İPTAL 
Deniz Otobüsleri'nin İDO 27 - 29 Haziran arasında Yenikapı - Bandırma - Yalova hattı arabalı vapur ve feribot seferleri iptal edildi. Bu hatta sadece yolcu taşıyan deniz otobüsleri çalışacak. Aynı tarihlerde Türkiye Denizcilik İşletmeleri'ne TDİ ait arabalı vapurlara sadece yolcu alınacak. 

BALIKÇI TEKNELERİ İÇİN BOĞAZ YASAK 
Balıkçı tekneleri boğaz bölgesinde denize açılamayacak. 

KAPALI İSKELELER 
Ortaköy ve Barbaros İskelesi'nden 27 Haziran saat 08.00 ve 30 Haziran saat 06.00 arasında sefer yapılmayacak. Beşiktaş İskelesi'nden ise bu sürede Beşiktaş-Üsküdar-Kadıköy hattına vapur seferlerinin sayıları çoğaltılacak. İDO seferleri ise Kabataş'a kaydırılacak. Karaköy ve Eminönü iskelelerinde TDİ seferleri yapılacak. Sirkeci-Harem arabalı vapuru ise araç değil, sadece yolcu taşıyacak. 

GALATA KÖPRÜSÜ KAPATILABİLİR 
Galata Köprüsü gerekli görüldüğü takdirde çift yönlü olarak geçişe kapatılabilecek. 

Trafiğe açık yol bulmak zor 

Atatürk Havalimanı'ndan itibaren Yeşilköy, Bakırköy, Zeytinburnu ve Sirkeci'yi takip ederek NATO Vadisi'ne giden, fotoğrafta kırmızıyla işaretli Sahil Yolu, trafiğe 27 ve 29 Haziran'da kapalı olacak. Bu güzerg ha çıkan tüm cadde ve sokaklar trafiğe kapatılacak. Sultanahmet Meydanı'nın tamamı, Yerebatan Caddesi, Tramvay Yolu da kapalı olacak. 28 Haziran'da bu güzerg hta kontrollü geçişe izin verilecek. 

Deniz ve hava kontrolünü TSK yapacak 

İSTANBUL Valisi Muammer Güler, NATO Zirvesi sırasında İstanbul'da karadaki güvenliği emniyet birimlerinin, denizden ve havadan emniyeti ise Türk Silahlı Kuvvetleri'nin sağlayacağını söyledi. Güler, deniz ve hava kontrolüyle ilgili açıklamaların Genelkurmay Başkanlığı tarafından yapılacağını kaydederek, "Deniz ve havayla ilgili her türlü güvenlik önlemini TSK planladı. Uygulama planları hazırlanmıştır" dedi. 

KISALAR 

Zirvede 23 bin polis görevli 
ZİRVEYE, 46 ülkenin hükümet başkanları, dışişleri ve savunma bakanları, muhtemelen 46 ülkenin Genelkurmay Başkanları katılacak. 3 bin delege ile 3 bin 500 basın mensubu zirvede yer alacak. İstanbul Emniyet Müdürlüğü'nden 16 bin 108, diğer illerden de takviye olarak 7 bin 460 olmak üzere, 23 bin 568 personelle güvenlik sağlanacak. Gerektiğinde Jandarma'dan takviye sağlanacak. Zirvede 400 kadın, 2 bin de erkek polis memur tek tip elbiseyle görev yapacak. 

Ceset torbası istediler 
YAKLAŞIK 3 bin delegenin katılacağı ve 3 bin 500'e yakın basın mensubunun izleyeceği zirve için alınan güvenlik önlemleri kapsamında, Kızılay'a 1500 adet ceset torbası temin edilmesi için başvuruda bulunuldu. Ancak Kızılay bunun kendi işi olmadığını belirterek, ceset torbalarının belediyelerden temin edilmesini istedi. 

Yasal gösteri için engel yok 
İSTANBUL Valisi Güler, İstanbul'da, zirve sırasında yasal toplantılara engel olunmayacağını söyledi. Güler, ilde gösteri ve yürüyüş yapılabilecek 2 alan bulunduğunu, bunların Şişli Abide-i Hürriyet Meydanı ve Beykoz Çayırı olduğunu belirtti. Basın ve kamuoyu açıklamaları için 10 güvenli bölge oluşturulduğunu kaydeden Güler, "Valiliğin öngördüğü toplantı ve yürüyüş alanının dışında herhangi bir toplantıya izin verilmeyecektir" dedi. 

Kurtarma ekibi hazır 
VADİDE 560 sağlık personeli, 94 ambulansla görev yapacak. Bölgede 4 sağlık merkezi ve 6 sağlık birimi geçici olarak konuşlandırılacak. İstanbul Sivil Savunma ve Kurtarma Birliği'ne Ankara'dan yapılan takviyeyle birlikte, 190 kişilik arama kurtarma ekibi her an görev yapacak şekilde hazır bekletilecek. 

Bush'un gelişi sır gibi saklanıyor 

EKONOMİ SERVİSİ 
ABD Başkanı Bush'un NATO Zirvesi için İstanbul'a gelişi havayolu trafiğini de felce uğratacak. Bush'un İstanbul'a geliş tarihi ve saati güvenlik nedeniyle sır gibi saklanıyor. 
Atatürk Havalimanı, uçakların iniş ve kalkışına, Bush gelmeden 3 saat önce ve uçağı indikten sonra da 3 saat olmak üzere toplam 6 saat boyunca kapatılacak. Bu süre içinde Atatürk Havaalimanı'na gidiş yolu da trafiğe kapalı olacak. Bu durum seyir halindeki uçaklarla iniş - kalkış yapacak uçakları etkilemekle kalmayacak uçuşu olan yolcuların uzun rötarlarla karşılaşmasına neden olacak. Uçak iniş ve kalkışları için son anda düzenleme yapılacak. İstanbul'a inecek uçakların Sabiha Gökçen Havalimanı'na yönlendirilebileceği belirtiliyor. 


</TEXT>
</DOC>
