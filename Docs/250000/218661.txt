<DOC>
<DOCNO> 218661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/spor/spo03.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer muhalefetin 
</HEADLINE>
<TEXT>

   Beşiktaş'ta merakla beklenen Divan Kurulu Başkanlığı seçimi dün yapıldı. Muhalefetin adayı Şeref Nasır, Serdar Bilgili'nin desteklediği Erdoğan Tuncer'i 71 oyla geride bıraktı 
      BİLAL MEŞE 

   
   Nasır ile devam 
   SİYAH-Beyazlı camiada, muhalefet ile Serdar Bilgili yönetiminin yarışı olarak gösterilen Divan Kurulu Başkanlık seçimi dün yapıldı. Ritz Charlton Oteli'nde gerçekleştirilen seçimde toplam 217 oy kullanıldı. Muhalif üyelerin adayı Şeref Nasır 143 oy alarak yeniden başkanlığa seçilirken, Serdar Bilgili'nin destekleği Erdoğan Tuncer'e üyelerden 72 oy geldi. 
   
   Gergin dakikalar 
   ŞEREF Nasır, Erdoğan Tuncer'in seçim kozu olarak üyelere stadda yer ayıracağını söylemesini eleştirdi. Bu sözlerin ardından kürsüye çıkan Erdoğan Tuncer, çarpıcı açıklamalar yaptı. Tuncer'in, "Denetleme Kurulu raporunu, yönetimden habersiz, bir başka kuruma inceletip, daha sonra bunu basına sızdırmanız ihanettir" sözleri, salonda gerginlik yarattı. 
   
   'Şeffaf olacağız' 
   ŞEREF Nasır, yeni dönemde daha şeffaf olacaklarını dile getirdi. Nasır, "Üyelerin yeniden bizi seçmesi çalışmalarımızdan memnun kaldıklarını gösteriyor. Görev dönemimizde Tuncer'in de yardımını rica ediyorum" dedi. Bu arada toplantıda eski futbolculardan Recep Adanır fenalaştı. Ambulansla hastaneye kaldırılan Adanır, sonra salona gerdi döndü. 
   
   'Kazanalım yeter'    Bilgili ilgilenmiyor 
   BAŞKAN Serdar Bilgili, Süper Lig'de rakiplerinin oynadığı maçlardan çok kendi aldıkları sonuçlarla ilgilendiğini açıkladı. Bilgili, "Yarışta çekiştiğimiz takımların durumları beni ilgilendirmiyor. Çoğu zaman maçlarının sonuçlarını bile sormuyorum. Şans eseri öğreniyorum. Yani ben sadece kendi takımımın aldığı sonuçlara bakıyorum. Biz kazanalım yeter" diye konuştu. 
   
   '100. yılın önemi' 
   BİLGİLİ, Türkiye'nin en iyi kadrosuna sahip olduklarını da iddia etti. Beşiktaş Başkanı şunları söyledi "100. yılda şampiyon olmak bizim için önemliydi. Bunu gerçekleştirdik. Ancak rakiplerin 100. yılını kutlayacakları sezonda da Beşiktaş'ın şampiyon olması çok önemli. Takımıma güveniyorum. Bu yıl da ligi mutlu sonla kapatacağımızdan şüphem yok." 
   
   Luce kulak çekti    Defansa sert uyarı 
   BEŞİKTAŞ Teknik Direktörü Lucescu, son maçlarda basit hatalar yapan savunma oyuncularını İstanbulspor sınavı öncesinde sert bir dille uyardı. Rumen hocanın, dün basına kapalı yapılan antrenmanda defans oyuncularını saha ortasında topladığı ve yapılan hataları tek tek anlattığı öğrenildi. Lucescu'nun, "Rakip pozisyon bulmuyor, biz ikram ediyoruz" dediği öğrenildi. 
   
   'Kontrollü olun' 
   LUCESCU'NUN, İstanbulspor maçıyla birlikte bundan sonra hatasız bir savunma anlayışı istediği ve "Hem lig, hem de Avrupa'da kritik bir noktadayız. Sizden beklentim, sezonun en iyi performansını göstermeniz" yorumunu yaptığı bildirildi. Bu arada dün MR'ı çekileceği açıklanan İtalyan yıldız Giunti, kontrol için Memorial Hastanesi'ne gitmedi. 
   
   Taraftar inançlı    BEŞİKTAŞ'IN resmi internet sitesinde yapılan ankette taraftarların yüzde 86'sı Valencia rövanşının kazanılacağına inanıyor. Yüzde 4.17 kritik maçın berabere biteceği, yüzde 9.72 ise Valencia'nın kazanacağı görüşünde. 
   
   
</TEXT>
</DOC>
