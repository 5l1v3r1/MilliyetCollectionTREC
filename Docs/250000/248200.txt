<DOC>
<DOCNO> 248200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur28.html </URL>
<DATE> 2004/06/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İspanya, Nejat Daş'ın Türkiye'ye iadesini şartlı olarak kabul etti 
</HEADLINE>
<TEXT>

     Adı Akdeniz'in uluslararası sularında 3.1 ton uyuşturucu yüküyle batırılan ''Kısmetim 1'' ve 14 ton uyuşturucuyla ele geçirilen ''Lucky S'' gemileriyle anılan Nejat Daş'ın avukatı Ekrem Marakoğlu, eşinin verdiği bilgiye göre, İspanya Ulusal Mahkemesi'nin müvekkilinin Türkiye'ye iadesini şartlı olarak kabul ettiğini bildirdi. 
     İspanya'da ele geçirilen 70 kilogram eroinle ilgili halen bu ülkede tutuklu olan Daş'ın avukatı Ekrem Marakoğlu, iade konusunda yaşanan bir gelişmeye ilişkin yazılı açıklama yaptı. 
     Daş'ın nikahlı eşi ve 2 çocuğunun annesi olan Hanife Daş'ın dün akşam kendisini İspanya'nın Madrid kentinden telefonla aradığını belirten Marakoğlu, Daş'ın kendisine, ''14 Haziran 2004 Pazartesi günü İspanya Ulusal Mahkemesi, Nejat Daş'ın Türkiye'ye iadesi hakkında karar verdi. Bu kararda, Nejat Daş'ın Türkiye'den firarından sonra gıyabında bir kararla 30 yıl ağır hapis cezasına çarptırılmış olduğu belirtilerek, kendisine gıyabında verilen bu karara itiraz hakkı verildiği takdirde Türkiye'ye iade edileceği sonucuna varıldı. Türkiye'nin Nejat Daş'a bir anlamda yeniden yargılanma hakkı vermesi şartı ile İspanya mahkemesince iadeye onay verildi. Ayrıca Türkiye'ye, bu şartı kabul ettiğini İspanya'ya bildirmesi için de 40 gün süre verildi'' dediğini bildirdi. 
     Marakoğlu, açıklamasında, ''İspanya Ulusal Mahkemesi'nin bu kararı hakkında Nejat Daş'ın düşüncesinin ne olduğunu henüz tespit edebilmiş değilim'' dedi. 
     
</TEXT>
</DOC>
