<DOC>
<DOCNO> 217131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun26.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum polisi, İHA kameramanını tartakladı 
</HEADLINE>
<TEXT>

     Kıbrıs Rum polisi, röportaj yapmak üzere Ledra Palas sınır kapısından Güney Kıbrıs'a geçmek isteyen İhlas Haber Ajansı İHA kameramanı Gürol Şekerler'i darp etti. 
     Kameraman Şekerler'in verdiği bilgiye göre, Rum polisi, çekim yapmak için Güney Kıbrıs'a geçmeye çalışan kameraman Şekerler'e ''annesi ve babası Türkiyeli olanların artık Güney Kıbrıs'a geçemeyeceğini'' belirterek, geçişine izin vermedi. 
     Kameranın bu sırada kayıtta olduğunu fark eden Rum polisi, kameramandan kaseti kendisine vermesini istedi. 
     Şekerler'in bunu reddetmesi üzerine, 2 Rum polisi tarafından zorla itilerek bir odaya alındı, arbede sırasında kameramanın mikrofonu kırıldı. 
     Şekerler, Rum polislerin boynunu hafif şekilde darp ettiklerini ve nüfus cüzdanının fotokopisinin çekildiğini söyledi. 
     Olay anında orada bulunan KKTC'de yayın yapan Kanal T televizyonunun haber müdürü Aslan Müngüç'ün de aynı gerekçeyle Güney Kıbrıs'a geçişine izin verilmedi. 
     Olay, Türk gazetecileri tarafından protesto edildi. 
     
</TEXT>
</DOC>
