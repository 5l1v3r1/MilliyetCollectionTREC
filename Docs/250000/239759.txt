<DOC>
<DOCNO> 239759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo37.html </URL>
<DATE> 2004/05/13/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Bilgili, başkan adaylarını buluşturdu ve tavrını açıkladı... 
</HEADLINE>
<TEXT>

     Beşiktaş Kulübü'nde 30 Mayıs'ta yapılacak olağanüstü genel kurul öncesi, görevi bırakacak olan başkan Serdar Bilgili, başkan adaylarını biraraya getirdi. 
     Akaretler'deki kulüp binasında gerçekleştirilen görüşmede Serdar Bilgili, Yıldırım Demirören, Fikret Orman, Erol Kaynar ve Affan Keçeci'ye kulüple ilgili bilgiler verdi. 
     Yaklaşık 1,5 saat süren toplantı sonrası açıklamalarda bulunan Bilgili, seçimde tarafsız kalacağını belirterek, ''Ben 4 arkadaşı da destekliyorum'' dedi. 
     Serdar Bilgili, adayların hizmet yarışı için seçime girdiğini vurgulayarak, şöyle konuştu 
     ''Kendilerine teşekkür ediyorum. Davetim sonrası kulübe geldiler. Toplantıda yatırımlar, transferler, futbol takımı ve mali konularda kısa kısa bilgiler verdim. 12 yıllık yönetici deneyimim var. Kulüp yönetme konusundaki bilgilerimi yeni başkana aktaracağım. Bütün deneyimli yöneticilerin bunu yapması lazım. Seçim, kesinlikle Beşiktaş'a yakışır, kulübün etik değerleri içinde olacak. Ben şahsen bunu sağlamaya çalışacağım. Aday arkadaşlar da bu yönde çalışacaklardır.'' Seçim sonrası yönetime gelecekleri destekleyeceğini kaydeden Bilgili, ''Yeni yönetimin emrindeyim. Ayrıca yeni yönetimin kontrolünü yapan kişilerden biri de olacağım. Beşiktaş'ın en güzel ortamda bu sıkıntıyı atlatmasını sağlamaya çalışacağım. Seçimin centilmenlik içinde geçmesini umuyorum. Ayrıca inşallah yeni başkan benim son dönemde yaşadığım sorunları yaşamaz'' diye konuştu. 
     Bilgili, stat ve Teknik Direktör Mircea Lucescu ile ilgili soruları da ''BJK İnönü Stadı ile ilgili izin ve projeler hazır. Bu projeler yeni yönetime devredilecek. Bu konuda adaylar mutabık. Yeni yönetim bunu gerçekleştirecek. Teknik Direktör Lucescu'nun ise sözleşmesi sürüyor. Herhangi bir tazminat maddesi yok, ama sözleşmesi devam ediyor'' diye yanıtladı. 
     Serdar Bilgili, bir gazetecinin, ''Adaylara birleşin çağrısı yaptınız mı'' sorusuna ise ''Birleşin çağrısında bulunmadım. 4 arkadaş da kulübü yönetecek yeteneğe sahip. Hem kim seçilirse seçilsin yeni başkana yardım edeceklerdir'' karşılığını verdi. 
     Bilgili, kendi yönetiminde yer alan yöneticilerin adayların listesinde bulunmasıyla ilgili soruyu da ''Benimle çalışan yöneticilerin de deneyimleri var. Benden sonra da yöneticiliğe devam etmeleri gerektiğini düşünüyorum. Ben böyle bir durumdan gurur duyuyorum. Ayrıca 3 başkan adayı benim yönetimimde görev alan kişiler. Bu da benim açımdan sevindirici bir durum'' diye yanıtladı. 
     
     DEMİRÖREN ''TEKNİK DİREKTÖRÜMÜZ MATTHEAUS OLACAK'' 
     Başkan adaylarından Yıldırım Demirören ise yönetime gelmeleri halinde teknik direktörlerinin Alman Lothar Mattheaus olacağını söyledi. 
     Demirören, Kıvanç Oktay'ın Alman çalıştırıcı ile görüştüğünü ve anlaşmanın sağlandığını bildirdi. 
     Bir diğer başkan adayı Fikret Orman ise teknik direktör konusunda çok adaylarının bulunduğunu belirterek, ''Vizyonumuza göre bu yerli de olabilir, yabancı da olabilir'' dedi. 
     
</TEXT>
</DOC>
