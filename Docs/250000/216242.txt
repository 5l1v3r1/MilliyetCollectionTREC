<DOC>
<DOCNO> 216242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko15.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
7. Gözden Geçirme'de neler gündeme gelecek 
</HEADLINE>
<TEXT>

     Uluslararası Para Fonu IMF ile gerçekleştirilecek 7. gözden geçirme çalışmalarında ek önlem paketinin yanı sıra yapısal reformların da gündeme gelmesi bekleniyor. 
     A.A muhabirinin edindiği bilgiye göre, görüşmelerde ele alınacak yapısal reformlar arasında, ''Gelir İdaresinin Yeniden Yapılandırılması'' ve ''KİT Yönetişim Kanunu'' da bulunuyor. 
     Öte yandan, görüşmelerde sosyal güvenlik harcamaları kapsamında genel sağlık sigortasının maliyetinin de ele alınması öngörülüyor. 
     Bu konuda Çalışma ve Sosyal Güvenlik Bakanlığı'nca yürütülen çalışma ile genel sağlık sigortasının maliyetinin ortaya konacağı ve bunun görüşmelerde gündeme gelebileceği ifade ediliyor. 
     
     TÜKETİCİ KREDİLERİNDE KKDF 
     Bu arada, ek önlem paketi kapsamında ekonomi yönetiminin çalışmaları arasında tüketici kredilerinden alınan Kaynak Kullanımı Destekleme Fonu KKDF oranının artırımı da bulunuyor. 
     Halen yüzde 10 olarak uygulanan oranın yüzde 15-20 seviyesine çekilmesine hükümetin de sıcak baktığı ifade edilirken, IMF ile yapılacak görüşmelerin ardından konunun netlik kazanacağı belirtiliyor. 
     Bu uygulamanın aynı zamanda talebi de dengeleyici rol oynayacağına işaret edilirken, IMF'nin aracılık maliyetlerinin azaltılması politikası kapsamında bu artırıma karşı çıkabileceği de belirtiliyor. 
     Bu arada KKDF oranında yapılacak her 1 puanlık artışın yaklaşık 25 trilyon lira getireceği hesaplanıyor. KKDF oranında yapılacak 5 puanlık bir artış aylık yüzde 2 dolayında bulunan tüketici kredilerine binde 1'lik, 10 puanlık artış ise binde 2'lik bir yük getirecek. 
     
     TEKSTİLDE KDV İNDİRİMİ 
     Öte yandan, tekstil sektöründe yapılması düşünülen KDV indirimi konusunda da ekonomi yönetiminin çalışmaları devam ediyor. 
     Burada çeşitli alternatifler üzerinde durulurken, tekstilin toptan satışında KDV'nin yüzde 8'e çekilmesi, tüketiciye ulaşmasında ise yüzde 18'lik KDV'nin devamı öngörülüyor. 
     Toptanda KDV'nin düşürülmesinin ihracattaki vergi iadesini düşüreceğine işaret edilirken, buradan tasarruf sağlanabileceğine dikkat çekiliyor. 
     
</TEXT>
</DOC>
