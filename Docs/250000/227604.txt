<DOC>
<DOCNO> 227604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko39.html </URL>
<DATE> 2004/04/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Merkez Bankası Raporu İşgücü piyasasındaki olumsuzluk sürüyor 
</HEADLINE>
<TEXT>

     Merkez Bankası, ''TL'nin değer kazanması, reel ücretlerde gerileme, verimlilik artışı, gıda-tarım fiyatlarında yavaşlama, kamudaki fiyat politikası ve iç talep baskısının olmamasının'' enflasyondaki düşüşte rol oynadığını bildirdi. 
     Merkez Bankası'nın 2003 Yıllık Raporu'nda, 2003 yılı ekonomik programının amaçlarının, ''enflasyonla mücadele, borç yükünün azaltılması ve sürdürülebilir hızlı büyüme'' olarak belirlendiği, yüzde 5 büyüme hızı öngörülürken, yüzde 20 enflasyon hedeflendiği hatırlatıldı. Yeni kurulan hükümetin göreve başlamasının ardından iç siyasi belirsizlik bir ölçüde azalırken, Mart ayında başlayan Irak Operasyonu'na ilişkin belirsizlikler ve hükümetin ekonomik politikalarına ilişkin tereddütler nedeniyle piyasalarda dalgalanma yaşandığı kaydedildi. 
     Nisan ayında Irak operasyonunun sona ermesi, bütçe performansındaki olumlu gelişmeler, IMF ile yürütülen 4. gözden geçirmenin tamamlanması ve yaşanan dışsal şokun uzun dönemdeki enflasyondaki düşüş eğilimini etkilemeyeceği öngörüsünün piyasalardaki belirsizlikleri önemli ölçüde azalttığı anlatılan rapora göre, buna paralel olarak Merkez Bankası, temel politika aracı olan kısa vadeli faiz oranlarını, Nisan ayından itibaren 6 kez indirdi. 
     Ocak ayında yüzde 44 olan gecelik borçlan faiz oranı yüzde 26'ya, Mart ayında yüzde 59.9'a ulaşan hazine iç borçlanma faizleri yıl sonunda yüzde 27.9'a çekilirken, TL döviz kuru, 1 ABD Doları 0.77 euro dan oluşan kur sepeti karşısında yıl sonu itibariyle yüzde 7 değer kazandı. Enflasyon da yıl sonu hedefi olan yüzde 20'nin altında, yüzde 18.4, TEFE yüzde 13.9 düzeyinde gerçekleşti. 
     Raporda, enflasyondaki düşüşte, ''TL'nin yabancı paralar karşısındaki değer kazanması, reel ücretlerdeki gerileme ve verimlilik artışları sonucunda maliyet koşullarında meydana gelen iyileşme, gıda, tarım fiyatlarında görülen yavaşlama, kamu kesiminde enflasyon hedefiyle büyük ölçüde uyumlu fiyatlama politikası izlenmesi ve iç talep baskısının olmayışı'' başta olmak üzere birçok faktörün rol oynadığı vurgulandı. 
     
     ''İŞ GÜCÜ PİYASASINDAKİ OLUMSUZLUK DEVAM EDİYOR'' 

     Yaşanan yüksek hızlı büyümeye karşın işgücü piyasalarında yaşanan olumsuz gelişmelerin 2003 yılında da devam ettiği vurgulanan raporda, bunu ihracata olumlu etkisi konusunda, şu yorum yapıldı 
     ''2003 yılında reel ücretler de gerilemeye devam etti bu durum tüketim harcamalarındaki artışı sınırladı. İç talep yetersizliği nedeniyle özel firmaların üretimlerini dış pazara yönlendirmesi mal ihracatının artmasını sağladı. İmalat sanayiinde verimliliğin artması ve birim ücretlerin düşük seviyede olması, ihracat artışının sağlanmasında etkili oldu. Sanayi üretiminde gözlenen yüksek oranlı büyüme nedeniyle, başta ara malı ve yatırım malı olmak üzere ithalat, ihracattan daha yüksek oranda arttı ve dış ticaret açığı büyüdü.'' Özel yatırım harcamalarında, geçen yılın ilk 9 ayında, makine-teçhizat yatırımlarında meydana gelen hızlı artıştan kaynaklanan yüzde 13.5 oranındaki yüksek artışa dikkat çekilen raporda, ''Makine-teçhizat yatırımlarındaki artış, yatırımcı güvenini yansıtmakta ve önümüzdeki dönemlere ilişkin beklentinin olumlu olduğunu göstermektedir'' denildi. 
     
     REEL ÜCRETLERDEKİ GERİLEME 

     Raporda, reel ücretlerdeki gerilemenin sürmesinin, iç talepteki canlanmayı sınırlandıran en önemli faktör olduğunu da vurgulandı. 
     Kamu kesimi işçi ücretleri geçen yılın ilk yarısında yüzde 11.5, ikinci yarıda ise yüzde 9 oranında artış gösterdi. Bu şekilde kamuda ele geçen net ortalama ücretler reel olarak yüzde 1.3 oranında yükseldi. 
     Rapora göre, net ortalama memur maaşları ise geçen yıl reel olarak yüzde 0.8 oranında azaldı. Asgari ücretteki reel artış oranının da yüzde 3.7 olduğu hesaplandı. 
     İmalat sanayiinde saat başına reel ücretler ise 2003 yılının ilk 9 aylık döneminde, geçen yılın aynı dönemine göre gerek özel, gerekse kamu kesiminde yüzde 3.3 oranında geriledi. Bu dönemde giyim eşyası imalatı dışındaki tüm sektörlerde saat başına reel ücretlerde düşme görüldü. 
     Bu durumun iç talepteki canlanmayı sınırlandıran en önemli faktör olduğunu belirten Merkez Bankası'na göre, imalat sanayii genelinde çalışılan saat başına verimlilikte ise geçen yılın ilk 9 aylık döneminde yüzde 5.2 oranında artış kaydedildi. Bu da üretim artışının istihdam artışından fazla olmasından kaynaklandı. Bu gelişme raporda, ''Reel ücretler azalırken verimlilik artışının sürmesi, imalat sanayiinde reel birim ücretlerin gerilemesini ve ihracattaki hızlı artışların sürmesini sağlamıştır'' şeklinde değerlendirildi. 
     
     KAMU MALİYESİ VE İÇ BORÇLANMA 

     Merkez Bankası raporunda, kamu maliyesi ve iç borçlanmadaki gelişmeler de irdelendi. 
     Rapora göre, 2003'de kamu kesimi borçlanma gereğinin GSMH içindeki payının bir önceki yıla göre 4.3 puan azalarak yüzde 8.5'a düşmesi, bütçe ve fonların finansman dengelerinin bir önceki yıla göre olumlu performans göstermesinden kaynaklandı. 
     Toplam iç borç stokunun 2002 yılına göre nominal yüzde 29.7 oranında artarak 194.4 katrilyon liraya ulaştığına da dikkat çeken rapor, İmar Bankası ödemeleri için TMSF'ye 6.8 katrilyon lira tutarında devlet iç borçlanma senedi ihraç edilmesinin bu artışın en önemli nedenlerinden biri olduğunu belirtti. 
     Raporda, Hazine'nin 2002 yılı sonunda 70.8 katrilyon Türk Lirası düzeyinde bulunan iç piyasaya borcunun da 2003'de 101.8 katrilyon liraya yükseldiği ortaya kondu. 
     Rapora göre, borç stoku içerisinde döviz cinsi borçlanma araçları ile faize ve dövize endeksli araçların payının azalması, borç stokunun faiz ve kur hareketlerine karşı kırılganlığının azalmasını sağladı. 
     Geçen yıl genel seçimler sonrası siyasi istikrarın sağlanması, uygulanan program hedefleri doğrultusunda yürütülen para ve maliye politikaları ile Irak savaşına ilişkin belirsizliklerin sona ermesiyle oluşan olumlu hava, Hazine'nin borçlanma koşullarındaki iyileşmeyi de beraberinde getirdi. 
     Faizlerin düşmesi ve Türk Lirasının değer kazanması, borçlanma vadesinin uzamasına da imkan tanıdı. 
     Bu arada geçen yıl nakit iç borç stokunun GSMH'ye oranı ise piyasadan yapılan toplam borçlanmanın itfadan daha yüksek olması nedeniyle bir önceki yıla göre 4 puan artarak yüzde 36.5'a yükseldi. 

     
</TEXT>
</DOC>
