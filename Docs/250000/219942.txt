<DOC>
<DOCNO> 219942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yasam/yas03.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Diri dursun diye ete su katıyorlar ' 
</HEADLINE>
<TEXT>

   İddiaya göre, bazı marketler ete besin değerini düşüreceğini bile bile katkılı su basıp diri ve pembe görünmesini sağlıyor 
      Ümran Avcı 
   
   Gıdada son günlerde patlak veren skandallara yeni bir iddia eklendi. Bir gıda mühendisinin iddiasına göre, Türkiye'de bazı marketlerde satılan kırmızı et ve hindi etine, ABD'den getirilen bir makineyle suyla birlikte "bradmix" adlı ilaç enjekte ediliyor. Et yüzde 35 oranındaki bu katkı maddesiyle şişiriliyor. Böylece ete nitrojen gazının verilmesiyle diri ve pembe görünüm sağlanıyor. 
   Uzmanlar, ete katkı maddesi katmanın mümkün olduğunu belirtti. Tarım Bakanı Sami Güçlü, konunun araştırılacağını ve gerekli numuneleri alıp inceleyeceklerini bildirirken şunları söyledi "Ete nitrojen gazı katılması gibi bir şey duymadım. Bana intikal eden bir bilgi yok. Teknik olarak da bunun ne anlama geldiğini algılamış değilim." 
   
   Eti ağır göstermek için 
   İstanbul Üniversitesi Veteriner Fakültesi'nden Prof. Dr. Bülent Nazlı, ete katkı maddeli su katılabileceğini söyledi. Bahsedilen katkı maddelerinin ette kullanılmasının normal olmadığını söyleyen Nazlı, "Bu, eti daha ağır göstermek için şişirerek, sulu satmak demektir. Etin besin değeri düşer. Bu uygulama, nsanları kandırmaya ve etin kalitesini düşürmeye yöneliktir" dedi. Ete su katılıp katılmadığını gözle anlamanın mümkün olmadığını, bunun ancak analizle anlaşılabileceğini söyleyen Prof. Nazlı, normal etin yüzde 60 oranında su içermesi gerektiğini belirtirken, "Ete katılan su, hücrelerin arasına ve dışına katılan sudur. Katkı maddesiyle su oranı yüzde 80 - 90'lara çıkarılabilir" diye konuştu. 
   
   
</TEXT>
</DOC>
