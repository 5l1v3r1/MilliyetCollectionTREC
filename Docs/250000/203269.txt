<DOC>
<DOCNO> 203269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur09.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurda bulunan plakaların sırrı .. 
</HEADLINE>
<TEXT>

     Dikmen'de bir cadde üzerinde oluşan büyük bir çukurda polis 51 adet araç plakası buldu. Olayı araştıran polis, araçların yağmur ve kar suyu dolu çukura hızla girmesi sonucunda plakalarını düşürdüklerini tespit etti. 
     Emniyet yetkililerinden alınan bilgiye göre, Dikmen Karakolu'na bağlı bir polis ekibi, dün devriye görevi yaparken 5. Cadde üzerinde oluşan büyük bir çukurun içerisinde araç plakası bulunduğunu tespit etti. Yağmur suyu ile dolan çukurdan plakayı almak isteyen polis memuru burada başka plakaların da bulunduğunu fark etti. Bunun üzerine çukurda yapılan inceleme sonucu toplam 25 adet araç plakası bulundu. Aynı yerde ertesi günü polisin yaptığı araştırmada 26 plaka daha bulundu. Düşen plakaların bir bölümünün vatandaşlar tarafından fark edilerek çıkarıldığı ve yol kenarındaki kaldırıma sahiplerinin görmesi için dizildiği gözlendi. 
     Bu kadar çok plakanın bir arada olmasından şüphelenen yetkililer, olayın Oto Hırsızlık, Yankesicilik ve Dolandırıcılık Büro Amirliği'nce araştırılmasını istendi. Otomobil plakalarından yola çıkan polis araç sahiplerine ulaştı. Yapılan araştırma sonucu, sürücüler bu yolu kullandıklarını ve plakaların bulunduğu çukura düştüklerini söylediler. 
     Emniyet yetkilileri, düşen plakaların büyük bölümünün plastik çerçeveyle araçlara monte edildiğinin tespit edildiğini, bunun da aracın çukura girmesi sırasında meydana gelen sarsıntıdan düştüğünün belirlendiğini söylediler. 
     
</TEXT>
</DOC>
