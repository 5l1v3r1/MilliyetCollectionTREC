<DOC>
<DOCNO> 222578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur33.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adapazarı'da polise saldırı .. 
</HEADLINE>
<TEXT>

     Adapazarı'nda bir marketten elma çalan 3 kişiyi takip eden polis, zanlıların yaşadığı mahallede taşlı saldırıya uğradı, olayda 1 polis hafif yaralandı. Takviye kuvvetle yapılan operasyonda 2'si kadın, 3 kişi gözaltına alındı. 
     AA muhabirinin aldığı bilgiye göre, Erenler Beldesi'nde bir marketten 3 kasa elma çalan 3 kişi, at arabasıyla kaçtı. Market sahibinin ihbarı üzerine kısa sürede olay yerine gelen Hırsızlık Masası ekibi, verilen eşkallere dayanarak tespit ettiği zanlıların evine gireceği sırada mahalle sakinlerinin taşlı saldırısına uğradı. 
     ''Roman'' olarak nitelendirilen vatandaşların yaşadığı mahallede taş yağmuru altında kalan polis havaya ateş açarak olay yerinden uzaklaşmaya çalıştı. Bu sırada taş isabet eden 1 polis memuru hafif yaralandı. Telsizle yardım isteyen ekip, olay yerine gelen takviye kuvvetin yardımıyla mahalleden çıkarıldı. 
     Olayların ardından mahalleden çıkışları kesen 110 kişilik polis kuvveti, nöbetçi mahkemeden ev arama izni aldıktan sonra panzerler eşliğinde operasyon düzenledi. 
     Evlerde yapılan aramada bulunan ruhsat zamanı geçmiş 1 av tüfeğine el konuldu, saldırı olayıyla ilgili 2'si kadın, 3 kişi gözaltına alındı. Kimlikleri tespit edilen diğer 3 zanlının da yakalanmasına çalışılıyor. 
     
</TEXT>
</DOC>
