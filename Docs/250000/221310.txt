<DOC>
<DOCNO> 221310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo38.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin Hüsnü Güreli ile hiçbir sorunum yok... 
</HEADLINE>
<TEXT>

     Beşiktaş Futbol Takımı Menajeri Sinan Engin, siyah-beyazlı takımda son haftalarda alınan başarısız sonuçların ardından, medyada kulüp içinde bazı idari sorunlar yaşadıkları yönünde yorumlar yapıldığını, ancak bunların gerçeği yansıtmadığını söyledi. 
     Sinan Engin, Beşiktaş'ın bu akşamki idmanı öncesi gazetecilere yaptığı açıklamada, siyah-beyazlı takımda idari bir sorun yaşanmadığını belirterek, şöyle konuştu 
     ''Son günlerde medyada bazı yorumlar oluyor. Benim ile Hüsnü Güreli'nin arasında küslük olduğu yazılıyor. Güreli ile hiçbir sorunum yok. Onunla ağabey-kardeş gibiyiz. 'Sinan küstü, Sergen oynamıyor' deniliyor. Sergen'in cebine ben mi para koyuyorum Bunlar çok komik şeyler. Zaten ne sorun olursa olsun, futbolcu sahaya çıkınca sadece futbolunu düşünür. Lütfen bu tür yorumlar yapıp, takıma zarar vermeyelim.'' 
     
     ''FENERBAHÇE ÇOK ŞANSLI'' 
     Sinan Engin, Fenerbahçe'yi, aradaki puan farkını kapatıp, öne geçmesi nedeniyle tebrik ettiğini kaydederek, ''Biz onlar kadar şanslı değiliz. Yediğimiz goller, verilmeyen penaltılarımız ortada. Trabzonspor maçında 3 penaltımız verilmedi. Hakemler tarafından zaman zaman engellendik. Ayrıca Konyaspor'un 2 önemli oyuncusu, Fenerbahçe maçı öncesi cezalı duruma düştü. Ancak bunlara medyada yer verilmiyor. Bir maçta en önemli 2 oyuncu nasıl cezalı duruma düşer Allah bir gün bizim de yüzümüze gülecek'' diye konuştu. 
     Engin, Fenerbahçe ile şampiyonluk şanslarının yüzde 50 olduğunu ifade ederek, ''Şu an bizden öndeler ama, sahamıza gelecekler. Bu nedenle şansları eşit görüyorum'' dedi. 
     
     ''YAŞ ORTALAMAMIZ YÜKSEK'' 
     Takımdaki düşüşün nedeninin ne olduğunun sorulması üzerine de Sinan Engin, şöyle konuştu 
     ''Takımımızın yaş ortalaması 28 ile 30 arası. Haftada 3 maç ağır geldi. Defansımız da yaşlı. Ayrıca önemli yıldızlar iyi oynamadığı zaman durumlar ters gidiyor. Bir Cem Papila olayı yaşadık. Bu, dengemizi sarstı. Ama taraftarlarımız merak etmesin, bu takım sezon sonunda şampiyon olacaktır. Artık haftada bir maç oynayacağız. Geçen sezon bizi şampiyon yapan, bu sezon 11 puan farka ulaşan futbolcularımız sezon sonunda bizi yine şampiyonluğa taşıyacaktır.'' 
     
     YENİ YAPILANMA 
     Takımda gelecek sezon için önemli değişiklikler yapacaklarını anlatan Engin, yeni bir yapılanma içine gireceklerini söyledi. 
     Engin, takımda öncelikle yabancı futbolcuların mı gönderileceği yönündeki bir soru üzerine, ''Biz performansa göre bu değerlendirmeyi yapacağız. Bu her futbolcu için olabilir. Önemli olan sezon sonuna kadar gösterilecek performans'' dedi. 
     
</TEXT>
</DOC>
