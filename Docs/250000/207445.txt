<DOC>
<DOCNO> 207445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yasam/yas04.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu doğum gününü hiç unutamayacak 
</HEADLINE>
<TEXT>

   Berç Reisyan, "Bana öyle bir şey yap ki, unutmayayım" diyen eşinin yaş gününü gazeteye ilan vererek kutladı 
      İLKNUR GÜLMEZ 
   
   Serbest meslekle uğraşan Berç Reisyan, dolduruşuna geldiği kendisinden 20 yaş küçük eşi Hülya Reisyan'ın doğum gününü gazete ilanıyla kutladı. 
   Gazeteye verdiği "Çok özel bir kadına. 30 yaşına hoş geldin. Sana mutluluklar dileriz. Evinin erkekleri oğlun ve eşin" ilanla eşinin doğum gününü kutlayan Berç Reisyan, şunları söyledi "Hülya nedendir bilmiyorum 30 yaşa çok önem veriyordu. Bana, uzun zamandır 30. yaş günümde bana öyle bir şey yap ki çok şaşırayım hayatım boyunca unutmayayım' diyordu. Aslında biraz da eşimin dolduruşuna geldim. Ne yapayım diye çok düşündüm. İlk başta küçük bir uçak kiralayıp arkasına 'İyi ki doğdun' yazılı bir bez astırmayı ve bizim evin tepesinde dolaştırmayı düşündüm. Daha sonra ise bu fikir aklıma geldi. Eşim her sabah kalktığında İclal Aydın'ın yazısını okur. Ben de gazetenin o sayfasına ilan vermeye karar verdim." 
   
   Şoke oldu 
   Eşinin kendisine çok enteresan doğum günleri hazırladığını ifade eden Reisyan, "8 Ocak sabahı Hülya'dan önce kalkıp gazeteye baktım ve ilanı gördüm. Eşime İclal Aydın'ı okudun mu çok güzel şeyler yazmış dedim. Hemen gazeteyi alıp o sayfayı açtı ve kendini görünce şoke oldu" diye konuştu. İlanı görünce çok heyecanlandığını vurgulayan Hülya Reisyan ise şöyle konuştu "Benim doğum günüm yılbaşından hemen sonra olduğu için hep güme gidiyordu. Ben 30 yaşın bir kadın için önemli olduğunu düşünüyorum. Bu nedenle ısrarla 30. doğum günümde eşimin beni şaşırtmasını istedim. Açıkçası bu kadarını da beklemiyordum. Hayatım boyunca aldığım en ilginç hediye oldu. Asla unutmayacağım." 
   
   
</TEXT>
</DOC>
