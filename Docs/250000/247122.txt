<DOC>
<DOCNO> 247122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/soneko15.html </URL>
<DATE> 2004/06/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Türkiye Kalkınma Bankası Genel Kurulu yapılamadı... 
</HEADLINE>
<TEXT>

     Türkiye Kalkınma Bankası'nın TKB bugün yapılacağı duyurulan genel kurulu, Hazine Müsteşarlığı temsilci göndermediği için toplanamadı. 
     Hisselerinin yüzde 99.08'i Hazine'ye ait olan TKB'nin genel kurul toplantısı için, bankanın genel müdürlük binasının 7. katında, pay sahipleri saat 10.00'da biraraya geldi. Divan Başkanlığı yapan TKB Yönetim Kurulu Başkanı ve Genel Müdürü Taci Bayhan, saat 10.10'da, Hazine Müsteşarlığı'nın temsilci göndermemesi nedeniyle genel kurulun gerçekleştirilemeyeceğini söyledi. 
     Bayhan, yasa gereği Haziran ayının sonuna kadar genel kurul yapılması gerektiğini belirtirken, ''Yönetim Kurulu, yeniden bir genel kurulu tarihi belirleyecek. En geç Temmuz ayının ilk haftasında genel kurul yapmak durumundayız'' dedi. 
     Genel kurul tarihini Hazine Müsteşarlığı ile görüşerek, mutabakat sağlayarak belirlediklerini kaydeden Bayhan, Hazine temsilcisinin katılmaması konusunda kendilerine bir gerekçe bildirilmediğini ifade etti. 
     TKB Genel Müdürlüğü görevini 1997'den beri Taci Bayhan yürütürken, yönetim kurulu, geçen yıl Nisan ayında yapılan genel kurul ile yenilenmişti. Bayhan, genel müdürlüğü döneminde genel kurula Hazine'nin temsilci göndermemesi durumu ile hiç karşılaşmadığını söyledi. 
     Taci Bayhan'ın 1997 yılından beri yönetim kurulu başkanlığını yürüttüğü TKB'nin yönetim kurulu üyeliklerine, geçen yıl Nisan ayında yapılan genel kurul toplantısında Prof. Dr. Kemalettin Çonkar, Osman Kara, İbrahim Gündüz, Mehmet Uncu, Celal Dağgez, Halil İbrahim Akça seçilmişti. 
     Devlet Sanayi ve İşçi Yatırım Bankası DESİYAB A.Ş adıyla 1975'te kurulan bankanın unvanı, 1988'de Türkiye Kalkınma Bankası A.Ş olarak değiştirilmişti. 1989 yılında Turizm Bankası'nın devredildiği TKB'nin 2002 yılında 59 trilyon 372 milyar lira olan net zararı, geçen yıl 77 trilyon 246 milyar liraya yükseldi. Net parasal pozisyon zararı ise 86.8 trilyon liradan 93.3 trilyon liraya çıktı. 
     Banka bilançosuna göre, geçen yıl sonu itibariyle aktifleri toplamı 429.3 trilyon lira, kredileri toplamı 188.3 trilyon lira olan bankanın takipteki kredileri, 21.5 trilyon liradan 11.4 trilyon liraya geriledi. 
     Ödenmiş sermayesi 2002'de 125 trilyon lira, 2003 sonunda 150 trilyon lira olan TKB'nin bugün yapılması planlanan genel kurulunun gündeminde, kayıtlı sermaye tavanının 150 trilyon liradan 500 trilyon liraya yükseltilmesi maddesi bulunuyordu. 
     Genel kurul gündemi arasında, bankanın yönetim kurulunda 1990-1991 döneminde görev yapan üyelerle ilgili hukuki durumun görüşülmesi, yönetim ve denetim kurulu üyelerinin seçilmesi, bu üyelere verilecek ücretin belirlenmesi, mevcut yönetim ve denetim kurulu üyelerinin ibrası da yer alıyordu. 
     Edinilen bilgiye göre, Hazine Müsteşarlığı, genel kurul gündemindeki bazı maddelerle ilgili hazırlıkların tamamlanmaması nedeniyle temsilci göndermedi. Hazine'nin bu konuda bir açıklama yapması bekleniyor. 
     
</TEXT>
</DOC>
