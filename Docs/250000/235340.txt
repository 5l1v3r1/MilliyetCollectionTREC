<DOC>
<DOCNO> 235340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur19.html </URL>
<DATE> 2004/04/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
F1 pilotu Coulthard, Antalya'da yaptırdığı yatını 750 bin Pound'a sattı 
</HEADLINE>
<TEXT>

     Formula-1 pilotu David Coulthard'ın, Antalya'da yapımı devam eden ultra lüks yatını sattığı bildirildi. 
     AA muhabirinin aldığı bilgiye göre, F-1 pilotu Coulthard, yaklaşık 1,5 yıl önce Antalya Serbest Bölge'de faaliyette bulunan ABD ve Fransız sermayeli yat üretim firmasında yapımına başlanarak kızağa konulan ''Highlander'' adlı trilyonluk ultra lüks yatını, İrlandalı bir işadamına 750 bin pound'a sattı. 
     Yapım halindeki yatın satış işlemlerinin, Coulthard'ın avukatları tarafından gerçekleştirildiği, alım ve satımından 60 milyar lira vergi alındığı öğrenildi. 
     Firma yetkilileri, yüzde 50'den fazlası tamamlanan yatın en kısa zamanda tamamlanıp yeni sahibine teslim edileceğini bildirdiler. 
     
     EL SABAH AİLESİNE DE ULTRA LÜKS YAPILMIŞTI 
     F-1 pilotu David Coulthard'ın tamamlanmadan sattığı ultra lüks yatı yapan firma, daha önce yine dünyanın tanınmış ailelerinden Kuveyt Şeyhi El Sabah ailesine de 35 metre boyunda ultra lüks ''M Y Mabruk 3'' isimli yatı yapmış ve geçen yaz teslim etmişti. 
     Aynı şirket tarafından yine İngiliz ve Alman işadamlarına da yat yapılmıştı. 
     
</TEXT>
</DOC>
