<DOC>
<DOCNO> 210897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur06.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da da fırtına, yağmur... İklim mi değişiyor .. 
</HEADLINE>
<TEXT>

     Antalya'da saatteki hızı 122 kilometreyi bulan rüzgar ve metrekareye düşen kilogramlarca yağış akıllara, ''Antalya'da iklim değişiyor mu '' sorusunu akla getirse de uzmanlar, yaşananların olağan olduğunu, kayıtlarda daha yüksek yağış ve rüzgar hızına ulaşıldığının yer aldığını kaydettiler. 
     Akdeniz Üniversitesi Çevre Sorunları Araştırma ve Uygulama Merkezi Müdürü Prof. Dr. Tuncay Neyişçi, AA muhabirine yaptığı açıklamada, son yıllarda görülen yağış ve fırtınanın ''doğal'' olduğunu söyledi. 
     Antalya'da yaşlı kişilerle yapılan görüşmelerde 50-60 sene önce de benzer olayların yaşandığının belirlendiğini kaydeden Neyişçi, ''toplumun hafızasında eksiklik yaşandığını'' öne sürdü. Kent merkezindeki yapılaşmada yaşlıların geçmiş yıllarda şahit olduğu iklimsel olayların dikkate alınması gerektiğini belirten Prof. Dr. Neyişçi, Gürcistan'da yaşadığı bir olayı şöyle anlattı 
     ''Gürcistan'da, aynı Antalya'da olduğu gibi bir sahil yolu yapılmış. Bindiğim taksinin yaşlı şoförü, Bu deniz, bu yolu alır dedi. Gerçekten de 2 sene sonra o yol güçlü dalgalara dayanamadı. Bizde de aynısı yaşanıyor. Güçlü dalgalara dayanamayacak köprüler yaparsanız yıkıldığı zaman bunun suçunu iklime atamazsınız. Bakınız Antalya'da Konyaaltı sahiline direkt plaja yapılan yüzme havuzu olduğu yerde duruyor. Neden Çünkü havuzun denize bakan kısmına dalgalara dayansın diye metrelerce duvar yapıldı.'' 
     
     ''FELAKETİ BİZ HAZIRLIYORUZ'' 

     Antalya'da iklimsel anlamda bir değişiklik yaşanmadığını vurgulayan Tuncay Neyişçi, '' İklim değişiyor demek yanlış. Bunlar 100 sene önce de yaşanmıştı. Bunlar kayıtlarda var'' diye konuştu. 
     Prof. Dr. Neyişçi, şiddetli yağış ve fırtına için de gerekli önlemlerin alınmadığını söyledi. Yapılaşmada doğal şartların gözönüne alınmadığını vurgulayan Neyişçi, ''Aynı, depremde olduğu gibi felaketlerin gelmesini biz hazırlıyoruz. İklim değişikliğinden şikayet yerine, yaklaşımımızı değiştirmemiz lazım. Devlet bütün bunları benim vergimden tazmin ederse ders de alamaz. Devletin hatalarının bedelini vatandaş ödediği sürece de bu yaşananların önü alınamaz'' dedi. 
     
     ''YAŞANANLAR OLAĞAN'' 

     Meteoroloji Bölge Müdürü Mehmet Arandı ise yaşananları, ''Olağan meteorolojik hadiseler. Bu ekstrem bir durum değil'' şeklinde yorumladı. Şiddetli yağış ve fırtınanın geçmiş yıllarda da görüldüğünü ifade eden Arandı, son 30 yılda tespit edilen rüzgar hızının saatte ortalama 80-90 kilometre olduğunu belirterek, ''Dünkü fırtınada rüzgarın hızı en yüksek saatte 122 kilometre olarak tespit edildi. Ancak son 30 yılda rüzgarın hızının 130 kilometreye kadar çıktığını tespit etmiştik'' diye konuştu. 
     Fırtına ve yağışın atmosferin sirkülasyonundan meydana geldiğini vurgulayan Mehmet Arandı, şunları kaydetti 
     ''Antalya'nın uzun yıllar yağış ortalaması 1063,5 kilogram. Aralık ayında aldığımız yağış toplamı 5,8 kilogram. Uzun yıllar aralık ayı ortalaması ise 241,3 kilogram. Yani aralık ayında uzun yıllar ortalamasının neredeyse iki katı yağış alınmış. Uzun yıllar periyoduna baktığınız son 10 yıl içinde yağış miktarında artış söz konusu. Buna rağmen daha fazla yağış aldığımız yıllar olmuştu.'' Mehmet Arandı, 1969 yılında metrekareye 1914,3 kilogram yağış düştüğünü belirterek, ''Bu, Antalya'nın aldığı en yüksek yağış miktarıdır. Bu yılı 1891,8 kilogram ile 2001 yılı, 1850 kilogram ile 2003 yılı, 1644,9 kilogram ile 1936 yılı takip ediyor'' dedi. 
     
</TEXT>
</DOC>
