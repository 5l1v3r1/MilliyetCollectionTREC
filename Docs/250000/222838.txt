<DOC>
<DOCNO> 222838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo16.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, adını finale yazdırmak istiyor... 
</HEADLINE>
<TEXT>

     Birinci Süper Futbol Ligi lideri Fenerbahçe, Türkiye Kupası yarı finalinde yarın karşılaşacağı Gençlerbirliği engelini de aşarak, adını finale yazdırmak istiyor. 
     Ligde ve kupada yoluna emin adımlarla ilerleyen sarı-lacivertli takım, kendi evinde ağırlayacağı Gençlerbirliği önünde galip gelerek, 20 sezondur uzak kaldığı kupada, 2 sezon sonra finale çıkmanın hesaplarını yapıyor. 
     Hazırlıklarını bu akşam basına kapalı yapacağı idmanla tamamlayacak Fenerbahçe'de sakatlığı süren kaleci Volkan Demirel dışında eksik bulunmuyor. 
     Fenerbahçe'nin Gençlerbirliği karşısına, Recep, Ali Güneş, Luciano, Tomas, Kemal, Mehmet Yozgatlı, Ümit, Aurelio, Tuncay, Nobre, Van Hooijdonk muhtemel 11'i ile çıkması bekleniyor. 
     Fenerbahçe Şükrü Saracoğlu Stadı'nda, saat 20.00'de başlayacak maçı hakem Ali Aydın yönetecek. 
     
</TEXT>
</DOC>
