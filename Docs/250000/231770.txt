<DOC>
<DOCNO> 231770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur08.html </URL>
<DATE> 2004/04/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İzmir'deki Emniyet Müdürlüğü inşaatı tehlike saçıyor .. 
</HEADLINE>
<TEXT>

     Yapımına 4 yıl önce başlanan ancak ödenek yokluğundan duran Bozyaka'daki İzmir Emniyet Müdürlüğü Hizmet Binası inşaatının temel çukuru, çevrede ''çökme riski'' yaratırken, inşaata bu yıl da ''sadece 1 milyar lira'' ödenek ayrıldığı bildirildi. 
     Üstlenici İlci İnşaat Firması Genel Müdürü Serdar Yıldız, AA muhabirine yaptığı açıklamada, yaklaşık 63 bin metrekarelik alanda 11 metre derinliğinde temel çukuru açtıklarını, kaymaları önlemek amacıyla da ''geçici kazık'' çaktıklarını söyledi. 
     Ödeneğin durması nedeniyle inşaata devam edilememesinin yanı sıra kazıkların bu yılın sonunda ''işlevsiz'' hale geleceğine dikkat çeken Yıldız, şunları dile getirdi 
     ''Kazık çaktıktan sonra su basmanını çıkmalıydık. Yani yol seviyesine kadar yükseltseydik, şimdi çevrede kayma ve çökme tehlikesi ortaya çıkmazdı. İnşaatın karşısında SSK Hastanesi, pazaryeri var. Bulvar, trafik olarak çok işlek. Açtığımız temel çukuru, şu anda bu binalar için tehlike arz ediyor. Elemanlarımız temel çukurunu 24 saat gözlemliyor, kontrol altında tutuyor. Ancak kazıkların dayanma süresi bitmeden su basmanını çıkmazsak, 4 trilyon lira daha ek masrafla bunu yapmak zorunda kalacağız.'' 
     
     ACİL ÖNLEM 
     Bakanlığın göndereceği 6 trilyon lira ödenekle inşaatın acilen yol seviyesine kadar yükseltilip, çevrede oluşan ''kayma ve çökme'' riskinin önlenmesi gerektiğini ifade eden Yıldız, ''İnşaat bu haliyle kalırsa, çökme başlayacak. Şu ana kadar yapılanlar boşa olacak. Her şeye sıfırdan başlayacağız. Beni daha çok üzen bu. Ülkemiz ekonomik sıkıntı yaşarken, bu paralar sokağa atılmış olacak'' dedi. 
     
     SADECE 1 MİLYAR LİRA ÖDENEK GÖNDERİLDİ 
     Binanın tamamlandığında yaklaşık 15 trilyon liraya mal olacağını bildiren Yıldız, ''Ancak bize geçen yıl ve bu yıl gönderilen ödenek 1'er milyar lira. Bizi üzen, İzmir'in en prestijli projesinin, bırakın tamamlanmasını, ilgisizlikten çevrede yarattığı çökme tehlikesidir'' dedi. 
     Binanın ''Türkiye'nin en akıllı, en çağdaş en güvenli binası'' olacağını işaret eden Yıldız, şöyle konuştu 
     ''Bina tamamlanırsa, kentin en prestijli binası olacak. Fonksiyonel, son derece güvenli ve çok rahat bina olacak. Yaklaşık 63 bin metrekare üzerine kurulacak, 5 bloktan oluşacak 15 katlı binada konferans salonları, helikopter pisti ve çağdaş sosyal tesisleri bünyesinde barındıracak. Kentte Dağınık haldeki bütün birimler, tek çatı altında toplanacak. Ama üzüntümüz, böyle bir projeyi İzmir'e kazandıramamak.'' Firma yetkilileri, yaşanan tehlikeler ve yatırımların heba olmaması konusunda, Bayındırlık ve İskan İl Müdürlüğü'nü sık sık yazılarla uyardıklarını da belirtti. 
     Öte yandan, Bayındırlık ve İskan İl Müdürlüğü'nün de ''binanın en az hemen yol seviyesine kadar yükseltilip çökme riskinin önlenmesi gerektiğini'', bir yazıyla İzmir Valiliği'ne ve Emniyet Genel Müdürlüğü'ne bildirdiği öğrenildi. 
     İzmir Valisi Yusuf Ziya Göksu da çözüm için İçişleri Bakanı Abdülkadir Aksu ile görüşeceğini bildirdi. 
     
</TEXT>
</DOC>
