<DOC>
<DOCNO> 219008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo17.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürüm'den Lucescu'ya destek Paniğe gerek yok 
</HEADLINE>
<TEXT>

     İstanbulspor'a yenilerek 18 haftanın ardından liderliği kaybeden Beşiktaş'ta, yönetimden teknik heyet ve futbolculara destek geldi. 
     Beşiktaş Kulübü Asbaşkanı ve Futbol Şube Sorumlusu Haşmet Bedii Kürüm, yaşadıkları sıkıntının her takımın başına gelebileceğini kaydederek, ''Birkaç kötü sonuçla paniğe girmeye gerek yok. Yönetim olarak teknik heyetimize ve futbolcularımıza güveniyoruz ve her zaman olduğu gibi arkalarındayız'' diye konuştu. 
     Kürüm, futbolcular ve teknik heyetin kendilerine bugüne dek başarılar yaşattıklarını, bundan sonra da yaşatmaya devam edeceklerine inandıklarını ifade ederek, şunları söyledi 
     ''Lig uzun bir maraton. Fenerbahçe nasıl aradaki puan farkını kapadıysa, biz de bundan sonra alacağımız sonuçlarla yeniden öne geçebiliriz. Beşiktaş'ta birlik ve beraberlik günüdür. Camia olarak kenetlenerek, bu günleri atlatıp başarılara imza atmaya devam edeceğimize yürekten inanıyorum.'' 
     
     SAMSUNSPOR MAÇI DENGEMİZİ BOZDU 
     Samsunspor ile İstanbul'da yaptıkları 18. hafta maçında yaşanan olumsuz havanın dengeyi kurmalarını zorlaştırdığını anlatan Kürüm, ''Öyle bir sarsıntıyı atlatacak toparlanmayı yapamadık'' dedi. 
     Kürüm, ligin ikinci yarısındaki düşüşün diğer bir nedeninin ise aldıkları saha kapama cezaları olduğunu anlatarak, ''Ligde iki kez sahamız kapandı ve 5 puan kaybettik. Evimizde oynasak böyle sonuçlar almazdık. Ayrıca yoğun maç trafiği de bizi etkiledi'' diye konuştu. 
     Beşiktaş'ın mali sorunu olmayan kulüplerin başında yer aldığını belirten Kürüm, ''Futbolcularımıza ödemeleri günü gününe yapılıyor. Sözleşmesi bitecek oyuncularımızla yeni mukaveleler imzalıyoruz. Biz yönetim olarak üzerimize düşen görevi yerine getiriyoruz. Bugüne kadar da bunun karşılığını futbolcularımızdan aldık. Bundan sonra da alacağımıza inanıyoruz'' ifadelerini kullandı. 
     
     VALENCIA VE TRABZONSPOR MAÇLARI 
     Haşmet Bedii Kürüm, Valencia ile yapacakları UEFA Kupası 3. tur rövanş maçı ile ligdeki Trabzonspor karşılaşmasının kendileri için dönüş ve çıkış maçları olacağını söyledi. 
     Valencia maçına çok büyük önem verdiklerini vurgulayan Kürüm, şöyle devam etti 
     ''Orada çok iyi oynamamıza rağmen şanssız bir şekilde yenildik. İstanbul'da taraftarımızın da desteğiyle Valencia'yı geçeceğimize inanıyoruz. Bu maç ve hafta sonundaki Trabzonspor karşılaşmasında iyi sonuçlar alarak çıkışa geçeceğiz. Teknik heyet ve futbolcularımıza sonuna kadar güveniyoruz.'' 
     
     TEŞVİK PRİMİ 
     Kürüm, İstanbulspor maçı öncesi, Fenerbahçe'nin teşvik primi vereceği yönünde bir beyanının olmadığını kaydetti. 
     Kendisiyle röportajı yapan gazetecinin böyle bir duyum aldığını kendisine söylediğini belirten Kürüm, ''Ben de şaşırdım ve Böyle birşey olabilir mi dedim. Ayrıca inanmadığımı ve ihtimal vermediğimi söyledim. Bunlar haberin içinde de vardı. Ancak başlığa çıkarılan okunup, haber okunmadığı için yanlış anlaşılma oldu. Benim teşvik primi verileceği ile ilgili bir beyanım olmadı, zaten böyle birşeye de inanmıyorum'' diyerek sözlerini tamamladı. 
     
</TEXT>
</DOC>
