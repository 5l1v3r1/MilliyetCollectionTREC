<DOC>
<DOCNO> 211310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sontur11.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar gidiyor, sırada yağmur var... 
</HEADLINE>
<TEXT>

     Dondurucu bir haftayı geride bırakan Türkiye, Çarşamba gününden itibaren yeni bir yağışlı havanın etkisine giriyor. Hava sıcaklığı ise yarın batı bölgelerden başlayarak artacak. 
     Meteorolojiden alınan bilgiye göre, bugün akşama kadar yağışlı hava Marmara’nın batısı ile Kıyı Ege dışında tüm yurtta etkili olacak. Yağışlar Doğu Akdeniz ile Güneydoğu Anadolu’da yer yer etkili olmak üzere Akdeniz kıyıları, Doğu Karadeniz kıyıları ve Güneydoğu Anadolu’da yağmur, diğer yerlerde kar şeklinde olacak. 
     Meteoroloji Genel Müdürlüğü, yarından itibaren kuvvetli lodos ve sıcaklık artışına bağlı olarak Marmara, İç Ege, Göller yöresi ve İç Anadolu'da kar erimeleri görüleceğinden vatandaşların ve ilgililerin tedbirli olması gerektiğini duyurdu. 
     
     LODOS GELİYOR 

     Meteoroloji Genel Müdürlüğü'nden yapılan yazılı açıklamaya göre, yarın batı bölgeleri yeni bir yağışlı havanın etkisine girecek. 
     Yarın akşam saatlerinde Kıyı Ege'de yağmur şeklinde başlayacak yağışlar, Çarşamba günü Marmara, Ege, Batı Akdeniz ve İç Anadolu'nun batısı ile Batı Karadeniz'de devam edecek. 
     Lodos şiddetini artırarak yarın kıyı Ege'de, Çarşamba günü Marmara, Ege ve Batı Akdeniz bölgelerinde kuvvetli esecek. Hava sıcaklığı kuvvetli lodosla birlikte batı bölgelerimizden başlayarak bütün yurtta artacak. 
     Kuvvetli lodos ve sıcaklık artışına bağlı olarak, Marmara, İç Ege, Göller yöresi ve İç Anadolu'da kar erimeleri görüleceğinden vatandaşların ve ilgililerin tedbirli olmaları istendi. 
     Açıklamada, ayrıca, yağışlı havanın, bugün kuzey ve doğu bölgelerde etkili olduğu bildirildi. 
     Önümüzdeki 3 günün hava raporu ise şöyle 
     
     SALI 

     Kıyı Ege, Doğu Karadeniz’in kıyı kesimi, Doğu Akdeniz ve Güneydoğu Anadolu yağmurlu, Doğu Anadolu ise kar yağışlı bir gün geçirecek. Diğer bölgelerimiz parçalı bulutlu. Hava sıcaklığı artmaya başlayacak. 
     
     ÇARŞAMBA 

     Türkiye yeni bir yağışlı havanın etkisine giriyor. Marmara, Ege, Batı Karadeniz’in kıyı kesimi, İç Anadolu’nun batısı ve Antalya çevresi yağmur alacak. Ankara ve Bolu çevresinde ise kar görülecek. Ege’de kuvvetli Lodos bekleniyor. Diğer bölgelerimiz parçalı bulutlu ve açık. 
     
     PERŞEMBE 

     Yağmur tüm Türkiye’ye yayılıyor Marmara, Batı ve Orta Karadeniz, Ege, İç Anadolu’nun güneyi dışında kalan kısımlarında sağanak yağmur görülecek. Ege ve Akdeniz’de şiddetli lodos etkisini sürdürüyor, diğer bölgelerimiz parçalı bulutlu bir gün geçirecek. 
     
</TEXT>
</DOC>
