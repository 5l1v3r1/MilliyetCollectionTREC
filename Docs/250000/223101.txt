<DOC>
<DOCNO> 223101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko16.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici artık hakkını arıyor... İşte örnekler... 
</HEADLINE>
<TEXT>

     Tüketicileri Koruma Derneği TÜKDER Genel Başkan Yardımcısı Fikri Karagöz, özellikle son bir yılda tüketicilerin, hakları konusunda daha bilinçli hale geldiklerini belirterek, ''Artık satın aldığı kanaryası ötmeyen, saçı istediği modelde kesilmeyen, oturduğu sandalyenin çivisinden pantolonu yırtılan tüketici bile hakkını arıyor'' dedi. 
     Karagöz, 14 Haziran 2003 tarihinde yürürlüğe giren Tüketicinin Korunması Hakkında Kanun'un, Türkiye'ye Avrupa standartlarında kurumlar, Türk tüketicilere de önemli haklar kazandırdığını vurguladı. 
     Artık bütün il ve ilçelerde tüketici şikayetlerini değerlendiren hakem heyetleri bulunduğunu ifade eden Karagöz, eskiden sadece ticari mahkemelerdeki tüketici davalarında ''Delil'' olarak kabul edilen heyet kararlarının, şimdi kesin karar haline geldiğini anlattı. 
     Karagöz, hakem heyetlerinin 550 milyon liraya kadar anlaşmazlıklarda verdikleri kararların, mahkeme kararı niteliğinde olduğunu, bu rakamı aşan durumlarda ise ilgili mahkemelerde ücretsiz olarak dava açılabildiğini kaydetti. 
     Tüketicilerin ''Ayıplı'' ve ''Kusurlu'' ürünler konusunda haklarını arayabileceklerine dikkat çeken Karagöz, bu yönde son bir yılda yapılan başvurularda önceki yıllara göre önemli artış olduğunu vurguladı. 
     Karagöz, bu artışta, tüketicinin bilinçlenmesinin ve yasaların tüketici lehine olmasının etkili olduğuna değinerek, ''Haklarının üstünde hak talep edebilen'' tüketicilerle de karşılaşabildiklerini söyledi. 
     Satın aldığı elbisenin rengini, ayakkabının modelini beğenmeyip iade etmek isteyen, ancak satın aldığı mağazadan ''ret'' yanıtını alan bazı tüketicilerin de hakem heyetleri nezdinde hak aradıklarını kaydederek, şöyle konuştu 
     ''Tüketiciler fazlasıyla bilinçlendi. Artık bir ay önce satın aldığı kanaryası ötmeyen, saçı istediği modelde kesilmeyen, oturduğu sandalyenin çivisinden pantolonu yırtılan, kameraya alınan düğün görüntüleri bozuk çıkan, rezervasyon yaptırdığı bir kulüpte mönüde olan sıcak yiyeceklerin soğuk olarak ikram edilmesine kızan tüketici bile hakkını arıyor. Hakem heyetlerinin yaptıkları değerlendirmelerde, bu tüketicilerin çoğu haklı kabul edilerek satıcıdan zararı alındı. Zararını ödemeyenler de icraya verildi. Hatta geçirdiği kaza nedeniyle hastaneye kaldırılan bir tüketici, kırık diye alçıya alınan kolunun sağlam olduğunu öğrenince bize başvurmuş, tam dava açma sürecinde hastane yetkilileri yanlışlığı kabul ederek bu kişiye bir süre ücretsiz hizmet vermeyi kabul etmişti.'' Kişilerin satın aldıkları her hizmette hak aramalarını isteyen Karagöz, perakende satılan ürünlerin üretim yeri, fiyatı, özellikleriyle ilgili bilgilerin yer aldığı etiketin yanı sıra garanti belgesi ve Türkçe kullanma kılavuzu bulunması gerektiğini vurguladı. 
     Karagöz, faturasız, garanti belgesiz ve Türkçe kullanma kılavuzu olmayan, özürlü olduğu halde üzerinde ''özürlüdür'' ibaresi bulunmadan satılan, satış fiyatı ''TL'' cinsinden gösterilmeyen ürünler konusunda da tüketicinin hak arama hakkı olduğuna işaret ederek, ''Tüketicinin bilinçlenmesi en çok yıllardır bu konuda mücadele eden bizi mutlu ediyor'' diye konuştu. 

     
</TEXT>
</DOC>
