<DOC>
<DOCNO> 208800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko15.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı Taşıt vergisini vergi dairelerine ödeyebilirsiniz 
</HEADLINE>
<TEXT>

     Maliye Bakanlığı, bankaların program hazırlamasının bir süre alacağını, bu nedenle vatandaşların motorlu taşıtlar vergisini vergi dairelerine ödeyebileceğini bildirdi. 
     Bakanlıktan yapılan yazılı açıklamada, motorlu taşıtlar vergisinin vergi dairelerinin yanı sıra bankalar ve özel finans kurumlarına da ödenebildiği hatırlatıldı. 
     2004 yılı için tahakkuk ettirilen verginin ek vergiye mahsubuna ilişkin Kanun sonrasında, ödemelere ilişkin çalışmaların tamamlandığı ve ilgili vergi daireleri ile banka ve özel finans kurumlarına gönderildiği kaydedilen açıklamada, şöyle denildi 
     ''Vergi tahsiline yetkili kılınmış bulunan bazı bankaların motorlu taşıtlar vergisi tahsilatına henüz başlayamamış olmasının, söz konusu işleme yönelik bilgisayar programlarında yapmaları gereken değişiklikleri bugüne kadar gerçekleştirememelerinden kaynaklandığı anlaşılmıştır. 
     Bankalarla yapılan görüşmelerden, motorlu taşıtlar vergisi tahsilatındaki değişiklik programlarının hazırlanması ve test edilmesinin belirli bir süre alacağı ifade edilmiştir. 
     Dileyen mükellefler, motorlu taşıtlar vergilerini ilgili vergi dairelerine ödeyebilirler.'' 
     
</TEXT>
</DOC>
