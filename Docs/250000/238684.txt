<DOC>
<DOCNO> 238684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/magazin/mag03.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Geceler onlara 'dar geliyor' 
</HEADLINE>
<TEXT>


DENİZ ALTUNTAŞ 

Magazin dünyasının ünlüleri, eğlence kulüplerinin en hareketli günlerinden cumartesi gecesi İstanbul'un keyfini çıkardı. Beyoğlu Odakule'deki Nu Pera ve Wanna'ya akın edenler arasında bulunan Deniz Akkaya, Cansu Dere, Veli Çelik Wanna'da, Teoman, Zeynep Tokuş, Selin Toktay ise Nu Pera'da eğlendi. 

Oğlunu özleyip geceyi 'kısa' kesti 
'Çocuklar Duymasın'ın yeni 'Meltem'i Zeynep Tokuş, arkadaşları Cem Kılıç ve Andaç Haznedaroğlu ile Nu Pera'daydı. Bir ay önce ayrıldığı yönetmen sevgilisi Veli Çelik ise yandaki Wanna'daydı. Sabaha karşı 04.30'a kadar eğlenen Tokuş, arkadaşlarının eğlenceyi sürdürme önerisini "Ben bir anneyim, evime gidip oğlumla beraber olmam gerek" diyerek reddetti. 

Teoman zilzurna 
Rock müziğin sevilen sesi Teoman, arkadaşlarıyla Nu Pera'da geç saatlere kadar eğlendi. Bar çıkışı ayakta durmakta zorlanan Teoman, korumasına tutunup yürüyerek özel şoförünün kullandığı otomobiline bindi. 

Deniz Akkaya'nın 'taksi' formülü 
Son dönemlerde bar çıkışlarında oldukça alkollü şekilde objektiflere yakalanan Deniz Akkaya, artık böyle gecelerde evine otomobili yerine taksiyle dönmeyi tercih ediyor. Geçtiğimiz gece Wanna'da eğlenen Akkaya, çakırkeyif çıktığı bardan taksiyle ayrıldı. 

Bu, bu... Nedir bu 
Athena grubunun solisti Gökhan Özoğuz ile aşk yaşayan Selin Toktay, cumartesi gecesi Nu Pera'da eğlendi. Her zaman olduğu gibi Toktay, çıkışta gazetecilere görüntü vermemek için koşarcasına cipine bindi. En hafif kelimeyle 'ilginç' giyimi sorulduğunda da, "Canımın istediği tarzda giyiniyorum" demekle yetindi. 


</TEXT>
</DOC>
