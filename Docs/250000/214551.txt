<DOC>
<DOCNO> 214551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur06.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kara basma iz olur ' Erzurum'da suçluların şansı yok... 
</HEADLINE>
<TEXT>

     Yılın 7 ayı karla kaplı Erzurum'daki birçok asayiş olayının faili meçhul sanıkları, kar üzerinde bıraktıkları ayak izleri ve otomobil lastik izleri sayesinde belirlenip yakalanabiliyor. 
     Erzurum Emniyet Müdürlüğü Olay Yeri İnceleme ve Kimlik Tespit Şube Müdür Vekili Ziyaettin Kaygusuz, teknoloji çağının yaşandığı günümüzde ''Her temas, bir iz bırakır'' ilkesinden hareketle, olay yerlerindeki her türlü fiziksel, kimyasal ve biyolojik delillerin değerlendirildiğini söyledi. 
     Olayın türüne, işleyiş şekline ve sonucuna göre çok değişik deliller bulunabildiğini anlatan Kaygusuz, suç, fail ve olay yeri arasında doğru bağlantı kurulmasının delillerle mümkün olduğunu söyledi. 
     Kaygusuz, olay yerinde toplanacak en küçük bir ipucunun, teknik ve bilimsel yönden incelenmesinin ardından suç delillerine ulaşılmasının, olayın çözümünü sağlamada son derece önemli olduğunu belirterek, olay yeri incelemelerinde, adli tıp ve kriminal değerlendirme sonuçlarının şüpheye asla yer vermeyecek şekilde yapıldığını kaydetti. 
     
     SESSİZ TANIKLARIN DİLİ... 

     Olay yerlerinden toplanacak her delilin birer sessiz tanık olduğunu belirten Kaygusuz, bu delillerin, teknik inceleme sonucu bilgi kaynağı haline dönüştürüldüğünü söyledi. Kaygusuz, şöyle devam etti 
     ''Sessiz tanıkların konuşturulması, gerçeği söylemesi ancak bilimsel ve teknik yöntemleri kullanan uzmanlar aracılığıyla yapılmaktadır. Olay yerinde bulunan bir parmak izi, kıl, vücut sıvısı, mermi kovanı, ayakkabı izi gibi bulgular, teknik ve bilimsel inceleme sonucu kime veya kimlere ait oldukları tespit edilerek, yanılmadan doğru bir şekilde gerçeği söylemiş olacaklardır.'' Erzurum'da 2003 yılı içinde 997 olay yerinde inceleme yaptıklarını kaydeden Kaygusuz, 'ü hırsızlık olmak üzere toplam 130 faili meçhul olayın, delillerin incelenmesi sonucu aydınlatılarak, sanıkların yakalandığını bildirdi. 
     
     AYAKKABI İZLERİ... 

     Yılın 7 ayı karla kaplı Erzurum'daki birçok olay, sanıkların kar üzerindeki ayak izi ve otomobillerin lastik izi sayesinde aydınlatılabiliyor. 
     Olay yerindeki ayak izleriyle olayda kaç kişinin bulunduğunun belirlendiğini kaydeden Ziyaettin Kaygusuz 
     ''Kardaki ayak izinin şekline ve derinliğine göre, ayak izi sahibinin erkek veya bayan olduğu, kilosu, boyu, yaşı, yük taşıyıp taşımadığı, özürlü olup olmadığı tespit edilebiliyor. Ayakkabının marka ve cinsine göre ise ayak izi sahibinin sosyal hayatı hakkındaki bilgilere ulaşabiliyoruz. Ayakkabı tabanları, suçlunun olay yerinden bazı materyalleri götürmesine veya olay yerine getirmesine, yani kan, lif, cam gibi delilleri taşımasına neden olabiliyor. Bu bulgular, tanığın ya da şüphelinin ifadelerini doğrulayabiliyor veya çürütebiliyor'' diye konuştu. 
     Kaygusuz, yeni kar veya ıslak kan üzerinde bulunan ayakkabı izlerinden ise olayın meydana geldiği zamanın belirlenebildiğini kaydetti. 
     
     OTO LASTİK İZLERİ... 

     Suçlarda, faillerin olay yerine giderken ve olay yerini terk ederken genelde araç kullandıklarına dikkati çeken Kaygusuz, bırakılan iz delillerinin uygun bir şekilde olay yerinden alınarak şüpheli araçla kıyaslamasının yapıldığını söyledi. 
     Araç kullanımı sırasında oluşan yırtıklar, kesikler, çizikler, şişkinlik, kopukluklar ve yıpranmalar ile araç lastiğinin kendine has özellikler oluşturduğunu anlatan Kaygusuz, ''Lastik izinin desen ve boyutuna göre, hangi marka aracın lastiği olduğu, aracın olay yerine giriş ve çıkış yolu, olay yerinde kaç farklı araç olduğu tespit edilebiliyor'' diye konuştu. 
     
</TEXT>
</DOC>
