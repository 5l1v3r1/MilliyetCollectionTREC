<DOC>
<DOCNO> 242082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/spor/axspo02.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Morientes sürprizi 
</HEADLINE>
<TEXT>


Fenerbahçe yönetimi, bonservisi R. Madrid'de bulunan Monaco'nun yıldız golcüsünü transfer listesine aldı. Geçen sezon Galatasaray'ın da gündemine giren Morientes'in, kiralık olarak renklere bağlanılması için harekete geçildi 

YUSUF KOBAL 


Arsenal de takipte 
SARI - Lacivertli yönetim, Şampiyonlar Ligi'nin yükünü kaldıracak flaş bir oyuncuyu transfer etmek için her yolu deniyor. Real Madrid'in forveti Morientes'e gözünü diken Fenerbahçe, Arsenal'in de peşine düştüğü ünlü oyuncu için devreye girmeye hazırlanıyor. Yönetim, 20 milyon Euro'yu bulan astronomik bonservis bedeli nedeniyle Morientes'i kiralama yöntemi ile kadrosuna katmayı hedefliyor. 

Daum istiyor 
TATİL için İspanya'ya gidecek olan Teknik Direktör Daum'un, burada Morientes ile bir araya gelmeyi düşündüğü bildirildi. Bu sezon Monaco'da kiralık olarak forma giyen ve ligde 10 gol atan 28 yaşındaki futbolcunun, Fenerbahçe'nin teklifine sıcak bakması halinde yönetim de kesenin ağzını açacak. Baliç'in transferi sırasında Real Madrid ile yakın ilişkiler kuran Asbaşkan Osman Yalçın'ın da Morientes için temasa geçeceği öğrenildi. 

Alpay hazır kıta 
GÜNEY Kore'nin Incheon United takımında görev yapan Alpay Özalan'ın, eski hocası Daum'a haber gönderek, Fenerbahçe'de oynamak istediğini söylediği iddia edildi. Daha önce Sarı - Lacivertli formayı giyen Alpay, bonservisinde yaşanan problem nedeniyle Aston Villa'ya transfer olmuştu. Kararı Daum'a bırakan yönetimin bu oyuncuya sıcak bakmadıkları öğrenildi. 

Rüştü de istemiyor 
MİLLİ kalecinin menajeri, Rüştü'nün Fenerbahçe'ye gitmesinin söz konusu olmadığını söyledi. Yönetimin veto ettiği Rüştü'nün, İspanya'dan ayrılmayı düşünmediğini belirten Metin Stamati, "Biz de o defteri kapattık" dedi. İspanyol basını, kendisini kulüp bulmaya zorlamak için Rüştü'nün 2 milyon euroluk ücretinde yüzde 40 indirime gidileceğini yazdı. 

Köprü'ye dev bayrak 

FENERBAHÇE'NİN kazandığı 15. şampiyonluğun ardından yaşanan büyük coşku devam ediyor. Çeşitli etkinlikler düzenleyerek şampiyonluk sevincini kutlamayı sürdüren Sarı - Lacivert Derneği, Boğaz Köprüsü'ne dev bir Fenerbahçe bayrağı astı. Derneğin bugün de Fatih Sultan Mehmet Köprüsü'ne dev bir bayrak asacağı bildirildi. Bu arada Fenerbahçe'de 2004 - 2005 yılının kombine biletleri 1 Haziran'da satışa çıkarılacak. 

Bastır Bastia 
FENERBAHÇE'NİN Şampiyonlar Ligi'ne doğrudan katılımı ile ilgili düğüm bugün çözülecek. İki finalistten biri olan Monaco, Bordeaux'yu 3-1 yenerek PSG'nin iki puan önünde Fransa'da ikinciliğe çıkmıştı. Ligde kritik bir noktada bulunan Bastia, bugün PSG ile berabere kalsa dahi, Monaco ligi ikinci sırada tamamlayacak. Bu sonuçla da Fenerbahçe ön eleme oynamadan devler ligine adım atacak. 



</TEXT>
</DOC>
