<DOC>
<DOCNO> 245718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/yasam/ayas.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıktı geçti 
</HEADLINE>
<TEXT>


Colorado'nun küçük bir kasabasında yerel yönetime 'kızan' çılgın Amerikalı, 58 tonluk 'zırhlı' buldozeriyle dehşet saçtı 

DIŞ HABERLER SERVİSİ 

ABD'nin Colorado eyaletindeki 2 bin 200 nüfuslu turistik Granby kasabası halkı, yerel yönetimle ihtilaf yaşayan hemşerileri yüzünden, Irak Savaşı'nın ortasına düşmüş gibi oldu. Silah ve patlayıcı sesleri, yıkılan binalar, toz duman, kasabanın son 36 saatine damgasını vurdu. Çılgın eylemci, canına kıyarak kasabanın yaşadığı k busu sona erdirdi. 
İnanılmaz olay önceki gece başladı. Egzoz susturucusu üreten Marvin John Heemeyer 52 adlı çılgın kasabalı, sürücü kabini, egzoz borusu ve radyatörünü kalın çelik levhalarla kaplayıp 'tank'a çevirdiği 58 tonluk buldozerle, Granby'nin ana caddesindeki binaları yıkmaya başladı. Olayın duyulması üzerine 40'tan fazla silahlı şerif, şerif yardımcısı ile federal park ve orman bekçisi, Heemeyer'i durdurmaya çalıştı. 

Mermi, bomba işlemedi 
Zırhlı buldozerinin yanı sıra, silahlı da olan Heemeyer ise, karşı ateşle güvenlik güçlerini yanına yaklaştırmadı. 
Gece boyunca süren çatışmalarda 300'den fazla mermi yakılsa da, hiçbiri zırha işlemedi. Heemeyer'in 'buldozer tankı', güvenlik güçlerinin üç kez art arda yerleştirdiği patlayıcılara da 'bana mısın' demedi. Saatler dün öğleyi gösterdiğinde, Heemeyer'in buldozeri bir metal yığınına saplanarak durdu. Güvenlik güçleri de çevresini sararak beklemeye başladı. Daha sonra primüs lambasıyla buldozerin içine giren vurucu tim mensupları çılgın Heemeyer'i ölü buldular. Yetkililer, Heemeyer'in canına kıydığını söyledi. 

Ne bina kaldı ne kamyon 
Granby'yi dehşete boğan olayda hiç yaralanan olmasa da, Heemeyer buldozeriyle şehir kütüphanesini, bankayı, mahalli gazeteyi, elektrik şirketini, casinoyu, hafriyat şirketinin ofisini, kentin eski belediye başkanının evini, işyerinin yanına yapılan fabrikayı yerle bir etti. Şehir meclisine doğal gaz veren şebekeyi, bazı altyapı tesislerini de yıkan Heemeyer, birden fazla kamyonu da hurdaya çevirdi. 
Heemeyer'in işyerinin yanına yapılan hazır beton fabrikasına itiraz ettiği, ancak kent yöneticilerinin inşaata izin verdiği, ayrıca işyerindeki zehirli atıkları uygun bir şekilde depolamadığı için 2 bin 500 dolar yaklaşık 4 milyar lira para cezası kestiği belirtildi. 




</TEXT>
</DOC>
