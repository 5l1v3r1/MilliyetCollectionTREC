<DOC>
<DOCNO> 224056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo06.html </URL>
<DATE> 2004/03/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Galatasaray'da başkan adaylarının son konuşmaları... 
</HEADLINE>
<TEXT>

     Galatasaray Kulübü'nün seçimli olağan genel kurul toplantısı sürüyor. 
     Genel Kurul Divan Başkanlığına Oğuz İmregün seçilirken, daha sonra oy atmada kullanılacak sandıklar tek tek içleri gösterilerek, yerlerine konuldu. 
     Saygı duruşu ve İstiklal Marşı'nın ardından başkan adayları konuşmalarını yaptılar. 
     
     CANAYDIN'DAN BİRLİK MESAJI 

     Özhan Canaydın, 15 gündür başkan adaylarıyla aralarında büyük bir yaylım ateşinini geçtiğini ifade ederek, ''Ama bugün yan yana oturuyoruz. Yarın da kim kazanırsa kazansın diğerleri başkanın yanında olup, 100. yılda birarada çalışacaktır'' dedi. 
     Canaydın, seçimi kazanan kişinin Galatasaray'ın taahhütlerini yerine getireceğini de söyledi. 
     
     CANSUN SÖZ VERDİ 

     Başkan adaylarından Mehmet Cansun ise kongre üyelerine Ali Sami Yen Stadı'na dönme sözü verdi. 
     Cansun, Galatasaray tarihinin en önemli seçimlerinden birini yaşadıklarını ifade ederek, öncelikle okuldan ağabeyi olan Özhan Canaydın'a Galatasaray için her türlü kötülüklerle boğuşmayı göze aldığı için teşekkür etti. 
     Galatasaray'ın bir sezon önce Ali Sami Yen Stadı'nda maç yaptığını hatırlatarak, ''8 ayda ne oldu da bu stat çöktü Bir sezon öncesine kadar Galatasaray burda maç yapıyordu. Galatasaray'ı Ali Sami Yen Stadı'na döndüreceğiz'' dedi. 
     Cansun, diğer bir sözünün ise Galatasaray'da sevgi, barışı ve pozitif enerjiyi mutlaka sağlayacaklarını belirterek, kendisinin ve arkadaşlarının seçimi kazanması halinde kimseyle kavga etmeyeceklerini sözlerine ekledi. 
     
     TOKÖZ GÜLDÜRDÜ 

     Başkan adaylarından Yılmaz Toköz ise yaptığı esprili konuşmalarla kongre üyelerini güldürdü. 
     Toköz, herkesin kendisinden seçimlerden çekilmesini istediğini belirterek, ''Ben hiçbir yarışı yarıda bırakmadım. Seçimi ben kazanırsam kulüp kurtulur, ben kazanamazsam ben kurtulurum'' dedi. 
     Turgay Kıran ve Alp Yalman'ın diğer başkan adaylarının listelerine girmelerini eleştiren Yılmaz Toköz'ün ''Sahip Som deyince Sülün Osman aklıma geliyor'' demesi genel kurul toplantısında bulunanları güldürdü. 
     
     NOTLAR 

     -Beşiktaş Kulübü eski başkanı Süleyman Seba, kongreye başarı mesajı gönderdi. 
     -Kongreyi Fenerbahçe Televizyonu'ndan FBTV bir muhabir ve kameremanın da takip etmesi dikkat çekti. 
     -Mehmet Cansun, kongreye gelen genel kurul üyelerine bir kitapçık dağıtarak, kulübü bıraktığı sezondan şu anki durumuyla ilgili bilgilere yer verdi. 
     -Cansun'un ''Neredeydik, nerelere geldik'' başlığı altında verdiği mesajda şu anda Galatasaray'ın 6. sırada bulunduğu puan cetveline de yer verdiği görüldü. 
     Mehmet Cansun'un kitapçığında, Ali Sami Yen Stadı ile ilgili olarak Amerikan Eximbank ile 2002 yılında yapılan protokolün revize edildiği ve 2 yıl ödemesiz 12 yıl vadeli 48 milyon dolar tutarındaki kaynaklarının hazır olduğu belirtildi. Kitapçıkta Nisan 2004 tarihinde inşaatın başlanacağı ve 4 ay gibi bir sürede eski açık tribünün gelecek sezon başına yetiştirileceği iddia edildi. 
     -Kongreye katılım oldukça yüksek olduğu gözlenirken, oy verme anında ise koridorlarda adeta izdiham yaşandı. 
     -Divan başkanı seçilen Oğuz İmregün'ün sert tavırları ve özellikle medya mensuplarına azarlar şeklindeki bağırışları, dikkat çekti. 
     -Başkan adaylarının konuşmasından sonra üyeler sandığa giderken, oy verme işleminin saat 15.00 gibi bitmesinin planlandığı bildirildi. 

     
</TEXT>
</DOC>
