<DOC>
<DOCNO> 202579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur34.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Başkonsolosluğu intihar eylemcisinin cenazesi alındı 
</HEADLINE>
<TEXT>

     İngiltere'nin İstanbul Başkonsolosluğu'na yönelik bombalı saldırının faili olduğu açıklanan Feridun Uğurlu'nun cenazesi, toprağa verilmek üzere Adli Tıp Kurumu'ndan alındı. 
     AA muhabirinin aldığı bilgiye göre, 20 Kasım 2003 tarihinde bomba yüklü kamyonetle gerçekleştirdiği bombalı saldırıda kendisi de parçalanarak ölen Feridun Uğurlu'nun babası Ahmet ve annesi Elif Uğurlu, cenazeyi almak için geldikleri Adli Tıp Kurumu'nda bir süre işlemlerin tamamlanmasını bekledi. 
     Oturdukları güvenlik kulübesinde basın mensuplarının yoğun ilgisi karşısında sıkılarak bir süre kurumdan uzaklaşan Ahmet ve Elif Uğurlu, oğullarının cenazesinin hazırlanarak araca konulmasından sonra geri döndüler. 
     Bu sırada basın mensuplarının yeniden kendilerine ilgi göstermesi üzerine sinirlenen Elif Uğurlu, bazı gazetecilere saldırmaya çalıştı. 
     Feridun Uğurlu'nun cenazesi, Kartal Soğanlık'ta toprağa verilmek üzere yoğun güvenlik önlemleri altında Adli Tıp Kurumu'ndan yola çıkartıldı. 
     
</TEXT>
</DOC>
