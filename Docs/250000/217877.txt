<DOC>
<DOCNO> 217877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/spor/aspo.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal tek yürek 
</HEADLINE>
<TEXT>

   Beşiktaş'ta zorlu Valencia maçı öncesi tüm hesaplar galibiyet üzerine yapılıyor. Yöneticiler ve futbolcular ağız birliği etmişcesine turu geçeceklerini iddia etti 
      ORHAN YILDIRIM 

   
   Endişeleri yok 
   SİYAH - Beyazlılar, Valencia önünde tur için kendilerine avantaj sağlayacak skoru yakalamak için kenetlendi. Başkan Serdar Bilgili, turdan emin olduğunu vurgularken, İkinci Başkan Hüsnü Güreli ve Transfer Komitesi Başkanı Muzaffer Nasıroğlu da güçlü İspanyol ekibini eleyeceklerini ileri sürdüler. Güreli, "En küçük bir endişemiz yok" diye konuştu. Şeref Nasıroğlu ise, "Biz Chelsea gibi bir devi sahasında yendik. Finale yükselip, kupayı kaldırmak istiyoruz. Bu hayal değil" ifadelerini kullandı. 
   
   Chelsea göndermesi 
   MENAJER Sinan Engin de, galibiyet için İspanya'ya geldiklerini söyledi. Engin, "Dünyada yenilmeyecek takım yok. İyi hazırlandık. Chelsea maçı öncesi de favori olarak rakibimiz gösteriliyordu. Biz net galibiyet aldık. Niye tekrar etmeyelim" açıklamasını yaptı. Kaptan Tayfur "Kazanmak istiyoruz, başaracağımıza inanıyoruz" derken, İbrahim Üzülmez, "Valencia, İspanya'da şampiyonluğa oynuyor. Kasetlerini izledik. İyi bir kadroları var. Ama fark etmez. Teslim olmaya değil, savaşmaya geldik" diye konuştu. 
   
   "Turu geçen finale gider" 
   TEKNİK Direktör Lucescu düzenlediği basın toplantısında Valencia ile en zor maçlarından birini oynayacaklarını belirterek turu geçen tarafın finale kadar gidebileceğini kaydetti. Rumen hoca, "Haksız olarak UEFA Kupası'na geldik. Şimdi daha yukarılarda olmalıydık. Chelsea ile İstanbul'da oynamamız gerekirdi, ama olmadı. İyi futbolculardan kurulu bir ekibim var. Valencia da öyle. Bu yüzden maç dengeli geçecek" yorumunu yaptı. Basın toplantısına katılan Cordoba ise "Kazanmaya geldik" dedi. 
   
   Stres attılar    Siyah - Beyazıllar, Valencia'da şehir turuyla stres atmaya çalıştılar. Futbolcular ve teknik heyet, otobüsle kenti gezdikten sonra şehir merkezinde alış veriş yaptı. İspanyollar, Valencia'da beş yıl forma giyen İlie'ye büyük ilgi gösterdiler. 
   
   İlklerin hocası    LUCESCU Türkiye'de bulunduğu dört sezonda Galatasaray ve Beşiktaş'ın başında toplam 48 Avrupa maçına çıktı. Rumen hoca bu müsabakalarda 19 galibiyet, 14 yenilgi, 15 beraberlik aldı. Lucescu, Şampiyonlar Ligi'nde ekiplerimizin başındaki en başarılı çalıştırıcı olurken, Galatasaray'a çeyrek final kapısını açtı. Beşiktaş'ı da UEFA'da çeyrek finale taşıdı. 
   
   Avrupa Karnesi Kupa O G B M A Y Şam. Ligi 32 11 10 11 34 41 Ş.Ligi eleme 6 4 2 - 13 6 UEFA 10 4 3 3 17 10 TOPLAM 48 19 15 14 64 57 
   
   
</TEXT>
</DOC>
