<DOC>
<DOCNO> 221207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun27.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın yeni Dışişleri Bakanı "Kıbrıs birinci önceliğimiz" 
</HEADLINE>
<TEXT>

     Yunanistan Dışişleri Bakanı Petros Molivyatis, Kıbrıs konusunun yeni hükümetin birinci önceliği olduğunu söyledi. 
     Dışişleri Bakanlığı'nı Tasos Yaniçis'ten düzenlenen törenle devralan Molivyatis, yaptığı konuşmada, uygulayacakları dış politikanın, ülkenin saygınlığını artıracağını, AB içindeki yerini güçlendireceğini ve Atina'nın Türkiye ve bölge ülkelerine dostluk elini uzatacağını belirtti. 
     Yeni hükümetin birinci önceliğinin Kıbrıs olduğunu vurgulayan Molivyatis, ''New York'taki mutabakat çerçevesinde müzakereler devam ediyor. Bu çerçevede 29 Mart'a kadar uzlaşmaya varılamazsa eksik kalan bölümler BM Genel Sekreteri Kofi Annan tarafından doldurulacak. New York'taki mutabakat taraflar için bağlayıcıdır ve bu takvimin değişmesi söz konusu değildir. Arzumuz, Lefkoşa'da yapılan görüşmelerde sonuca verılması ve Kıbrıs'ın AB'ye birleşmiş olarak girmesidir'' dedi. 
     Molivyatis, seçim kampanyası sırasında ilk kez dış politika konularının siyasi partiler tarafından gündeme getirilmediğine de dikkati çekti. 
     Yaniçis ise Kıbrıs konusunun AB müktesebatına uygun, adil ve kalıcı bir biçimde çözülmesi gerektiğini söyledi. 
     
     KÜLTÜR BAKANLIĞI'NDA DEVİR-TESLİM 
     Bu arada, Başbakan Kostas Karamanlis de, bizzat üstlendiği Kültür Bakanlığı'nı Evangelos Venizelos'tan devraldı. 
     Karamanlis, Kültür Bakanlığı'nın olimpiyat hazırlıklarını üstlenen kurum olduğuna dikkati çekerek, birkaç ay sonra tüm dünyanın gözlerinin Yunanistan'a çevrileceğini kaydetti. 
     Başbakan Karamanlis, olimpiyat hazırlıklarının yanı sıra hükümetinin kültür ve eğitime özel bir önem vereceğini kaydetti. 
     
     OLİMPİYAT TATBİKATI 
     Öte yandan, olimpiyatlar sırasında alınacak güvenlik önlemlerine ilişkin hazırlıkları kontrol amacıyla bugün 23 Mart'a kadar sürecek bir güvenlik tatbikatı başlatıldı. 
     ''Herkül'ün kalkanı'' adlı güvenlik tatbikatına 1500'ü Yunanlı, 500'ü Amerikalı, İngiliz, Kanadalı, Alman ve İsrailli uzmanlardan oluşan toplam 2 bin güvenlik görevlisinin katıldığı açıklandı. 
     
</TEXT>
</DOC>
