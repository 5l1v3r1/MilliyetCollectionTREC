<DOC>
<DOCNO> 241070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonyas07.html </URL>
<DATE> 2004/05/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Oyun, bir çocuğun gelişimi için çok önemli... 
</HEADLINE>
<TEXT>

     Oyunun, çocuklar için kendini, duygularını ifade edebildiği, yeteneklerini niceleştirebildiği, yaratıcı potansiyelini kullandığı, dil, zihin, sosyal, duygusal ve motor becerilerini geliştirebildiği en önemli etken olduğu bildirildi. 
     Çukurova Üniversitesi Eğitim Fakültesi Okul Öncesi Öğretmenliği Anabilim Dalı öğretim üyesi Doç. Dr. Yaşare Aktaş Arnas, çocukların oyun ile araştırma, gözlem yapma, keşfetme, yeni beceriler geliştirme ve başarısızlık endişesi duymadan yeni ve değişik roller alma olanağı bulduğunu kaydetti. 
     Çocuğun, arkadaşlarıyla oynadığı oyunda, paylaşma, yardımlaşma, çevre ile olumlu ilişkiler kurma, başkalarının haklarına saygı gösterme ve sorumluluk alma gibi temel toplumsal kuralları da öğrendiğini belirten Arnas, şunları söyledi 
     ''Çocuk, oyun içinde gelişmekte ve oyunla büyümektedir. Bu, bir süreç değil, gelişimin kendisidir. Çocuk için yaşamı öğrenme aracı olan oyun, onun fiziksel, duygusal, sosyal, zihinsel ve dil gelişimi açısından çok büyük öneme sahiptir. Bu nedenle aileler, çocuklarını mutlaka oyuna yönlendirmelidir.'' Arnas, çocuğun koşma, atlama, sıçrama, tırmanma, sürünme gibi fiziksel güç gerektiren oyunlar oynamasının, dolaşım, solunum, sindirim ve boşaltım gibi sistemlerinin düzenli çalışmasını sağlamasının yanı sıra oksijen alımı, kan dolaşımı ve dokulara besin taşınmasını da artıracağını belirtti. 
     
     DUYGUSAL GELİŞİMDE OYUNUN ETKİLERİ 
     Arnas, çocuğun, gerçek yaşamda kendisini rahatsız eden durumları ve diğer insanlarla paylaşamadığı duygularını sembolik olarak oyununa yansıtabileceğini ve oyun yoluyla ifade edebileceğini söyledi. 
     Çocuğun, ailede yaşanılan herhangi bir olumsuz olayı, kardeş kıskançlığını, korkularını veya arkadaşlarıyla iletişim kuramama gibi problemlerini oyununa yansıtabileceğini belirten Arnas, şöyle devam etti 
     ''Çocuk, oyun içinde kendi istediği bir çözüm yolunu bulabilir veya bu şekilde kaygılarından kurtulabilir. Ayrıca, çocuk, oyun sırasında mutluluk, sevinç, acıma, korku, kaygı, dostluk, düşmanlık, kin, nefret, sevgi, sevilme, sevme, güven duyma, bağımlılık, ayrılık, ölüm gibi duygusal tepkileri, aynı zamanda bazı duygusal tepkilerini kontrol etmeyi ve denetim altına almayı da öğrenir. Bu yaklaşımlar, yetişkinlerin unutmaması ve göz ardı etmemesi gereken bir gerçektir.'' 
     
</TEXT>
</DOC>
