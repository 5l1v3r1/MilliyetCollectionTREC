<DOC>
<DOCNO> 232043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy08.html </URL>
<DATE> 2004/04/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Arınç, Erdoğan ve Baykal "Milli Egemenlik ve Siyaset"i tartışacak 
</HEADLINE>
<TEXT>

     TBMM'de 19 Nisan Pazartesi günü, "Milli Egemenlik ve Siyaset" konulu bir sempozyum düzenlenecek. 
     Sempozyuma konuşmacı olarak, TBMM Başkanı Bülent Arınç, Başbakan Recep Tayyip Erdoğan ve CHP Genel Başkanı Deniz Baykal katılacak. 
     TBMM'nin 84'üncü açılış yıldönümü etkinlikleri çerçevesinde, Kültür Sanat ve Yayın Kurulu tarafından düzenlenen sempozyumların ilki yarın Manisa'da, ikincisi de Ankara'da olacak. TBMM, Manisa Valiliği ve Celal Bayar Üniversitesi'nin işbirliği ile düzenlenecek olan sempozyumda, "Milli Mücadele ve Egemenlik" kavramları tartışılacak. 
     Ankara'da 19 Nisan Pazartesi günü, TBMM Eski Senato Salonu'nda yapılacak diğer sempozyumda ise "Milli Egemenlik ve siyaset" konusu tartışmaya açılacak. Sempozyumun, CHP İstanbul Milletvekili Şükrü Elekdağ'ın başkanlığında yapılacak ilk oturumunda, TBMM Başkanı Bülent Arınç, Başbakan Tayyip Erdoğan ve CHP Genel Başkanı Deniz Baykal konuşmacı olacaklar. 
     Arınç'ın başkanlığında yapılacak ikinci oturumda ise Hacettepe Üniversitesi Kamu Yönetimi Bölümü Öğretim Üyesi Prof. Dr. Mustafa Erdoğan, Marmara Üniversitesi Siyaset Bilimi ve Uluslararası İlişkiler Bölümü Öğretim Üyesi Yardımcı Doç. Dr. Ahmet Demirel, Ankara Üniversitesi Hukuk Fakültesi Öğretim Üyesi Doç. Dr. Mithat Sancar ile Polis Akademisi Öğretim Üyesi Doç. Dr. Zühtü Arslan, "Milli Egemenlik ve Siyaset" konusunu tartışacaklar. 
     
     MİLLİ EGEMENLİK KOŞUSU 
     TBMM'nin 84'üncü açılış yıldönümü etkinlikleri çerçevesinde yine 19 Nisan Pazartesi günü Ankara'da Milli Egemenlik koşusu yapılacak. Koşunun ilk etabına 12-14 yaş grubundaki yıldız atletler katılacak. Gençler kategorisindeki yarışa ise 81 ilden gelen biri kız biri erkek ikişer atlet katılacak. 
     
</TEXT>
</DOC>
