<DOC>
<DOCNO> 227809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/spor/spo04.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev güç birliği 
</HEADLINE>
<TEXT>

   Trabzonspor'un öncülüğünde Karadeniz'deki kulüp başkanları bir araya geldi, 100 bin üye kampanyasının startı da verildi 
      
   Dayanışma kararı 
   BORDO - Mavililer'de, şampiyonluk potasına girilmesinin camiada heyecan dalgası yaratmasıyla birlikte kulüp hareketlenmeye başladı. İlk olarak önceki akşam Trabzon'un ev sahipliğini yaptığı toplantıda Karadeniz'in Süper Lig'deki diğer temsilcileri Samsunspor, Çaykur Rizespor ve Akçaabat Sebatspor'un başkan ve asbaşkanları Zorlu Grand Otel'de ağırlandı. Dev zirvede her konuda işbirliği ve dayanışma kararı alındı. 
   
   'Şampiyon çıkacak' 
   BAŞKAN Atay Aktuğ'un yanı sıra toplantıda Samsunspor Başkanı İsmail Uyanık, Çaykur Rizespor Başkanı Ekrem Cengiz ve Akçaabat Sebatspor Başkanı Veli Sezgin hazır bulundu. Bu toplantının geleneksel hale getirileceği ve her ay bir başka ilde yapılacağı açıklandı. Sezgin, "Biz birbirimizle dost olduğumuzda, gücümüz bir kat daha artacaktır. Gelecekte, lig şampiyonları Karadeniz'den çıkacaktır. Bunun temellerini atmak istiyoruz" dedi. 
   
   Tam destek verildi 
   TRABZONSPOR Başkanı Atay Aktuğ, toplantı sonrası "100 bin üye" kampanyası için brifing verdi. Eski başkanlardan Özkan Sümer, Faruk Özak, Rıfat Dedeoğlu, Mazhar Afacan ve Salih Erdem'in de katıldığı toplantıda camiaya tek yürek olunması çağrısı yapıldı. Aktuğ, dün sabah da İstanbul'da eski başkan Mustafa Günaydın ve yönetici Ahmet Ağaoğlu ile projeyi tanıttı, "Üç yıllık süre içinde bu rakama ulaşmayı hedefliyoruz" dedi. 
   
   Hüseyin yumuşadı    TARAFTARIN olumsuz tepkisi nedeniyle sezon sonunda ayrılabileceğini açıklayan İkinci Kaptan Hüseyin Cimşir kararını yeniden gözden geçirecek. Tecrübeli oyuncu, "Ben bu sözleri söylerken, 'taraftar sürekli tepki gösteriyor. Demek ki istenmiyorum, öyleyse giderim' demiştim. Ben bu kulübü canım kadar seviyorum. Ayrılmak istemem. Yoksa, buradan adeta zorla koparılmama rağmen, başka kulüplerin verdiği paranın yarı fiyatına Trabzon'a gelmezdim" dedi. 
   
   Kadro tartışması    KARADENİZ ekibinin, son haftalarda özellikle ikinci yarılarda oyuna giren Mehmet Yılmaz ve Yattara gibi oyuncularla sonuca gitmesi tartışmaları da peşinde getirdi. Teknik Direktör Ziya Doğan'ın maçlara çok fazla savunma ağırlıklı oyuncularla başladığı için pozisyon üretmekte zorluk çekildiği vurgulandı. Yattara ve Mehmet Yılmaz'ın ilk on birde kullanılması gerektiği ifade edildi. 
   
   Transfer planı    TRABZON yeni sezonda takıma direkt katkı sağlayacak en az üç oyuncu alma kararı aldı. Başkan Atay Aktuğ, "Sol kanatta Volkan'ı tetikleyecek bir oyuncu alacağız. Sağ tarafa da transfer düşünüyoruz. Bir de orta saha için kaliteli bir isim alma planımız var. Ayrıca birkaç geleceğe dönük transfer yapacağız" dedi. Yönetim, yabancı transferinde rotayı Çek Cumhuriyeti ve Macaristan olarak belirledi. 
   
   
</TEXT>
</DOC>
