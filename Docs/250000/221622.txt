<DOC>
<DOCNO> 221622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur41.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Laleli'de silahlı kavga,1 kişi öldü, 1 kişi yaralı... 
</HEADLINE>
<TEXT>

     Laleli'de 1 kişinin öldüğü, 1 kişinin silahla yaralandığı olaya ilişkin davanın görüldüğü İstanbul Adliyesi'nde bazı sanık yakınları kavga etti. 
     İstanbul 7. Ağır Ceza Mahkemesi'ndeki duruşmaya, tutuklu sanıklar Süleyman Sonlu, Cengiz Bıçakcı, Hakan Yakup Topalak, Aydın Akşengör, Ömer Faruk Koyuncu, Hakan Kibritoğlu, müşteki sanık Dursun Ali Kumbasar ve tutuksuz yargılanan Sezgin Erdoğan katıldı. 
     Sanıklardan Sezgin Erdoğan, Ömer Faruk Koyuncu ve Aydın Akşengör'ün ifadelerinin alındığı duruşmada bazı tanıklar da dinlenildi. 
     Bu sırada mahkeme salonunda dinleyici olarak bulunan bir sanık yakını önce tanığa tepki gösterdi. Ardından da mahkemeye yönelik sözler sarf eden bu kişi salondan çıkartıldı. 
     Adliye koridorunda da bazı sanık yakınları, sözlü sataşmaların ardından yumruk ve tekmelerle birbirine girdi. 15-20 kişilik grubun karıştığı kavgaya müdahale eden adliyede görevli polislerden bazıları da arbede sırasında darbe aldı. Bu kişiler, daha sonra polis tarafından Adliye dışına çıkartıldı. 
     Öte yandan duruşma, tutuklu sanıklara ilişkin tahliye taleplerinin reddedilmesinin ardından, eksikliklerin giderilmesi için ertelendi. 
     Duruşma salonundan çıkartılan sanıklardan biri de bir tanığa tepki göstererek üzerine yürümek istedi, fakat jandarmalarca engellendi. 
     
     İDDİANAME 
     İstanbul Cumhuriyet Savcılığı'nca hazırlanan iddianamede, Laleli'deki, Nebi Sarıca ve kardeşlerine ait Avrasya Oteli'nin 2002 yılında, sanıklardan Cengiz Bıçakcı tarafından işletilmek üzere kiralandığı, ancak kiraların ödenmediği gerekçesiyle tahliyesine karar verildiği, kararın icra yoluyla infazına rağmen sanık Bıçakcı'ın oteli kendiliğinden açıp işletmeye devam ettiği, Nebi Sarıca'nın bu durumu savcılığa bildirip şikayetçi olduğu belirtiliyor. 
     16 Ekim 2003 tarihinde otel sahibinin vekili olan avukat Dursun Ali Kumbasar'ın icra marifetiyle otelin yeniden tahliyesini sağlayıp, kiracı tarafın işgalini bertaraf etmek amacıyla da sanıklar Süleyman Sonlu, Hakan Kibritoğlu, Hakan Yakup Toprak, Ömer Faruk Koyuncu ve Aydın Akşengör'ü silahlandırıp otele yerleştirdiği öne sürülen iddianamede, aynı günün akşamı sanık Cengiz Bıçakcı'nın da yanına silahlı adamları maktul Feyzi Duva, sanıklar İbrahim İş, Sezgin Erdoğan, Adil Akın ve Bora Seven'i çağırıp otelin karşısındaki bir restoranda toplandıkları, bu arada sanık Bıçakcı'nın cep telefonuyla ''Bunların hesabı sorulacak'' gibi ifadelerle otel sahibi Nebi Sarıca'ya mesaj gönderdiği ifade ediliyor. 
     Cengiz Bıçakcı ve adamlarının oteli basıp ele geçireceklerini düşünen Süleyman Sonlu'nun, durumdan avukat sanık Dursun Ali Kumbasar'ı haberdar ettiği kaydedilen iddianamede, Kumbasar'ın otele geldiği saat 23.00 sıralarında Cengiz Bıçakcı'nın otelin kapısına yöneldiği ve Süleyman Sonlu ile görüşmek istediği, ancak Dursun Ali Kumbasar araya girip engel olunca Bıçakcı'nın Kumbasar'a saldırdığı ve iki grupta bulunan sanıkların karşı karşıya geldiği anlatılıyor. 
     
     SAVAŞ ALANINA DÖNMÜŞ 
     İddianamede, Bıçakcı'nın yanındakilere Kumbasar'ı hedef gösterip ''otelin sahibi bu, vurun onu'' diye seslenmesi üzerine ortalığın savaş alanına döndüğü olayda karşı tarafa ateş ettiği belirlenen Feyzi Duva'nın karnına isabet eden kurşunlar nedeniyle öldüğü ifade ediliyor. 
     Aynı iddianamede, İbrahim İş'in de bacağından yaralandığı olayda en az 5 ayrı tabanca kullanıldığının belirlendiği anlatılıyor. 
     Dursun Ali Kumbasar, Cengiz Bıçakcı, Süleyman Sonlu, Hakan Kibritoğlu, Hakan Yakup Topalak, Ömer Faruk Koyuncu ve Aydın Akşengör'ün 26 yıla kadar değişen ağır hapis cezalarına çarptırılması istenen iddianamede, mağdur-sanık İbrahim İş ile Sezgin Erdoğan, Adil Akın ve Bora Seven'in ise 2 ile 5 yıl arasında hapisle cezalandırılması öngörülüyor. 
     
</TEXT>
</DOC>
