<DOC>
<DOCNO> 210984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/yasam/yas04.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
114 yıl sonra güneşi görecek 
</HEADLINE>
<TEXT>

   Japonya'da 1890'da yakalandığı fırtınada batıp 587 denizcimize mezar olan Ertuğrul firkateynini çıkarmak için düğmeye basıldı 
      
   Türkiye karasularından binlerce mil uzakta, tam 114 yıl önce Türk denizcilik tarihinin en büyük facialarından birine sahne olan Ertuğrul firkateyninin batığının çıkarılması için çalışmalara başlandı. 
   Japon gazetesi Mainichi Shimbun'da yer alan haberde, Türk hükümetinin, 1890'da Japonya'da Kuşimoto açıklarında yakalandığı fırtına sonucu sulara gömülen ve 587 denizcinin şehit olduğu Ertuğrul Firkateyni'nin batığını çıkarmayı planladığı belirtildi. Gazetede, Ertuğrul batığının çıkarılması için ön çalışmanın, Sualtı Arkeolojisi Araştırma Enstitüsü Başkanı Tufan Turanlı tarafından yürütüldüğü bildirildi. 
   
   300 metrede yatıyor 
   Turanlı, Aralık 2003'te yer tespiti için, facianın yaşandığı bölgede ön araştırma yapmış, firkateynin battığı yerde 16 Japon dalgıçla yaklaşık 300 metrelik dalış yaparak batıkta tespit ettiği top gülleleri ve tabak gibi metal eşyaların bir kısmını yüzeye çıkarmıştı. 
   Japon gazetesinin haberinde, Turanlı'nın, "Batık parçalar kayaların altında kalmış olabilir. Dedektörlerle aranmaları gerekiyor. Demir bayrak direği gibi, gemiyi temsil eden kısımları bulmak istiyorum" açıklamasına da yer verildi. Gezete ayrıca, Türk hükümetinin, toplanan bilgiler ışığında esas çıkarma faaliyeti için 2005 kışına kadar bir plan hazırlayacağını kaydetti. 
   
   16 Eylül 1890'da tayfuna yakalandı    Padişah II. Abdülhamit, Japon İmparatoru'nun ziyaretine karşılık, 1889 yılında Osman Paşa'yı Japonya'ya elçi gönderdi. Bu, bir Türk elçisinin ilk Japonya ziyaretiydi. Ertuğrul gemisi, 11 aylık yolculukla, 5 Haziran 1890'da Yokohama'ya vardı. Osman Paşa, Japon İmparatoru'na padişahın özel mektubuyla madalyasını iletti. Üç ay sonra da İstanbul'dan gelen emirle geriye dönüş hazırlıkları başladı. Kumanozaki'ye kadar gelen ahşap gemi, 16 Eylül'de tayfuna yakalandı ve Oşima'daki Kaşinozaki fenerinin dibinde kayalıklara bindirdi. Gemi battı, Osman Paşa dahil 587 asker şehit oldu. 
   
   
</TEXT>
</DOC>
