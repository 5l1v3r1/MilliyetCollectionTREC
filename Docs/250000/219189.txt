<DOC>
<DOCNO> 219189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun42.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Grosmann "Türkiye Arap dünyası için önemli bir model" 
</HEADLINE>
<TEXT>

     ABD Dışişleri Bakanlığı Siyasi İşler Müsteşarı Büyükelçi Marc Grossman, ''Türkiye'nin, Arap dünyası için önemli bir model olduğunu'' söyledi. 
     Amerikan yönetiminin ''Geniş Ortadoğu Girişimi'' hakkında bazı Ortadoğu ve Avrupa ülkelerine yaptığı gezi çerçevesinde 4 Mart Perşembe günü Türkiye'ye de gelecek olan Grossman, Mısır ziyareti sırasında ''Türkiye, demokratik ve İslami olmanın mümkün olduğu bir yer. Türkiye, Batı ve dünyanın geri kalanıyla bağlantı içinde olmanın mümkün olduğu bir yer'' ifadelerini kullandı. 
     ABD'nin eski Ankara büyükelçisi Grossman, Mısır Dışişleri Bakanı Ahmed Mahir'le görüşmesinin ardından gazetecilere yaptığı açıklamada, ''Arap ülkelerinde reform, saygınlık ve bireysellik çabalarının, bu bölgelerde bütünüyle barış sağlanmasını beklemek zorunda olmadığını'' belirtti. 
     Grossman'ın görüşlerine katılmadığını belirten Mahir ise ''İsrail'in Filistin halkına ve Araplara yönelik saldırgan tutumunun sürmesinin reform sürecinin önündeki temel engellerden biri olduğunu'' söyledi. 
     ABD'nin Ortadoğu'da reform planının Arap-İsrail anlaşmazlığına değinmeksizin, bölgedeki siyasi, ekonomik ve sosyal sorunları çözmek üzerinde yoğunlaştığı belirtiliyor. 
     
</TEXT>
</DOC>
