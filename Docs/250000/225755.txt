<DOC>
<DOCNO> 225755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun12.html </URL>
<DATE> 2004/03/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ABD'de 'doğmamış kurbanlar' yasası geçti 
</HEADLINE>
<TEXT>

     ABD'de hamile kadına saldırı sırasında cenine zarar vermeyi ayrı suç haline getiren yasa tasarısı, ABD Senatosu'nda da onaylandı. 
     ''Şiddet hareketlerinin doğmamış kurbanları yasası'', Senato'da yapılan dün yapılan oylamada 38'e karşı 61 oyla kabul edilerek, yürürlüğe girmesi için imzalanmak üzere Başkan'a gönderildi. 
     Muhafazakar siyasetçilerin 5 yıl önce ilk kez gündeme getirdiği tasarı, Temsilciler Meclisi'nde de 1 ay önce kabul edilmişti. 
     Kabul edilen yasa tasarısı, şimdilik sadece terörist saldırılar, uyuşturucuyla ilgili silahlı saldırılar veya federal topraklara ya da askeri üslere düzenlenen saldırılar sırasında hamile kadınların fetuslarının zarar görmesiyle sınırlı olsa da, yasanın etkilerinin daha geniş kapsamlı olacağı belirtiliyor. 
     Kürtaj karşıtı yasaları savunan toplumsal muhafazakarlar, yeni yasayla, doğmuş ya da doğmamış her çocuğun artık ayrı bir varlık olarak haklara sahip olması yönünde dev bir adım atıldığını belirtiyor. 
     Kürtaj hakkını savunan örgütler ise yasanın, Yüksek Mahkeme'nin hamile bir kadının hamileliğe son verme hakkını garanti altına alan 1973 tarihli ''Wade'e karşı Roe'' davasındaki kararını değiştirmesine zemin hazırlayabileceğini belirtiyor. 
     
     BUSH MEMNUN 
     Tasarının Temsilciler Meclisi'nin ardından Senato'da da kabul edilmesinden büyük memnuniyet duyduğunu belirten ABD Başkanı George Bush, ''Şiddete maruz kalmış hamile kadınlar ve aileleri bilsin ki, iki kurban da, yani hem anne, hem de doğmamış çocuğu, artık federal yasayla korunacak'' dedi. 
     Amerikan Kongresi, daha önce de hamileliğin ileri dönemlerinde kürtajı yasaklamıştı. Kürtaj konusu, Amerikan halkını ikiye bölen en önemli meselelerin başında gelirken, Başkan Bush, kürtaj karşıtlığıyla tanınıyor. 
     Kürtaj yanlıları ayrıca bu yasayla, Cumhuriyetçi iktidarın kürtajı tamamen yasaklama yönünde dolaylı bir adım attığını ileri sürdüler. 
     
</TEXT>
</DOC>
