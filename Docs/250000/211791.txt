<DOC>
<DOCNO> 211791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur22.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçi Köprüsü'ndeki çalışma 3 gün sürecek... 
</HEADLINE>
<TEXT>

     Boğaziçi Köprüsü'nde yapılan çalışmalar nedeniyle her iki boğaz köprüsü ve bağlantı yollarında aşırı trafik yoğunluğu yaşanıyor. 
     İstanbul Büyükşehir Belediyesi Trafik Müdürlüğü yetkililerinden alınan bilgiye göre, askı halatlarından birinin koptuğu Boğaziçi Köprüsü'nde yapılan çalışmalar devam ediyor. 
     Boğaziçi Köprüsü'nde bazı şeritlerin trafiğe kapatılması nedeniyle Avrupa yakasından Anadolu yakasına geçişlerde aşırı trafik yoğunluğu meydana geldi. Trafikteki yoğunluk, E-5 Karayolu'nda Cevizlibağ'dan, Eminönü bölgesinde ise Yeni Galata Köprüsü'nden ve diğer bağlantı yollarından itibaren kendisini hissettiriyor. 
     Trafiğin yönlendirilmesi nedeniyle Fatih Sultan Mehmet Köprüsü'nde de aşırı yığılmalar oldu. Buradaki yoğunluk da Alibeyköy Kavşağı ile diğer bağlantı yollarındaki trafiği etkiledi. 
     İş çıkışlarının olduğu akşam saatlerinde evlerine dönmeye çalışan vatandaşlar, uzun süre trafikte beklemek zorunda kaldı. 
     Trafik Müdürlüğü yetkilileri, Boğaziçi Köprüsü'ndeki teknik çalışmaların 3 gün süreceğinin kendilerine iletildiğini ifade ederek, vatandaşların boğaz geçişlerinde toplu taşıma araçları ile deniz yollarını kullanmalarını istedi. 

     
</TEXT>
</DOC>
