<DOC>
<DOCNO> 205006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/ekonomi/eko05.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya İslami bono çıkartıyor 
</HEADLINE>
<TEXT>

   Alman Saksonya Anhalt eyaleti, Arap sermayesini çekmek için faiz geliri içermeyen hükümet tahvili çıkartıyor 
   FRANKFURT Milliyet 
   
   Almanya'nın Saksonya Anhalt eyaleti, "İslami yöntemler"le taze para arıyor. Arap şeyhlerinin ellerindeki sermayeyi çekebilmek amacıyla geliştirilen model, yatırım yapacak olanlara İslam'daki "faiz yasağı"nı ihlal etmeden paralarını kısa sürede artırma şansı veriyor. 
   Der Spiegel dergisinin son sayısında "Allahtan kork" başlığıyla yayınlanan habere göre eyalet hükümeti, yılın ilk günlerinde Arap şeyhlerine yönelik "İslamic Bonds" adı altında 100 milyon euroluk hükümet tahvili çıkaracak. Bahreyn Borsası'nda satışa sunulacak bu tahvillerden gelen parayı eyalet kasasına aktaracak olan hükümet, bunun karşılığı olarak kendisine ait emlakları kayyumlar aracılığıyla kiralayacak. 
   Plana göre hükümet beş yıl sonra bu 100 milyon euroyu geri ödeyerek, bu emlakları tekrar kontrolüne alacak. Yatırımcı Araplar da, emlakların bu sürede getirdiği geliri ceplerine atarak, günah işlemeden paralarını artırmış olacak. 
   
   Vakıf kurulacak 
   Sistemin işleyebilmesi için Arap yatırımcılara, devlet tahvillerinin karşılığı olan emlakların gelirini aktaracak kayyumların bir vakıf kurması gerektiği, bunun da eyalet merkezi Magdeburg'da değil, vergi avantajları nedeniyle Hollanda'da gerçekleştirileceği belirtildi. 
   
   
</TEXT>
</DOC>
