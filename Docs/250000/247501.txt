<DOC>
<DOCNO> 247501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/yasam/yas03.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yılda 'çürüdü' 
</HEADLINE>
<TEXT>


Tatvan'da beş yıl önce yapılan Yatılı İlköğretim Bölge Okulu'nun duvarları ve tabanında korkunç çatlaklar oluştu. Okul, depreme de dayanıksız çıktı 

ÖZCAN ÇİRİŞ Bitlis DHA 

Bitlis'in Tatvan ilçesi Yelkenli köyünde, beş yıl önce açılan 500 öğrencili İMKB Şehit Jandarma Uzman Çavuş Sedat Köroğlu Yatılı İköğretim Bölge Okulu'nun YİBO çatısı çürürken, iç ve dış duvarları ile tavanında ve tabanında, derin çatlaklar oluştu. Okulun depreme dayanıklı olmadığı da belirlendi. 
Okulun etrafındaki istinat duvarları yıkılma tehlikesi taşırken, YİBO'da öğrenim gören öğrenciler, bir yılı korku içinde geride bıraktıklarını söyledi. "Okulumuz her an başımıza yıkılacak diye korkuyoruz, ders yapamıyoruz" diyen öğrenciler, okullarının tatil döneminde onarılmasını istedi. 
Bitlis Valisi Asım Hacımustaoğlu da, yapılan denetleme sonucunda okulun depreme dayanıklı olmadığının belirlendiğini söyledi. Hacımustafaoğlu, Bitlis'teki 13 YİBO ve PİYO'dan 12'sinin depreme dayanıksız olduğunun rapor edildiğini belirterek, şöyle konuştu 

İhbarname yollandı 
"Bu binaları yapan müteahhit firmaların, anlaşma gereği binalardaki hasarları onarması gerekiyor. Bu konuda müteahhitlere ihbarname gönderdik. Bu ihbarnameye cevap gelmezse hukuki yollara başvuracağız. Yeni yapılan bir binanın böylesi bir şekilde dökülmesi akıl alacak şey değildir" dedi. 



</TEXT>
</DOC>
