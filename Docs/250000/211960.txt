<DOC>
<DOCNO> 211960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko45.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tatneft'in Zorlu dışında iş ortaklığı yaptığı kuruluş yok" 
</HEADLINE>
<TEXT>

     Tataristan Cumhuriyeti Türkiye Temsilcisi Ramil Mavlyutov, Tatneft'in Tüpraş ihalesinde Zorlu Holding dışında birlikte hareket ettiği ve iş ortaklığı yaptığı bir başka kuruluş olmadığını bildirdi. 
     Mavlyutov, ihale sürecinin tamamlanmasının hemen ardından, Tataristan Başbakanı ve Tatneft Yönetim Kurulu Başkanı Rustam Minnihanov'un katılımıyla Türkiye'de bir basın toplantısı düzenleneceğini duyurdu. 
     Ramil M. Mavlyutov, Tüpraş ihalesiyle bağlantılı olarak son günlerde Tatneft konusunda basında yer alan haberleri dikkate alarak, kamuoyunu bilgilendirmek amacıyla yazılı bir açıklama yaptı. 
     Tatarlar'ın Türk asıllı ve müslüman olduğu belirtilen açıklamada, 1943 yılında kurulan Tatneft'in 61 yıllık tarihiyle Rusya'nın en köklü şirketleri arasında yer aldığı vurgulandı. 
     Açıklamaya göre, yıllık 5 milyar doların üzerinde cirosuyla Tatneft, Rusya Federasyonu'nun 6'ıncı büyük petrol şirketi, en büyük 10 sanayi kuruluşundan biri konumunda bulunuyor. 
     120 bin çalışanıyla, yıllık 25 milyon ton ham petrol üreten Tatneft'in ikisi Rusya'da, biri Ukrayna'nın en büyük rafinerisi olmak üzere 3 adet rafinerisi faaliyet gösteriyor. Rafinerilerin toplam yıllık işleme kapasitesi 18 milyon ton. 
     Avrupa ve dünyanın pek çok ülkesine ham hetrol ihraç eden Tatneft, üretiminin yüzde 40'ını ihraç ediyor. 
     Tataristan devleti, yüzde 31 oranındaki hissesiyle Tatneft'in ana hissedarı durumunda bulunuyor. Bu nedenle, Tataristan Başbakanı aynı zamanda Tatneft'in Yönetim Kurulu Başkanlığı'nı yürütüyor. 
     Tatneft hisselerinin yüzde 20'si New York, Londra ve Frankfurt borsalarında işlem görüyor. Kalan hisselerin bir bölümü çalışanlara ait, diğer bölümü ise Moskova Borsası'nda işlem görüyor. 
     Tatneft, en yüksek vergi veren kuruluş olarak Tataristan ekonomisinin lokomotifi durumunda. Tatneft'in ödediği vergiler, Tataristan bütçesinin önemli bir bölümünü oluşturuyor. 
     Tatneft'e bağlı kuruluşlardan Efremov Kautschuk Rusya , Rusya'nın en büyük petro-kimya üreticileri arasında yer alıyor. Nijnekamskshina ise, Rusya'nın en büyük otomobil lastiği üreticisi. 
     
     TÜPRAŞ-TATNEFT İLİŞKİSİ 
     1991 yılından bu yana Türkiye ile ticari ilişkileri bulunan Tetneft'in bu ilişkisi özellikle son yıllarda hızla arttı. 
     2003 yılında Tatneft tarafından Tüpraş'a, toplam yıllık ham petrol alımının yüzde 15'ine tekabül eden, yaklaşık 3 milyon ton petrol verildi. Bu yıl ise bu rakamın 4,5 milyon ton olması öngörülüyor. Bu miktar, Tüpraş'ın toplam ham petrol alımının yüzde 20'sine tekabül edecek. Tatneft'in Tüpraş'a 2003 yılında sağladığı petrolün toplam değeri 600 milyon doların üzerinde. Bu rakamın 2004 yılında 800 milyon dolara yükselmesi bekleniyor. 
     Tüpraş'ın yıllardır Tatneft'in en önemli müşterileri arasında yer aldığını belirten Ramil M. Mavlyutov, bu nedenle Tüpraş'ın her zaman Tatneft'in ilgi alanında olduğunu vurguladı. 
     Tüpraş'ın özelleştirilme kararıyla birlikte, Haziran 2003'ten bu yana ihaleyle ilgili olarak ciddi çalışmalar yürütüldüğünü, gerekli hazırlıkların yapıldığını aktaran Ramil M. Mavlyutov, Tüpraş ihalesine katılımın da bu çalışmalar sonucunda kararlaştırıldığını bildirdi. 
     
     700 MİLYON DOLARLIK YATIRIM 
     Tataristan Temsilcisi Mavlyutov, açıklamasında şöyle dedi 
     ''Bu hazırlıklar sürecinde Tatneft, çoğu uluslararası ölçekte faaliyet göseteren, kendi alanlarının saygın kuruluşlarıyla işbirliği yapmıştır. Yatırım konusunda Fransa merkezli, Avrupa'nın en büyük ilk altı yatırım bankası arasında yer alan Societe Generale'den danışmanlık alınmıştır. Teknik konularda İngiltere merkezli Purvin Gertz'ten, çevre konusunda ise Almanya merkezli HPS Harress Hickel firmasından destek alınmıştır. 
     Tatneft, Tüpraş projesini, gelecek stratejisinin en önemli unsurlarından birisi olarak görmektedir. 
     Tüpraş'ın, Avrupa Birliği standartlarına uyumu için gerekli olan 700 milyon dolarlık yatırımı 2004-2005 yıllarında tamamlanacaktır. Bu yatırımlar sonunda Tüpraş'ın uluslararası alanda rekabet gücü daha da artacaktır.'' Tatneft adına ve Tatneft'i temsilen Tüpraş ihalesine teklif veren Efremov Kautschuk Gmbh'nın Almanya tamamen Tatneft'e bağlı bir kuruluş olduğunu bildiren Mavlyutov, ''Tatneft'in Tüpraş ihalesinde Zorlu Holding dışında birlikte hareket ettiği ve iş ortaklığı yaptığı bir başka kuruluş yoktur'' dedi. 
     Ramil M. Mavlyutov açıklamasında, ihale sürecinin tamamlanmasının hemen ardından, Tataristan Başbakanı ve Tatneft Yönetim Kurulu Başkanı Rustam Minnihanov ile Tatneft Genel Müdürü Şafagat Tahautdinov'un katılımlarıyla Türkiye'de bir basın toplantısı düzenlenerek daha ayrıntılı bir bilgilendirme yapılacağını duyurdu. 
     
</TEXT>
</DOC>
