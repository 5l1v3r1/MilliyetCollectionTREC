<DOC>
<DOCNO> 249250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonsiy04.html </URL>
<DATE> 2004/06/19/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
DEP'li Doğan Önemli olan Kürt sorununu barışçıl çözmektir... 
</HEADLINE>
<TEXT>

     Kapatılan DEP'in eski Milletvekili Orhan Doğan, ''Önemli olan, Türkiye'nin coğrafi ve üniter bütünlüğü korunarak birlik ruhu içinde Kürt sorununu demokratik çözüm zeminine çekmek ve barışçıl çözmektir'' dedi. 
     Doğan, kapatılan DEP'in eski milletvekilleri Leyla Zana, Hatip Dicle ve Selim Sadak ile birlikte Doğu ve Güneydoğu'da bazı illeri kapsayan gezilerini Yıldız'daki evinin bahçesinde düzenlediği basın toplantısıyla değerlendirdi. 
     Arkadaşlarıyla birlikte hazırladıkları 2 sayfalık metni okuyan Doğan, gezileri boyunca kendilerine ilgi gösteren kişi ve kurumlara teşekkür etti. 
     Güvenlik güçleri, emniyet teşkilatı ve askeri güvenlik kuvvetlerine de ''en sıcak duygularla'' teşekkür ettiğini kaydeden Doğan, ''bu aşamada kamuoyunun beklenti ve özlemlerini'' de sıraladı. Orhan Doğan, şöyle konuştu 
     ''Bölge insanı, ülkemizin bölünmesine asla izin vermeyecek kadar birlik bilincini geliştirerek içselleştirmiştir. Bu, memnuniyet vericidir. 
     Sorunların çözüm dilinin şiddet ve silah değil, uzlaşıcı diyalog ve demokratik katılım olduğuna inanmakta, çatışma istememekte ve tümden silahsızlanma sağlanarak demokratik mücadele kanallarının açılmasını beklemektedir. 
     Etnik, dinsel ve bölgesel milliyetçiliği reddetmekte, milliyetçilikten beslenen siyaseti onaylamamakta ve Türkiyeli üst kimliğinde tanımlanacak anayasal vatandaşlığın özgür ve eşit yurttaş yaratacağına inanmakta ve buna destek vermektedir. 
     Türkiye halkını ve Türkiye Cumhuriyeti'ni sembolize eden tüm değerlere bağlı ve saygılı olduğunu bir kez daha yinelemektedir.'' 
     
     GEÇMİŞTEN DERS ÇIKARMAK 

     Genel af istemini de yineleyen Doğan, ''Aslında bu istem ve beklentiler genelde Türkiye halkı ve demokratik kamuoyunun özlemleriyle doğrudan örtüşmektedir. Kuşkusuz bunların bir çırpıda bugünden yarına ve hemen gerçekleştirilmesine olanak yoktur. Fakat kısa, orta ve uzun vadede yapılabilmesi mümkündür'' dedi. 
     ''Bizler de hükümetin bazı zorluklar yaşadığını görmekte ve gözlemlemekteyiz'' diyen Doğan, ''Çeşitli direnç noktalarının, değişim önünde azınlık olmalarına rağmen güçlü durdukları bilinmektedir. Ancak aşılamaz olmadıklarına inanmaktayız. Önemli olan, Türkiye'nin coğrafi ve üniter bütünlüğü korunarak, birlik ruhu içinde Kürt sorununu demokratik çözüm zeminine çekmek ve barışçıl çözmektir'' diye konuştu. 
     Doğan, geçmişten ders çıkarmanın bir erdem olduğuna inandıklarını belirterek, şu görüşlere yer verdi 
     ''Kürt sorunuyla ilgili herkesi, bu temelde destek vermeye davet ediyoruz. Başta medya, sivil toplum örgütleri, sendikalar, meslek odaları, insan hakları ve barış aktivistleri olmak üzere, kamuoyunu duyarlı, serinkanlı ve sağduyulu olmaya davet ediyoruz. Tarihi bir fırsatın eşiğinde olduğumuzu düşünüyor ve elbirliği ile ülkemizi çağdaş uygarlığa taşıyabileceğimize olan inanç ve umudumuzun bilinmesini istiyoruz.'' Orhan Doğan, aldıkları karar uyarınca soruları yanıtlamayacağını söyledi. 
     
</TEXT>
</DOC>
