<DOC>
<DOCNO> 218200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun02.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, silah denetçilerinin şefinin cep telefonunu dinlemiş... 
</HEADLINE>
<TEXT>

     ABD'nin BM silah denetçilerinin şefi Hans Blix'in cep telefonunu Irak'ta yasaklanmış silahları bulmak için görev yaptığı sırada dinlediği ve elde edilen bilgilerin ABD, İngiltere ve diğer müteffiklerle paylaşıldığı öne sürüldü. 
     Avustralya Yayın Kuruluşu ABC, Avustralya istihbarat ajansı Ulusal Değerlendirmeler Bürosu'ndan ismi açıklanmayan bir kaynağa dayanarak verdiği haberde Blix'in cep telefonunun savaş başlamadan önce, Irak'ta bulunduğu süre içinde, izlendiği ve konuşmalarının kaydedildiği iddia edildi. 
     ABC'nin araştırmacı muhabiri Andrew Fowler irtibat halinde olduğu istihbarat kaynaklarının kendisine Blix'in kaydedilmiş telefon konuşmalarının ABD, Avustralya, Kanada, İngiltere ve Yeni Zelanda'ya verildiğini kendisine ifade ettiklerini belirtti. 
     Öte yandan Avustralya'da güvenlik ve istihbarat konularının baş sorumlusu Başsavcı Philip Ruddock'ın sözcüsü Steve Ingram söz konusu haber hakkında yorumda bulunmak istemediğini kaydetti. 
     Ingram Associated Press ajansına yaptığı açıklamada ''İstihbarat ile ilgili konularla ilişkisi olduğunu veya olmadığını düşündüğümüz konularda yorum yapmak bizim yöntemimiz değildir'' diye konuştu. 
     
</TEXT>
</DOC>
