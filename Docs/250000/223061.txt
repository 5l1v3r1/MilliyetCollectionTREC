<DOC>
<DOCNO> 223061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun30.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, Irak işgalinin yıldönümünde terör saldırısı bekliyor 
</HEADLINE>
<TEXT>

     İtalya'daki istihbarat birimleri, terör eylemi ihtimali açısından özellikle Irak işgalinin birinci yıldönümü dolayısıyla 19-20 Mart'a ve Avrupa Parlamentosu seçimleri nedeniyle 12-13 Haziran 2004 tarihlerine işaret ediyorlar. 
     İtalyan basınına da yansıyan haberlere göre, İspanya'nın başkenti Madrid'deki saldırılar sonrasında güvenlik önlemlerini artırmayı kararlaştıran istihbarat birimleri, söz konusu tarihlerde riskin yüksek olduğu görüşünde. 
     Bu arada, İtalya'daki Jandarma Genel Komutanlığı'na bağlı birimlerden Özel Operatif Güç ROS tarafından hazırlanan son raporda, ülke genelinde potansiyel tehlike olarak değerlendirilen yaklaşık 80 kişinin izlenmekte olduğu belirtildi. 
     İzlenen kişilerin Afganistan, Pakistan, Malezya, Irak, Fas ve Cezayir ile bağlantılı oldukları ileri sürüldü. Çoğunluğunu Faslı, Cezayirli ve Tunusluların oluşturduğu bu kişiler arasında Bosnalıların da bulunduğu ifade ediliyor. 
     
</TEXT>
</DOC>
