<DOC>
<DOCNO> 220199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yasam/yas02.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle nafaka dostlar başına 
</HEADLINE>
<TEXT>
   Yılda 4.7 trilyon almadan boşanmam 
   Şarkıcı Lionel Richie'nin eşi Diane, manikür, saç bakımı, masaj ve terapi gibi masraflarını karşılayabilmek için 'aylık' 300 bin dolar yaklaşık 395 milyar lira nafaka istiyor 
      DIŞ HABERLER SERVİSİ 
   
   Seksenli yılların popüler Amerikalı şarkıcılarından Lionel Richie ile eşi Diane arasında Los Angeles'ta bir mahkemede görülen boşanma davası, Diane'in istediği nafakayla ABD magazin gündeminin en önemli maddesi haline geldi. 
   Diane, eşi Lionel ile birlikte ayda 300 bin dolar yaklaşık 395 milyar TL harcadıklarını belirterek, kendisine bu rakam göz önüne alınarak bir nafaka bağlanmasını istedi. 
   
   Kıyafetler, 15 bin dolar 
   37 yaşındaki Diane'in, istediği nafakayı gerekçelendirdiği bazı masraflar şunlar 15 bin dolar giyim kuşam, 3 bin dolar dermatoloji, 1000 dolar lazerli saç bakımı, 600 dolar kuaför, 250 dolar manikür, 150 dolar elektroliz, 450 dolar yüz bakımı, 500 dolar spor hocası, her biri 600'er dolar olmak üzere masaj ve terapi. Diane Richie ayrıca yılda 20 bin dolarlık estetik ameliyat masrafı olduğunu, 9 yaşındaki çocuğunun eğitim masrafınınsa 125 bin dolar olduğunu, kendisinin, Colorado'da okuyan oğluna ayda bir yaptığı ziyaretlerin birinin 15 - 20 bin dolara mal olduğunu söylüyor. 
   
   Ve diğerleri... 
   Diane'in nafaka isteği, Hollywood'daki diğer rekor nafaka ödemelerini de gündeme getirdi. Rekortmenler listesinin tepesinde, 1996'da boşandığı eşi Marcia'ya 300 milyon dolarlık servetinin yarısını veren şarkıcı Neil Diamond bulunuyor. Yönetmen Seteven Spielberg ise 1989'da boşandığı evi Amy Irving'e 100 milyon dolara yakın nafaka vermek zorunda kalmıştı. 
   
   
</TEXT>
</DOC>
