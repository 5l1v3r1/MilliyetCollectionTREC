<DOC>
<DOCNO> 218500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun16.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta 100 kadar Türkmen gösteri yaptı 
</HEADLINE>
<TEXT>

     Irak'ın başkenti Bağdat'ta 100 kadar Türkmen, geçici anayasada Irak'taki azınlıklardan biri olarak tanınmaları için gösteri yaptı. 
     Bağdat'ta Amerikan yönetiminin merkezi önünde yapılan protesto gösterisinde 30 kadar Türkmen de kendilerini zincire vurdu ve koli bantlarıyla bağladı. Türkmenler, hazırlanan geçici anayasada bir ulusal azınlık olarak resmen tanınmayı istediklerini dile getirdi. 
     Gösteri sırasında yolu açmaya çalışan Amerikan askerleriyle Türkmenler arasında kısa süreli didişme oldu. Askerler, bazı zincirleri kesti ve göstericileri yoldan dışarı çıkardı. İtişme sırasında yaralanan ya da tutuklanan olmadığı bildirildi. 
     Protestocular tarafından okunan bir bildiride ise Türkmenlerin yıkılan Saddam Hüseyin rejimi döneminde ırkçı baskılardan çok çektiği belirtilerek, Irak nüfusunun yüzde 13'ünü oluşturan 3 milyon Türkmenin resmen tanınmasının, ülkenin istikrarı açısından önemli olduğu vurgulandı. 
     Açıklamada, Irak nüfusunun ana parçalarından birinin haklarını görmezden gelmenin Irak'a ve Iraklılara istikrar ve barış getirmeyeceği, aksine kaos, terörizm ve düşmanlık yaratacağı belirtildi. 
     Çoğunluğu Irak'ın kuzeyinde yaşayan Türkmenler, Kerkük kentinde Kürt grupların siyasi bakımdan etkin olmasına karşı çıkıyor. 
     
</TEXT>
</DOC>
