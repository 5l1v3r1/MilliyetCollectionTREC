<DOC>
<DOCNO> 230555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/yazar/ulagay.html </URL>
<DATE> 2004/04/12/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Türkiye'deki dönüşümün simgesiydi Sakıp Bey 
</HEADLINE>
<TEXT>

   
   Türkiye, Cumhuriyet'in kuruluşundan bu yana tarım toplumundan sanayi toplumuna, köylülükten kentliliğe geçişin sorunlarını ve sancılarını yaşıyor. Bu büyük dönüşümün çok partili demokrasiye geçişe paralel olarak, 1950'lerden itibaren hızlandığını 1930'larda devlet eliyle başlatılan sanayileşme atılımının 1960'lardan itibaren özel sektörün öncülüğüyle sürdürüldüğünü görüyoruz. Özel sektörün sanat, kültür ve eğitim alanlarında önemli rol oynamaya başlaması ise daha da yeni bir gelişme. 
   Bir köylü çocuğu olarak doğup girişimci babasının kurduğu işi, dünya çapında adından söz ettiren bir şirketler topluluğuna dönüştürme başarısını gösteren Sakıp Sabancı Bey, bu dönüşümün en güzel simgesiydi. Köy kökenli olmanın kendine özgü artılarını, kent burjuvası olmanın gerekleriyle "evlendirmiş" Sakıp Bey'in çok sevdiği bir deyimdi bu ve bu sentezin yarattığı avantajları küresel rekabet alanına taşımıştı. Toplumda "kremanın kreması" denebilecek konumdayken her zaman geniş kitlenin içinde olmayı tercih etmiş, şivesi ve tarzıyla "büyük patron" imajını değil "Sakıp Ağa" imajını yerleştirmişti. 
   Kendi kuruluşlarının işlerinin iyi gitmesi Sakıp Bey için yeterli değildi. Türkiye'nin yeni sıçramalar yapmasını engelleyen her şey onu çileden çıkartıyor ve genelde gülen yüzünün asılmasına neden oluyordu. Sakıp Bey'in tarzı bana her zaman yakın gelmezdi ama onun eksikliğini şimdiden hissediyorum. 
   
   Amma süper bir güçmüş şu ABD       Ben çocukken anlatırlardı, 2. Dünya Savaşı sırasında, özellikle askeriyeden ya da memuriyetten emekli olanların rağbet ettiği kahvelerde, savaşın gidişatı yakından izlenir ve herkes kendine göre yorumlar yaparmış. Bu arada Hitler'e, Stalin'e, Churchill'e, Roosevelt'e akıl öğreten de çok olurmuş. Günümüzde bu tür "büyük strateji" muhabbeti televizyonlara da taşındı, Irak savaşıyla, ABD'nin dünyadaki ve Ortadoğu'daki emelleriyle ilgili olarak ahkam kesen çok sayıda uzman ve stratejist var piyasada. 
   Bu tür tartışmalarda ve medyada yapılan kimi değerlendirmelerde en çok dikkatimi çeken noktalardan biri, özellikle komplo senaryoları üretenlerin kafalarındaki "süper güç Amerika" takıntısı. Onlara göre Amerika elindeki muazzam olanaklarla dünyaya hükmediyor, küresel arenadaki tüm diğer oyuncular da figüran olarak ABD'nin yazdığı senaryoda kendilerine verilen rolleri oynuyorlar. Amerika'ya müthiş karşı olanlarla Amerika'yı sadakatle savunanlar şu konuda hemfikir Süper güç ABD dünyadaki her gelişmeyi kontrol ediyor ve yönlendiriyor. 
   Kimilerine göre Usame bin Ladin de ipleri Amerika'nın elinde olan bir oyuncu, Ariel Şaron da. Aynı mantıkla Kemal Derviş'in Türkiye'ye özel bir misyonla gönderildiğini, AK Parti iktidarının Amerika'da kotarıldığını iddia edenler de var. 
   
   İyi ki Bush var... 
   Amerika'yı her şeye muktedir süper güç olarak gören ve değerlendirenleri en zor durumda bırakan kişi ise hiç kuşkusuz ABD Başkanı George W. Bush. Bush yönetiminin 11 Eylül şokundan sonra attığı adımlar sonucunda bugün gelinen noktada ABD'nin karşı konmaz gücü değil gücünün sınırları, küresel gündemin birinci sırasına oturmuş durumda. ABD'nin 11 Eylül'ün intikamını almak için ilk saldırdığı ülke olan Afganistan'da durum hiç de parlak değil, ülkenin önemli bir bölümü aslında Karzai hükümetinin denetimi dışında. Üç gün önce, 9 Nisan tarihli The Guardian gazetesi, kuzeydeki Faryab eyaletinin General Raşit Dostum'un güçlerince işgal edildiğini yazdı. Irak'ta ise Saddam heykelinin devrilmesinin birinci yıldönümünü bile kutlayamadı "muzaffer" Amerikalılar. Amerikan işgaline karşı tepkiler büyürken ABD'nin bu çıkmazdan nasıl kurtulacağı tartışılıyor. 
   ABD bu duruma Başkan Bush'a akıl hocalığı ve kısaca "neo - con" diye anılan "Yeni Muhafazakar" takımın gerçekçi olmayan iddiaları yüzünden düştü. Savunma Bakan Yardımcısı Paul Wolfowitz gibi yönetimin içinde bulunan ya da yönetimi etkileyen yakın çevrede yer alan Richard Perle gibi "neo-con"lar Başkan Bush'u, ABD'nin gerçekten "her şeye muktedir süper güç" olduğuna inandırdılar. Bu hayal tacirleri, Irak'ta Saddam'ı devirip yeni ve demokratik bir rejim kurmanın çok kolay olduğunu, daha sonra bütün Ortadoğu'yu kapsayacak bir "rejim değişikliği" ile bölgede bir büyük dönüşüm yaşanacağını ileri sürerek savaş kışkırtıcılığı yaptılar ve Irak'ın işgalini öncelikli bir gündem maddesi haline getirdiler. Bu büyük operasyon tamamlandığında, Amerika'yı ve dünyayı tehdit eden "İslami terör"ün kökü de kazınmış olacaktı. 
   
   Bin Ladin'in planı mı 
   Bugün gelinen noktada ortaya çıkan duruma bakanlar, Amerika'yı her şeye muktedir süper güç olarak görüp komplo teorileri üretenlere, şakayla karışık şu soruyu soruyorlar Acaba Başkan Bush aslında Usame bin Ladin'in planını mı uyguluyor ABD'nin bölgedeki ve dünyadaki itibarını sarsmak, Amerika'ya karşı küresel bir tepki yaratmak ve askeri güçle elde edilecek başarının sınırlarını ortaya koymak için Usame bin Ladin bir plan hazırlasa ve uygulasa daha başarılı olamazdı herhalde. Bütün bunlara bakınca insan ister istemez bir hayranlık duyuyor süper güç Amerika'ya ve Amerika'nın süper gücüne dayalı değerlendirmeler yapan muhterem zevata. 
   
   Bush'un 'başarı'sı nelere yol açtı    ABD'nin tek başına dünyaya hakim olma ve zor kullanarak kendi istediği küresel düzeni kurma çabası yalnızca İslam dünyasında değil hemen tüm dünyada yaygın tepkilere neden oldu, Amerika birçok ülkede "en sevilmeyen ülke" konumuna düştü. 
   ABD Irak'ta istediği düzeni kurmada büyük zorluklarla karşılaştı ve tek başına bu işin üstesinden gelemeyeceği kanısı güçlendi. 
   Irak'ta karşılaşılan zorluklar ve ABD'ye karşı tırmanan tepkiler, ABD'nin tüm Ortadoğu'yu peş peşe rejim değişikleriyle istediği noktaya getirmesinin ne kadar zor olduğunu ortaya koydu. 
   Yalnızca Afganistan ve Irak için yapılan harcamalar 100 milyar doları aştı ABD'nin ekonomik gücünün de tek başına dünyaya hükmetmesine yetecek düzeyde olmadığı anlaşıldı. 
   ABD rakipsiz askeri gücüne güvenip büyük bir gövde gösterisi yaparak kendini "dünyanın tek hakimi" ilan etmeye hazırlanırken bu plan ters tepti ve ABD'nin gücünün sınırları ortaya çıktı. 
   Saddam'ın devrilmesi sonrasında Irak'ta düzen ve istikrar sağlanamazken Irak küresel terörün yeni merkezi haline geldi ve terör küresel boyuta taşındı. 
   Bütün dünyada jeopolitik riskler arttı ve bunun ekonomik hayat üzerinde olumsuz etkileri oldu. 
   
   
      
   
   
</TEXT>
</DOC>
