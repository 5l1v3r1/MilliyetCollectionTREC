<DOC>
<DOCNO> 208820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko36.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu, "popülizm" raporunu IMF'ye verdi 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, IMF Türkiye Masası Şefi Rıza Moghadam ile yaptığı görüşmede, pazar günü açıkladıkları ve içerisinde ''popülizm uyarısı'' bulunan raporu IMF'ye verdi. 
     Hisarcıklıoğlu, Moghadam ile görüşmesinin ardından basın mensuplarıyla sohbet etti. 
     Bir gazetecinin ''Pazar günü yaptığınız açıklamalarda popülizm uyarısında bulunmuştunuz. Oradaki görüşlerinizi IMF'ye açıkça ifade ettiniz mi '' sorusu üzerine, Hisarcıklıoğlu, ''Orada ne diyorsak o..'' karşılığını verdi. 
     Asgari ücret ve emekli maaşlarında yapılan artışların getireceği yük konusunda, IMF ile bir görüş alışverişinde bulunulup bulunmadığının sorulması üzerine de Hisarcıklıoğlu, şunları söyledi 
     ''Esas olarak, pazar günkü konuşmamda ifade ettim bir harcamaya, bir harcamayı ortaya koyarken karşılığını nereden bulacağınızı da ortaya koymalısınız. Şu gerçeği 68 milyon olarak unutmamak lazım ne istiyorsak karşılığı yok. Türk özel sektörü olarak son 2.5 yıldır hiçbir talebimiz olmadı. Çünkü istediğimiz her şeyin bedeli daha sonra bizden çıktı.'' TOBB Başkanı, 2.5 milyon işsizin bulunduğunu ve yılda 700 bin kişinin istihdam piyasasına girdiğini belirterek, toplum olarak olmayan bir şeyi istememek gerektiğini bildirdi. Kriz döneminde toplumun her kesiminin ağır bedel ödediğini vurgulayan Hisarcıklıoğlu, ''Herkes kaybetti bir tek bürokrasi kaybetmedi. 2001 krizinde hangi bürokrat işinden oldu. Kim maaşını geç aldı '' diye konuştu. 
     
     OLMAYAN BİR ŞEY TALEP EDİLMEMELİ 
     Hisarcıklıoğlu artık olmayan bir şeyin talep edilmemesi gerektiğini belirterek, ''Bunu partilerin de iktidarında, muhalefetinde, tüm toplum kesiminin anlamış olması lazım. Bunun üzerinden politika yapılmaması lazım'' dedi. 
     Bir gazetecinin asgari ücretin yükseltilmesi talebinin Başbakan'dan geldiğini hatırlatması üzerine TOBB Başkanı, şunları kaydetti 
     ''Geçmişte savurmuşuz, harcamışız, devletin kaynakları hepimizin gözü önünde belli kesimlere peşkeş çekilirken hepimiz seyrettik. Bu hepimizin gözü önünde oldu. O anda tepkimizi tam olarak koyamadığımız için faturayı 68 milyon kişi ödedi. Geçmiş tecrübelerimiz olduğu için hepimizin iflah olması gerekiyor. Biz de ikazlarımızı yapıyoruz hafta sonu da yaptık. 
     
     YABANCI SERMAYE GİRİŞİ 
     Türkiye'ye 2003 yılının ilk 8 ayında gelen yabancı sermaye yatırımının 330 milyon dolar, Türkiye'den yurtdışına çıkan sermayenin 400 milyon dolar olduğunu vurgulayan TOBB Başkanı, ''Niye 400 milyon dolar dışarı kaçsın. Niye 330 milyon dolarda kalalım'' dedi. 
     Yıllık yatırım miktarının 35 milyon dolar olması gerektiğini anlatan Hisarcıklıoğlu, devletin yatırımlara ayırdığı payın 5 milyar dolar olurken, özel sektörün ayırdığı payın 20 milyar doları bulunduğunu belirterek, yıllık 10 milyar dolarlık yatırım açığı bulunduğunu kaydetti. 
     Yatırımın olması halinde, asgari ücretin problem olmayacağını belirten Hisarcıklıoğlu, 1988-1989 yıllarında asgari ücrete çalıştıracak adam bulamadıklarını söyledi. 
     
     ALMANYA İLE FRANSA'NIN DESTEĞİ... 
     Türkiye'nin AB açısından ev ödevini yaptığını ve niyetini ortaya koyduğunu anlatan Hisarcıklıoğlu, aday ülkeler arasında durumu bakımından Türkiye'nin 2004 yılında müzakere tarihi almayı hak ettiğini kaydetti. Türkiye'nin AB'ye alınmamasının, dünyanın sonu olmadığını vurgulayan Hisarcıklıoğlu, Almanya, Fransa'nın desteğinin de önemli olduğunu ifade etti. TOBB Başkanı, Şubat ayında Almanya Başbakanı'nın Türkiye'ye geleceğini, Ankara, İstanbul ve Adana'yı ziyaret edeceğini bildirdi. 
     Türkiye'nin ihracata dayalı bir büyüme modeli uyguladığını belirten Hisarcıklıoğlu, yurtdışındaki rakipleriyle rekabet edebilmesi için gerekli koşulların sağlanması isteminde bulundu. 
     
     YATIRIM ORTAMI 
     Özelleştirme açısından 2003 yılının başarısız bir yıl olduğunu belirten Hisarcıklıoğlu, özelleştirmenin hızlandırılması gerektiğini ifade etti. 
     Bir gazetecinin yatırım ortamının iyileştirilmesi konusunda sürekli toplantılar yapıldığını hatırlatması üzerine Hisarcıklıoğlu, şunları kaydetti 
     ''2002 yılının Mart ayında, yatırım ortamının iyileştirilmesinin ilk toplantısı yapıldı. Haziran'da bitirilip 2002 yılının Temmuz'unda, dünyanın 35 büyük şirketin CEO'ları Türkiye'ye gelip bütün dünyaya yatırım çağrısında bulunacaklardı. 2002 Mart'ı, 2003 Mart'ı oldu. 2004 yılı Mart'ına gidiyoruz. 4 aylık ev ödevi 2 yıldır tamamlanmadı. Biz çalışmaları bitirdik. Esas olan bundan sonra o çalışmaları yapan bürokrasinin bunları gündeme getirmesidir. Bundan korkmamak lazım. Yetkiler, elden gidiyor diye korkmamak lazım. Sonunda kazanacak olan kendileri, çocukları ve Türkiye'dir.'' 
     
</TEXT>
</DOC>
