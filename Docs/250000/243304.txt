<DOC>
<DOCNO> 243304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy20.html </URL>
<DATE> 2004/05/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
CHP'li Topuz Başbakan ya kendisine ya mahkemeye güvenmiyor 
</HEADLINE>
<TEXT>

     CHP Grup Başkanvekili Ali Topuz, TBMM Anayasa-Adalet Karma Komisyonu'nun Başbakan Recep Tayyip Erdoğan'ın da aralarında bulunduğu 138 dosyayı dönem sonuna erteleme kararı almasını eleştirerek, ''Meclis kendisini yargı organı yerine koymamalıdır ve dokunulmazlıkları kaldırmak suretiyle yargının önünü açmalıdır'' dedi. 
     Topuz, TBMM'de Karma Komisyon'un CHP'li üyeleriyle birlikte ortak bir basın toplantısı düzenledi. 22. Yasama Dönemi'nin başlamasından bu yana dokunulmazlıkların tartışma konusu olarak birinci sırayı işgal ettiğini ifade eden Topuz, şöyle konuştu 
     ''Dokunulmazlık meselesi iki biçimde önümüzde sorun olarak durmaktadır. Birincisi, yasama dokunulmazlıklarının çağdaş ülkelerde olduğu gibi Türkiye'de de sınırlandırılmasının gerekliliğidir. Böyle geniş kapsamlı dokunulmazlığın varlığı birtakım suçların saklanmasına veya o suçların organize suç haline dönüşmesine etki yaratan bir nitelik taşıyor. O nedenle toplum öteden beri dokunulmazlıkların, ayrıcalıkların sınırlandırılmasını istiyor. 
     İkinci olarak da anayasa değişiklikleri gerçekleşinceye kadar, yürürlükteki uygulamayı hızlandırmaktır. Yargının önünü açmak ve dosyalarda ortaya konan iiddialarla ilglili konuların karara bağlanması için milletvekillerinin dokunulmazlığının kaldırılması talebidir. Ancak genel uygulama bu dosyaların dönem sonuna ertelenmesine karar verilir.'' Dosyaların dönem sonuna ertelenmesi kararını alan Karma Komsiyonu'nun Başkanı Burhan Kuzu'nun ''Yargının önünü kapamıyoruz, geçici bir süre erteliyoruz'' şeklindeki açıklamasına tepki gösteren Topuz, 3 dönem seçilen bir milletvekilinin 15 yıl sonra yargılanması ile yargının önünün açılmış olmadığını söyledi. 
     Karma Komsiyon'un erteleme kararı alması sırasında CHP milletvekillerinin buna karşı çok ciddi mücadele verdiğini dile getiren Topuz, ''Arkadaşlarımız bunun yanlış olduğunu söylemişlerdir. Siz kendinizinkileri kaldırımıyorsanız bizimkileri kaldırın demişlerdir. Ancak, AK Parti'liler Sizinkini kaldırırsak bizimkinin neden kaldırılmadığını sorarlar anlayışı ile hareket ediyor'' dedi. 
     CHP Grup Başkanvekili Topuz, şu andaki hükümetin başbakanı dahil 7 bakanı hakkında dokunulmazlıkların kaldırılması talebi bulunudğunu anımsattı. Topuz, şöyle devam etti 
     ''Bunlarla ilgili de erteleme kararı alınmıştır. Sayın Başbakan ile ilgili suçlama zimmet, kamu taşıma biletlerinde kalpazanlık, evrakta sahtecilik ve cürüm işlemek için teşekkül oluşturmaktır. Bu iddialar doğrudur, yanlıştır onu bilemiyoruz. Ancak, Türkiye Cumhuriyeti Başbakanı'nın böyle bir suç altında kalmaması gerekir. 
     Bir başbakan kendisinin haklı haksız ağır bir suçla suçlandığı bir dönemde başbakanlık sıfatını taşırken benimle ilgili dokunulmazlığı kaldırmayın, yargının önünü açmayın. Ne olur olmaz mahkemeden acaba başka bir karar mı çıkar demesi kadar insanı üzen bir durum olamaz. Bir başbakan nasıl kabul edebilir bu durumu Bir suçla suçlanıyor, suçsuz olduğuna inanıyor, ama suçluymuş gibi görünmekten çekinmiyor. O zaman insanın aklına başka şeyler geliyor. Demek ki Başbakan ya mahkemeye güvenmiyor ya da kendisine güvenmiyor. Bunun başka bir izahı yoktur. Bir ülkenin başbakanı, başbakan yardımcısı, dışişleri bakanı, içişleri bakanı, milli savunma bakanı, maliye bakanı böyleyse ki ötekilerini saymıyorum bile, bunun izah edilecek bir tarafı yoktur. 
     Dışardan bakıldığı zaman çok ağır suçlamalar altında gölgeli bir hükümet işbaşındadır. Bu hükümet bu bölgeden niçin sıyrılmak ve aydınlığa çıkmak istemiyor bunu anlamak mümkün değil.'' AB'ye girmek için her konuda süratle uyum paketleri geçirildiğine işareteden Topuz, Türkiye'nin standartlarına erişmeye çalıştığı hiçbir AB üyesinde böyle bir durum olduğuna inanmadığını belirtti. Topuz, ''Başbakan, dışişleri, maliye, içişleri ve milli savunma bakanları sık sık yurtdışı gezilere gidiyorlar ve başkalarıyla muhatap oluyorlar. Ben onların yerinde olsam yüzüm kızarır. Niye kızarmıyor bunların yüzü '' diye sordu. 
     Dışişleri Bakanı ve Başbakan Yardımcısı Abdullah Gül'ün Karma Komisyon'dan dokunulmazlığının kaldırılmasını istediğini öğrendiklerini kaydeden Topuz, bu durumu alkışladıklarını ancak bunun yeterli olmadığını söyledi. Topuz, ''Bakalım Gül, grubu üzerinde ne kadar etkili Dosyası Meclis'e geldiği zaman dokunulmazlığının kaldırılmasını isteyecek mi AKP'li milletvekilleri dokunulmazlığını kaldıracak mı Bu karekter sınavıdır. İki yüzlü politika mı izleniyor, dürüst politika mı izleniyor bu ortaya çıkacak'' diye konuştu. 
     Topuz, bir soru üzerine, dokunulmazlık dosyalarının ertelenmesine ilişkin karar TBMM Genel Kurulu'na geldiği zaman itiraz edeceklerini ve oylama yapılmasını sağlayacaklarını bildirdi. 
     Ali Topuz, milletvekili dokunulmazlığının sınırlandırılmasına ilişkin hazırladıkları teklifi de imzaya açtıklarını bildirdi. 
     CHP Adana Milletvekili Mehmet Ziya Yergök de teklifin hazırlanmasıyla ilgili bilgi verdi. Yergök, bundan bir yıl önce CHP Genel Başkanı'nı ziyaret eden Adalet Bakanı Cemil Çiçek'in ''dokunulmazlıkla ilgili bir teklif getirin de bakalım'' dediğini bunun üzerine de Baykal'ın kendisine verdiği talimat doğrultusunda bu tekilfi hazırladığını söyledi. Yergök, ancak teklifi CHP grubunun yeterli sayısı bulunmadığı için bugüne kadar açıklamadıklarını anlattı. 
     Adalet Bakanı Çiçek'in bir televizyon programında ''Bir yıl oldu bir teklif bile ortaya koyamadılar'' sözleri üzerine teklifi açıklamak durumunda kaldıklarını ifade etti. DYP Genel Başkanı Mehmet Ağar'ın da dokunulmazlığının kaldırılmasını talep ettiğini anımsatan Yergök, bu durumda 10 AK Parti milletvekilinin de destek vermesi durumunda yeterli imzaya ulaşılabileceğini söyledi. 
     
</TEXT>
</DOC>
