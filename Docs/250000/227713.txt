<DOC>
<DOCNO> 227713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur26.html </URL>
<DATE> 2004/04/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bugün 1 Nisan... Dernek başkanını "şakadan" öldürdüler .. 
</HEADLINE>
<TEXT>

     Hatay'ın İskenderun İlçesi'nde camiden yapılan ''ölüm duyurusu''nun 1 Nisan şakası olduğu anlaşılınca, bu kez ''tekzip'' anonsu yapıldı. 
     İskenderun'da kimliği henüz belirlenemeyen bir kadın, Ulu Cami'ye giderek, İmam İshak Aydın'a, İskenderun'daki Kahramanmaraşlılar Yardımlaşma ve Dayanışma Derneği Başkanı Cuma Bal'ın trafik kazası sonucu öldüğünü söyleyerek, anonsla bunun duyurulmasını istedi. İmam İshak Aydın da bunun üzerine camideki hoparlörden, olayı vatandaşlara duyurdu. 
     Bu sırada yeniden seçilen Mete Aslan'ın belediye başkanlığına başlaması nedeniyle düzenlenen törene katılan Cuma Bal'ın yakınları, anonsun duyurulmasının ardından camiye giderek, İmam İshak Aydın ile görüştüler. Bunun üzerine İshak Aydın, ''Az önce yaptığımız anons doğru değildir. Cuma Bal ölmedi, yaşıyor'' diye 3 kez anons yaptı. 
     
</TEXT>
</DOC>
