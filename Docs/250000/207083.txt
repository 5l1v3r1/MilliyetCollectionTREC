<DOC>
<DOCNO> 207083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo30.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Beşiktaş ile eşleşmekten memnun 
</HEADLINE>
<TEXT>

     Futbolda Türkiye Kupası 3. kademe maçında Beşiktaş ile eşleşen Gaziantepspor kuradan memnun. 
     Kulüp profesyonel futbol şubesi sorumlusu Asım Atmaz, Türkiye Kupası'nda bu yıl final oynamayı hedeflediklerini, bu nedenle çıkan takımın isminin kendilerini etkileyemeyeceğini söyledi. 
     Beşiktaş ile 2 yıl önce yine evlerinde yaptıkları çeyrek final karşılaşmasında hakem Erol Ersoy'un kötü yönetimi nedeniyle rakiplerine haksız bir biçimde yenildiklerini hatırlatan Atmaz, şöyle konuştu 
     ''3. kademe maçında Beşiktaş ile eşleşmekten dolayı çok mutluyuz. Bu yıl eğer bir aksilik yaşanmazsa final oynamayı hedefliyoruz. Takımımız UEFA Kupası'nda bu yıl iyi bir çıkış yakaladı, ligde ilk yarıda umduğumuzu bulamadık ancak ligin ikinci yarısında yapılan takviyelerle daha iyi olacağımız inancındayım. Evimizde yapacağımız karşılaşmada güçlü rakibimiz Beşiktaş'ı yenerek bir üst tura çıkacağımıza inanıyorum. Hem de 2 yıl önceden kalan bir hesabı görmüş olacağız.'' 
     
</TEXT>
</DOC>
