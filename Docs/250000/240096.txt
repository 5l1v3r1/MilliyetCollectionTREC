<DOC>
<DOCNO> 240096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur17.html </URL>
<DATE> 2004/05/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Banka şubesinden 47 bin Euro'su kaybolunca... 
</HEADLINE>
<TEXT>

     Bir bankanın Antalya şubesinden 46 bin 690 euro'sunun kaybolduğunu ileri süren Antalyalı işadamı, görevli banka memuru hakkında dava açtı. 
     Antalya İkinci Ağır Ceza Mahkemesi'nde görülen davanın bugünkü duruşmasında, gazetecilerden, isminin açıklanmasını istemeyen Antalyalı işadamı N.K, 2 ay önce işlem yapmak için geldiği bir bankanın Antalya şubesinden 46 bin 690 euro çekmek istediğini, ancak görevli banka memurunun, hesapların kapatıldığını bildirdiğini, daha sonra da parasının yok olduğunu ileri sürdü. 
     Daha sonra banka yöneticileriyle görüştüğünü anlatan işadamı, paranın kendisi tarafından çekildiğinin söylenmesi üzerine, görevli memur A.T'nin, parasını çektiği iddiasıyla mahkemeye başvurduğunu belirtti. 
     Parayı zimmetine geçirdiği ileri sürülen tutuklu banka memuru A.T ise paranın akıbeti hakkında bilgi sahibi olmadığını belirterek, hakkındaki suçlamaları reddetti. 
     Mahkeme Başkanı, duruşmada tanık banka memurlarının dinlenmesinin ardından, tutuklu sanık A.T'nin banka hesaplarının incelenmesi için duruşmayı erteledi. 
     
</TEXT>
</DOC>
