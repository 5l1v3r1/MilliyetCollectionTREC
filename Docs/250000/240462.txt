<DOC>
<DOCNO> 240462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun22.html </URL>
<DATE> 2004/05/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Schröder Irak'ta güvenliği ancak müslüman askerler sağlar 
</HEADLINE>
<TEXT>

     Almanya Başbakanı Gerhard Schröder, Irak'ta güvenliği uzun vadede Müslüman ülkelerin askerlerinin sağlayabileceğini söyledi. 
     Schröder, Alman özel televizyon kanalı N-TV'nin Sandra Maischberger programında yaptığı açıklamada, ''Irak'ta güvenliği uzun vadede, aynı dinden olan Müslüman ülkelerin askerleri sağlayabilir'' dedi. 
     Schröder, Irak'ta koalisyon güçlerinin kendi güvenliği dışında Irak'ın güvenliğini sağlayabileceği konusunda şüphesi bulunduğunu, NATO güçlerinin de ülkede güvenliği artıramayacağını belirtti. 
     Irak'ta hür seçimler yapıldıktan sonra kurulacak hükümetin, koalisyon güçlerinin ülkede kalıp kalmayacağı konusunda karar verme hakkı bulunduğunu ifade eden Schröder, ''Alman hükümeti olarak uluslararası sorumlulukları yerine getiriyoruz. Irak'ta askeri olarak görev almaya hazır değiliz'' dedi. 
     ABD askerlerinin Irak cezaevlerinde yaptıkları işkencelere de değinen Schröder, ''Bunu olgun bir demokratik ülkeden beklemezdim. Bu hiçbir şekilde kabul edilemez'' diye konuştu. 
     
</TEXT>
</DOC>
