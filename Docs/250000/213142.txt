<DOC>
<DOCNO> 213142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur28.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhit Sedat Kaya'nın yaptırdığı sitede oturanlar tedirgin... 
</HEADLINE>
<TEXT>

     Konya'da çöken binanın müteahhidi Vedat Kaya'nın ağabeyi Sedat Kaya'nın yaptırdığı ve aynı zamanda oturduğu Kabataş Sitesi'nde yaşanlar da büyük tedirginlik yaşıyor. 
     Çöken Zümrüt Apartmanı'na yakın olan Kabataş Sitesi'nin Yöneticisi Hikmet Kart, AA muhabirine yaptığı açıklamada, oturdukları binanın, Sedat Kaya tarafından yaklaşık 9 yıl önce yaptırıldığını söyledi. 
     Binanın bundan 5 yıl önce birinci katının duvarlarında problemler yaşanması üzerine apartmanda yaşayan birçok ailenin binayı terk ettiğini belirten Kart, ''Oturduğumuz bina, yaklaşık 5 yıl önce uygulama hatası nedeniyle bir tadilattan geçti. Gazi Üniversitesi Mimarlık Fakültesi'nden bir ekip getirilerek, binada proje tadilatı uygulandı'' dedi. 
     Binanın temelinde bir problem olmadığı, bir takım uygulama hatalarının tespit edildiğini kaydeden Kart, şunları söyledi 
     ''Bina, dört bir yanından çelik kolonlarla desteklenerek tadilattan geçirildi. Yapılan tadilat sonucu, sorun kalmadığı ve oturulabileceği raporu verildi. Sedat Kaya'nın kardeşi olan Vedat Kaya'nın yaptırdığı Zümrüt Apartmanı'nın yıkılması hepimizi tedirgin etti. Sedat Kaya da burada oturuyor ama artık verilen bu raporlara da artık güvenimiz kalmıyor. Yeniden bir inceleme yapılması için gerekli yerlere başvuruda bulunacağız.'' Kabataş Sitesi'nde yaşayan Gülseren Önder ise oturdukları apartmanın, 200 metrekare lüks dairelerden oluştuğunu söyledi. Evlerinin daha önceki yıllarda bir tadilat geçirmesinin ve Zümrüt Sitesi'nin yıkılmasının, endişelerini artırdığını kaydetti. 
     
</TEXT>
</DOC>
