<DOC>
<DOCNO> 228475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sontur13.html </URL>
<DATE> 2004/04/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Daha güvenli bir İstanbul için polisle halk el ele yürüdü 
</HEADLINE>
<TEXT>

     Türk Polis Teşkilatı'nın kuruluşunun 159. yıldönümü kutlamaları çerçevesinde, Şişli ile Taksim arasında ''Daha güvenli bir İstanbul için polis halk el ele yürüyüşü'' yapıldı. 
     İstanbul Emniyet Müdürü Celalettin Cerrah ile eşi Hülya, kızları Merve ve Gözde Cerrah, Şişli Belediye Başkanı Mustafa Sarıgül, sanatçılar Cüneyt Arkın ve Erol Büyükburç ile polis okulu öğrencilerinin de aralarında bulunduğu yaklaşık 2 bin kişi, Şişli Camii önünde toplandı. 
     Ellerinde Türk bayrakları taşıyan ve 10. Yıl Marşı'nı söyleyerek yürüyüşe başlayan gruba, çevredeki vatandaşlar da alkışlarla destek verdi. 
     Polis araçları, motorize ekipler ve polis köpeklerinin de eşlik ettiği yürüyüş, katılanların coşkuyla söylediği marşlarla Taksim'deki Cumhuriyet Anıtı'nda sona erdi. 
     Burada saygı duruşunda bulunularak, bando eşliğinde İstiklal Marşı okundu. 
     Törende konuşan İstanbul Emniyet Müdürü Celalettin Cerrah, 1845 yılında kurulan Türk Polis Teşkilatı'nın 159 yıldır halka hizmet ettiğini belirterek, bu yolda şehit ve gazilerin verildiğini söyledi. 
     Cerrah, vatandaşlarla el ele ve iç içe yapılan bu yürüyüşle İstanbul halkının güvenliğini ve huzurunu sağladıklarını söyleyerek, herkesin Polis Haftası'nı kutladı. 
     
</TEXT>
</DOC>
