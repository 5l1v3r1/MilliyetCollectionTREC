<DOC>
<DOCNO> 233611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur33.html </URL>
<DATE> 2004/04/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türkücü Latif Doğan'a 25 milyarlık ''Küstüm'' davası .. 
</HEADLINE>
<TEXT>

     Gaziantep'te, Sadık Kör isimli bir yerel sanatçı, ''Küstüm'' adlı kasetiyle ünlenen Latif Doğan'a ve bağlı bulunduğu müzik firmasına, 25 milyar liralık tazminat davası açtı. 
     Sadık Kör isimli yerel sanatçı, Latif Doğan'ın çıkarttığı 'Küstüm' isimli kasetindeki ''Güllü Güllü'' parçasının kendisine ait olduğu ve orijinal adının da ''Güllü'' olduğunu iddiasıyla bugün Gaziantep 1. Asliye Hukuk Mahkemesi'nde dava açtı. 
     Kör, Adliye'de AA muhabirine yaptığı açıklamada, kendisine ait olan ''Kınalı Kuzu'' şarkısının da Latif Doğan'ın daha önce aynı firmadan çıkarttığı ''Latif Doğan ile Kına Gecesi'' isimli kasette kullanıldığını, her 2 eserinin de kendisinin bilgisi olmadan kullanıldığını öne sürdü. 
     Gaziantep 2. Noterliği'nde, 3 Haziran 1999 tarihli beyannameyle, eserlerin kendisine ait olduğunu tasdik ettirdiğini savunan Kör, avukatı aracılığıyla Sanatçı Latif Doğan ve bağlı olduğu DE-KA Müzik ve Yapımcılık A.Ş adına 10 milyar liralık maddi, 15 milyar liralık da manevi tazminat davası açtığını belirtti. 
     Kör'ün avukatı Hasan Teke, Gaziantep 1. Asliye Hukuk Mahkemesi'nde açılan davanın dilekçesinde şu görüşlere yer verdi 
     ''Davalı Latif Doğan, söz konusu her iki eseri de aynı yörenin sanatçısı olduğu için kendisine aitmiş gibi göstermiş ve müvekkilin haberi ve muvafakatı olmadan okumuştur. DE-KA Müzik ve Yapımcılık A.Ş adlı firma da söz konusu kasetleri satışa çıkarmış ve kasetler büyük ilgi görerek yüksek bir tiraja ulaşmıştır. 
     Böylece davalılar, haksız kazanç elde ederek müvekkili zarara uğrattığı gibi, davacı müvekkil, davalıların hileli hareketi sonucu sırf bu yüzden son derece üzüntü duymuştur.'' Davanın önümüzdeki günlerde Gaziantep 1. Asliye Hukuk Mahkemesi'nde görüleceği öğrenildi. 
     
</TEXT>
</DOC>
