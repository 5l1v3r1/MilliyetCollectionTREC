<DOC>
<DOCNO> 216464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun23.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankete göre Rumlar'ın yüzde 61'i plana ''Hayır'' diyor... 
</HEADLINE>
<TEXT>

     Kıbrıs Rum kesiminde yapılan bir kamuoyu yoklaması, Annan planının herhangi bir değişiklik yapılmadan halkoyuna sunulması halinde, Rumların yüzde 61'inin plana ''Hayır'' oyu vereceğini ortaya koydu. 
     Rum kesimindeki Simerini gazetesi, Communications Services Bureau CSB adlı şirket tarafından Yunanistan'da yayımlanan ''Paron'' gazetesi adına, 16-18 Şubat arasında, 18 yaş ve üzeri 800 kişiyle yapılan anketin sonuçlarını yayımladı. 
     ''Annan planının Kıbrıs sorununa çalışabilir ve yaşayabilir bir çözümü temin ettiğine inanıyor musunuz '' sorusuna Rumların yüzde 67'si ''Hayır'' ve yüzde 20'si ''Evet'' derken, yüzde 13'ü yanıt vermedi. 
     Ankete katılanların yüzde 56'sı, Annan planının öngörülerinin AB normlarıyla uyumlu olmadığına inanırken, yüzde 24'ü uyumlu olduğuna inanıyor. Rumların yüzde 20'si bu konuda görüş belirtmedi. 
     Rumların yüzde 60'ı New York'taki görüşmeleri ''başarılı'', yüzde 25'i ''başarısız'' buldu. 
     

     
</TEXT>
</DOC>
