<DOC>
<DOCNO> 246958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur43.html </URL>
<DATE> 2004/06/10/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Telekom'un özelleştirilmesinde işçiler çıkarılmayacak 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un özelleştirilmesi sonucu ''Hiç kimsenin işsiz kalmayacağını'' bildirdi. 
     Ulaştırma Bakanı Yıldırım, TBMM Genel Kurulu'nda CHP milletvekillerinin yönelttiği soruları yanıtlarken, ''özelleştirme sonucu hiç kimsenin işsiz kalmayacağını, buradan tüm kamuoyuna ilan ettiğini'' söyledi. Yıldırım, 'Emekliliği gelen emekli olur, beğenmeyen başka yere gider, yanlış iş yapan işinden olur. Olay bundan ibaret'' dedi. 
     Yıldırım, RJ serisi uçakların seferden kaldırılmasına ilişkin bir soruyu yanıtlarken de bunun nedeninin teknik olduğunu söyledi. Özel sektörün bu boşluğu doldurması için çalışmaların sürdüğünü ifade eden Yıldırım, ''Seferler kısa sürede başlayacak. Bunu buradan müjdeliyorum'' diye konuştu. 
     TBMM Genel Kurulu'nda Türk Telekom'un özelleştirilmesine ilişkin tasarının ilk üç maddesi kabul edildi. Dördüncü maddenin oylanması sırasında CHP'liler, Genel Kurul'da çoğunluk bulunmadığı gerekçesiyle yoklama yapılmasını istedi. Yapılan yoklama sonucunda çoğunluk bulunmadığı anlaşılınca Başkanvekili Sadık Yakut, birleşimi 15 Haziran Salı günü toplanmak üzere kapattı. 
     
</TEXT>
</DOC>
