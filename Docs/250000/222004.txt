<DOC>
<DOCNO> 222004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko12.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan ile ekonomik ilişkilerin geliştirilmesi... 
</HEADLINE>
<TEXT>

     Marmaris'te düzenlenen ''Türkiye ile Yunanistan arasında ekonomik ilişkilerin geliştirilmesi'' konulu panelde iki ülke işadamları biraraya geldi. 
     Marmaris ve Rodos'tan çok sayıda işadamının katıldığı panelin açılış konuşmasını yapan Marmaris Kaymakamı Cemalettin Özdemir, sınır ticareti birçok yerde yaygın olduğu halde, birbirine benzeyen iki ülkenin iki kenti arasındaki ilişkilerin zayıf olmasını üzücü bulduğunu söyledi. 
     Marmaris Ticaret Odası Başkanı Mustafa Balcı, 26 Haziran'da Marmaris'te, 27 Haziran'da da Rodos'ta yapılacak olan 6. Ekonomik Zirve'nin ticari ilişkileri ve dostluğu daha da pekiştireceğine inandıklarını kaydetti. 
     Panele Dış Ticaret Müsteşarlığı İhracat Genel Müdür Yardımcısı Adnan Moldibi, TOBB Yönetim Kurulu Üyesi Halim Mete, İzmir Ticaret Odası Yönetim Kurulu Başkanı ve Ticaret Odaları Konsey Başkanı Ekrem Demirtaş ve Rodos Başkonsolosu Nilüfer Feyzioğlu konuşmacı olarak katıldı. 
     İzmir Ticaret Odası Yönetim Kurulu Başkanı Ekrem Demirtaş, Türkiye'ye 2003 yılında gelen turist sayısında yüzde 3'lük artış olurken, Yunanistan'dan gelen turist sayısında yüzde 43 artış yaşandıdığını belirterek, ''Yani yılda 1 milyon Yunanistanlı'yı ülkemizde ağırlayabiliriz. Tekstil, gıda, sanayi, deniz ulaşımı, tekne yapımı gibi birçok iş kolunda işbirliği yapabiliriz'' dedi. 
     
</TEXT>
</DOC>
