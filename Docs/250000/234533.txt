<DOC>
<DOCNO> 234533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/asiy.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
YES BE ANNEM 
</HEADLINE>
<TEXT>

   KKTC'deki referanduma katılım yüzde 85.35 düzeyinde gerçekleşti. Annan Planı'na halkın yüzde 64.91'i 'evet', yüzde 35.09'u 'hayır' dedi 
      Sefa Karahasan 

   
   KKTC'de 143 bin 638 kayıtlı seçmen dün adanın kaderini belirleyecek referandumda Annan Planı'na "güçlü bir evet" dedi. Halkın yüzde 64.91'i oylarını "evet"ten yana kullanırken, "hayır"ın oranı yüzde 35.09'da kaldı. Katılım yüzde 85.35 gibi yüksek bir oranda gerçekleşti. 
   KKTC halkı 08.00'de açılan ve 18.00'de kapanan 563 sandıkta, üzerinde "Kıbrıs'ın AB'ye birleşik olarak gireceği yeni düzeni hayata geçirecek kuruluş anlaşması ve tüm eklerini Kıbrıs Türk Devleti'nin Anayasası'nı ve yürürlükte olacak yasalara ilişkin hükümleri onaylıyor musunuz " diye sorulan oy pusulalarına "evet" veya "hayır" mührü bastı. Sandıkların kapanmasından sonra Rum kesimiyle eşzamanlı olarak oyların sayımına geçildi. 
   Sayım iki saat gibi kısa bir süre içinde tamamlandı ve referandumun resmi olmayan kesin sonuçlarına göre, Kıbrıs Türk halkının yüzde 64.91'i plana "evet", yüzde 35.09'u "hayır" dedi. Referandumun ardından "evet" yanlıları KKTC çapında sokaklara döküldü. 
   
   Denktaş'ın sandığından 'hayır' çıktı 
   Referandumda, Cumhurbaşkanı Rauf Denktaş'ın oy kullandığı 125 No'lu sandıktan "hayır" çıktı. Toplam 116 kişi oy verdiği sandığa 66 "hayır", 50 "evet" oyu atıldı. 
   Referandum öncesinde Türkiye'den adaya gelerek "evet"çilere karşı saldırılar düzenleyen ve gerginliğe neden olan ülkücüler, referandum günü beklenenin aksine taşkınlık çıkarmadı. 
   
   Türkiye TV'leri izlenemedi 
   KKTC'de referandum heyecanı, önceki akşam seçim yasaklarının başlamasıyla doruğa tırmandı. Yüksek Seçim Kurulu, seçim yasakları başladığı andan itibaren referandum yayını yapan Türkiye kanallarının vericilerini kapatarak programların Kıbrıs Türk halkı tarafından seyredilmesine engel oldu. 
   KKTC'deki günlük gazeteler manşetlerinden verdikleri referandum haberlerinde, "çözüm için oy verilmesi" yönünde birleşti. Kıbrıs, "Kader günümüz" Ortam, "Sandıktayız" tam sayfa Başbakan Erdoğan'ın resmini basan Kıbrıslı, "Referandum anısına" Yeni Düzen, "Geleceğimiz için" Afrika, "Tarihe esir olma tarih yaz" Cumhuriyet, "Hayırlısı olsun" ve Vatan, "Kader günü" manşetleriyle çıktı. 
   
   
   
</TEXT>
</DOC>
