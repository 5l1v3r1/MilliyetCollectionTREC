<DOC>
<DOCNO> 209701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo30.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tevfik Lav ve Murat Duman Konya'ya imza attı 
</HEADLINE>
<TEXT>

     Konyaspor, teknik direktör Tevfik Lav ve defans oyuncusu Murat Duman ile sözleşme imzaladı. 
     Kulüp binasında düzenlenen imza töreninde, Ankaragücü'nün eski teknik direktörü Tevfik Lav kendini 6 aylığına Konyasporlu yapan sözleşmeye imza attı. 
     Ara transfer döneminde Hüsnü Özkara'nın istifasının ardından Konyaspor'un kendisine teklif getirmesini beklediğini ve takım hakkında ekibiyle birlikte geniş bir araştırma yaptığını anlatan Lav, ancak o dönemde beklediği teklifin gelmediğini kaydetti. 
     Ziya Doğan'ın ayrılmasından sonra Konyaspor yönetiminin kendisine teklif getirmesinden son derece memnun olduğunu vurgulayan Lav, ''Takım hakkında yaptığımız araştırma boşa gitmedi. Yönetim ve futbolcular ile oturup bir hedef belirleyeceğiz. Daha sonra bu hedefe ulaşmak için çalışacağız'' dedi. 
     Hem zaman hem de fazla maliyet istediğinden kendisinin yeni bir sistem kurmaya çalışmayacağını ifade eden Lav, takımın ilk yarıda oynadığı 3-5-2'lik sistemdeki sıkıntıları çözerek hedefe koşacaklarını anlattı. 
     Konyaspor ile 1,5 yıllığına sözleşme imzalayan Murat Duman ise teklif geldiğinde düşünmeden ''evet'' yanıtı verdiğini belirterek, ''Konyaspor'a tekrar geldiğim için mutluyum. takımımın başarısı için elimden geleni değil gönlümden geleni yapacağım'' diye konuştu. 
     
</TEXT>
</DOC>
