<DOC>
<DOCNO> 228842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/spor/spo01.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili ateş açtı 
</HEADLINE>
<TEXT>

   Beşiktaş Başkanı, Ergun Gürsoy'u Trabzon ve Fenerbahçe'nin vekaletini üstlenmekle suçladı, "Bu açıklamalar ligin son 6 haftasını maniple etmeye yöneliktir" diye konuştu 
      BİLAL MEŞE 

   
   Canaydın'a teşekkür 
   SİYAH - Beyazlı kulübün Başkanı Serdar Bilgili, dünkü olağan yönetim kurulu toplantısı sonrası basın mensuplarının karşısına çıktı, çarpıcı açıklamalar yaptı. Olimpiyat Stadı'nda yaşanan sözlü sataşmalar nedeniyle kendisinden özür dileyen Özhan Canaydın'a teşekkür eden Bilgili, "Orada sadece şeref tribününe girme yetkisi olan Galatasaraylılar vardı. Bu sözlü saldırı da onlardan geldi" diye konuştu. 
   
   'Hatalar ortak' 
   SERDAR Bilgili, "Eğer polis olmasaydı fiili saldırı da olabilirdi. Ayrıca ikinci başkanımızın suratına da para atıldı" ifadelerini kullandı. Derbideki hakem hatalarına değinen Bilgili, "Geçmişte bu yüzden çok şampiyonluk kaybettik. Bu sezon da yara aldık. Sonuçta iki tarafa da hata yapıldı. Ancak kamuoyunda sadece Beşiktaş lehine yapılmış gibi gösteriliyor. Bu doğru değil" yorumunu yaptı. 
   
   Tehdit suçlaması 
   GALATASARAY İkinci Başkanı Ergün Gürsoy'a da yüklenen Bilgili, sözlerini şöyle sürdürdü "Sayın Gürsoy, sanki Trabzon ile Fenerbahçe'nin vekaletlerini almış gibi haklarının yenildiğini söylüyor. Buna anlam veremedim. 'Kurullar ceza vermezse hakeme biz ceza veririz' demiştir. Bu sadece hakeme değil, federasyona ve MHK'ya da tehdittir. Bu açıklamalar önümüzdeki 6 maçı maniple etmek için söylenmiştir". 
   
   Kartal tava geldi    Menajer Sinan Engin, Fenerbahçe'nin puan kaybedeceğini savundu. Kaptan Tayfur da, "Mutlaka şampiyon olacağız" açıklamasında bulundu 
   ORHAN YILDIRIM 

   'Lafla yürümez' 
   SİYAH - Beyazlı takımda Galatasaray derbisinden alınan üç puan şampiyonluk umutlarını yeşertti. Menajer Sinan Engin, "Kazandıkları her maçtan sonra bizim kaybetmemizi bekliyorlar. Bu gidişle daha çok beklerler. Sağda - solda İnönü'ye 9 puan farkla gideriz diye konuşuyorlar. Bu işler lafla olmaz. Şimdi onlar panikleyip, puan kaybedecekler" dedi. Kaptan Tayfur da, "Yarış henüz yeni başladı. Şampiyonluğun adı İnönü'deki derbide ortaya çıkacak. Şampiyon olacağız, bundan da asla şüphemiz yok. Güvenimizi yeniden kazandık" diye konuştu. 
   
   Zago pusuda    BREZİLYALI oyuncu, bir yıl daha kalmak istemesine rağmen kulüpten kendisine bir teklif gelmediğini söyledi. Zago, İstanbul'da olmaktan mutluluk duyduğunu belirterek, "Ailemle buraya uyum sağladık. Bir yıl daha Beşiktaş'ta oynamak istiyorum. Ancak bu yönde henüz bir teklif almadım" diye konuştu. Takım arkadaşlarıyla ilişkilerinin de çok iyi olduğunu kaydeden Zago, "Siz böyle bir ortamda olsanız, gitmek ister misiniz" yorumunu yaptı. 
   
   Ronaldo zor    GALATASARAY maçında üst adalesinde darbeye bağlı ödem ve sertlik oluşan Federico Giunti ile derbi öncesi son idmanda sakatlanan Ronaldo'nun durumu iki gün içinde netlik kazanacak. Kulüp Doktoru Ayhan Optur, Giunti'nin tedavi sonucuna göre Gençlerbirliği maçında oynayıp, oynamayacağının belli olacağını açıkladı. Optur, Ronaldo'nun ise büyük ihtimalle riske edilmeyeceğini bildirdi. 
   
   
</TEXT>
</DOC>
