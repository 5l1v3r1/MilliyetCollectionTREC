<DOC>
<DOCNO> 224032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy05.html </URL>
<DATE> 2004/03/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gürtuna ''5 yıllık görev sürem için vicdanım çok rahat'' 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ''5 yıllık görev süresini değerlendirdiğinde vicdanen çok müsterih olduğunu'' belirterek, ''Çok çalıştık, çok çaba gösterdik. Problemlerle boğuşan İstanbul'dan, dünya ile yarışan İstanbul'u ürettik'' dedi. 
     A.A muhabirine, İstanbul Büyükşehir Belediye Başkanlığı dönemini değerlendiren Gürtuna, ''çok zor bir süreçte, çok kıt imkanlarla görev yaptıklarını, politik anlamda baskı süreci yaşadıklarını'' kaydederek, bütün bunlara rağmen çok verimli bir çalışma dönemi geçirdiklerini söyledi. 
     ''Bu süreçte yapılması çok zor olan işlere girişerek onları tamamladıklarını, çevreden altyapıya, kültür sanattan sosyal ve tarihi dokuya kadar her alanda İstanbul'un yüzünü güldürecek, kaderinde sıçrama yapacak bir dönem ortaya koyduklarını'' ifade eden Gürtuna, ''Bu da beni memnun ediyor. 5 yıllık görev süremi değerlendirdiğimde, vicdanen çok müsterihim. Çok çalıştık, çok çaba gösterdik. Bütün enerjimi İstanbul için harcadım'' diye konuştu. 
     Gürtuna, İstanbul için yeni prestij projeler uygulamaya koyduklarını vurgulayarak, hayvanat bahçesi, botanik park, dev akvaryum ve genel planlaması yapılan Disneyland gibi büyük eğlence merkezlerinin, kentin sadece tarihi ve turizm alanında değil, eğlence ve turizm alanında da öne çıkaracak eserler olduğunu söyledi. 
     
     ''YAPAMADIĞIM PROJELER'' 

     ''Yapılmasını isteyip de, kendi dışındaki engellerden dolayı gerçekleştiremedikleri projeleri bulunduğunu'' da anlatan Gürtuna, örnek olarak Harem-Tuzla arasındaki raylı sistemi gösterdi. 
     ''Ankara'nın 4 yıl boyunca izin vermemesi nedeniyle bu projeye başlayamadıklarını, şu anda izin alındığını ve başlama noktasına gelindiğini'' dile getiren Gürtuna, bundan sonra projenin daha hızlı yürüyeceğini kaydetti. Ali Müfit Gürtuna, İstanbul genelinde bütün atıksuların kontrol altına alınmasına karşın, Ayamama Deresi'nden akan atıksuların kontrol altına alınması için bir arsa tahsisi yapılmaması nedeniyle burada planlanan arıtma tesisini de gerçekleştiremediklerini söyledi. 
     ''Koruma Kurulu'nda bekleyen bazı projelerin de gecikmeye neden olduğunu, Taksim'de tüm trafiği yer altına alacak bir çalışmayı planladığını ve bazı yerlerdeki meydan düzenlemelerinin de bu çerçevede geciktiğini'' savunan Gürtuna, ''Arzu ettiğim bu çalışmaların olmaması beni üzmüştür'' dedi. 
     Gürtuna, ''kentte sıvasız ve boyasız bina kalmaması amacıyla bir çalışma başlattıklarını, bu projede ana arterlerde başarı sağlanmasına karşın İstanbul'un tamamında bunu gerçekleştiremediklerini'' belirterek, ''Umuyorum 3-5 yıl içinde İstanbul'un tamamında bu renk değişimi yaşanacaktır'' diye konuştu. 
     
     2023 STRATEJİK EYLEM PLANI 

     Büyükşehir Belediye Başkanı Gürtuna, İstanbul'u Cumhuriyet'in 100. yılına hazırlamak amacıyla ''2023 Stratejik Eylem Planı''nı oluşturduklarını hatırlatarak, böylece 5 yıllık süreçte elde ettikleri birikim ve tecrübeyle daha kalıcı bir vizyon ürettiklerini bildirdi. 
     Bu planın İstanbul'un kentsel dönüşümünden sosyal hayatına, eğitimden sağlığa, spordan bilime, kültürden sanata, çevreden altyapıya, ticaretten turizme, ulaşımdan depreme kadar kentin dünya konjonktüründeki yerini belirleyecek hazırlıklar bulunduğunu ifade eden Gürtuna, şunları kaydetti 
     ''Problemlerle boğuşan İstanbul'dan, dünya ile yarışan İstanbul'u ürettik. İstanbul'un karar merkezi, yöneten şehir olabilmesi için bu sürecin iyi yönetilmesi gerekiyor. İyi yönetilmezse İstanbul belki problemler yaşamaz, ama iddiasını da ifade edemez. Turizm, fuar, kongre, finans ve ticaret merkezi ile yöneten şehir İstanbul'un hangi süreçte nasıl yapılacağı, bu planda yer alıyor. Bu süreçte asla yorulmamak, vazgeçmemek, hata yapmamak gerekiyor.'' 
     
     ''TURİZM HIZLA BÜYÜYECEK'' 

     İstanbul'un turizmde istediği başarıyı bugüne kadar yakalayamamasının, ''kentin çöp, su, kirli hava ve trafik gibi günlük hayatın problemlerinden geçilmeyen bir imajının oluşmasından'' kaynaklandığını söyleyen Gürtuna, bu imajın düzelmesinin 10 yıllık hizmet süresinin sonunda kendini göstermeye başladığını belirtti. 
     Gürtuna, son yıllarda İstanbul'a ünlü sanatçılar, bilimadamları, işadamlarının gelmeye başladıklarını ve kentten memnun ayrıldıklarını dile getirerek, şöyle dedi 
     ''İmaj yeni yeni düzeliyor. Bundan sonra bu imajı bozmadan, üstyapıda iyileşmeler de sağlayarak bu çizginin devam etmesi lazım. Bundan sonra kartopu büyüyerek, geometrik katlamayla artış sağlar. Ben inanıyorum, 2005 yılı sonunda 5 milyon, 2010 yılına kadar da turist sayısı olarak yılda 10 milyonu geçeriz. Bu da İstanbul için çok önemli mesafe kat etmek demektir.'' ''İstanbul Büyükşehir Belediye Başkan adaylarının hiçbirinin kentin rutin problemlerinden bahsetmediğini'' de kaydeden Ali Müfit Gürtuna, ''En çok hoşuma giden, artık herkes gelecekle ilgili konuşuyor. Bu da sevindirici. İstanbul'un geldiği noktayı gösteriyor. Adaylarımıza başarılar diliyorum'' diye konuştu. 
     
</TEXT>
</DOC>
