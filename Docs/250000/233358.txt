<DOC>
<DOCNO> 233358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/spor/spo01.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili köpürdü 
</HEADLINE>
<TEXT>

   Beşiktaş başkanı, Lucescu'yu derbi öncesi yaptığı açıklamalar konusunda uyardı, "Takımın motivasyonunu etkileyecek polemiklerden uzak dur" dedi 
      BİLAL MEŞE 

   
   Büyük tepki aldı 
   BEŞİKTAŞ Teknik Direktörü Lucescu'nun yaptığı şok açıklamalar yönetim kanatında büyük tepkilere neden olurken, Başkan Serdar Bilgili'nin Rumen hocayla dün toplantı yaptığı ve uyardığı öğrenildi. Bilgili, Fenerbahçe derbisi öncesinde Lucescu'dan bu tür polemik yaratacak ve oyuncuların motivasyonunu etkileyecek açıklamalardan kaçınmasını istedi. Rumen hocanın ise, "Şampiyon olarak ayrılmak isterim" sözünü yinelediği kaydedildi. 
   
   '17 Mayıs'ı bekleyin' 
   LUCESCU'NUN açıklamalarıyla ilgili yorum yapmaktan kaçınan Başkan Serdar Bilgili, "Şu an tek düşüncemiz Fenerbahçe derbisi ve kalan üç maçtır. Ortaya başka madddeler atarak motivasyon bozmaya asla izin vermem. Elbette yeni sezon öncesi yeni kararlarımız olacak. Bu yeni kararları 17 Mayıs'ta masaya yatırırız. İstikrarsız bir sezon geçirmemize rağmen bu sezon hiç derbi kaybetmedik. Teknik kadro ve oyuncularımıza güvenimiz tam" diye konuştu. 
   
   'Trabzon hak ediyor' 
   DERBİNİN centilmence bir mücadele olmasını dileyen Başkan Bilgili, şöyle devam etti "Enteresan bir lig yaşıyoruz. Her hafta takımlar beklenmedik puanlar veriyor. Trabzonspor'un şampiyonluğa bu kadar yakın olmasından mutluluk duyuyorum. Çünkü hak ediyorlar. Fenerbahçe müthiş bir performans gösterdi. Bu sene en kötü performansı gösteren ise biziz. Şampiyonluğa en yakın iken bu iki takımın arkasına düştük. Ancak h l şampiyonluk şansımız var." 
   
   'Çenesini kapasın' 
   FENERBAHÇE maçı öncesinde Lucescu'nun açıklamalarına tepki gösteren bazı yöneticiler ise, "Bu tür açıklamaları yapacağına otursun, çenesini kapasın, işine baksın. Biz uyarıyoruz, ama malesef o konuşmakta ısrar ediyor. Bir teknik adam bu kadar konuşmaz. Her şeyin bir zamanı var. Bizim de söyleceğimiz çok şey var. Lig bitsin, biz de konuşacağız, hesap soracağız. Bu tür konuşmaların, suçlamaların kimseye yararı olmaz" ifadelerini kullandılar. 
   
   Engin'den gönderme    Beşiktaş menajeri Sinan Engin, "Daum sözünü tutsun. PAF takımı ile İnönü Stadı'na gelsin" dedi 
   Yine taş attı 
   SİYAH - Beyazlı takımın menajeri Sinan Engin, Fenerbahçe Teknik Direktörü Daum'a derbi öncesi taş attı. Engin, "Daha önce aradaki puan farkını 9'a çıkartıp İnönü'ye PAF takımı ile geleceğini söylemişti. Beşiktaş'tan tanıdığım Daum, sözünde duran söylediğini yemeyen bir hoca. Kendisinden aynı davranışı bekliyorum" ifadelerini kullandı. 
   
   'Kozumuz taraftar' 
   TAYFUR, Emre, Ahmed Hassan ve Ronaldo'nun forma giyemeyecek olmalarının kendilerini etkilemeyeceğini de belirten Sinan Engin, "Takıma yeni girecek isimlerin kalitelerinden kimse endişe duymasın" dedi. Engin, en büyük kozlarının taraftar olacağını da sözlerine ekledi, "Skoru onlar belirleyecek. Fenerbahçe bizi yenemezse şampiyon olamaz" diye konuştu. 
   
   Yıldızlara özel program    Doktorlar seferber 
   KARTAL'DA adalesinde ağrı olan ve dünkü idmanı bu nedenle terk eden Sergen ile kasığında rahatsızlık bulunan Pancu'ya, sağlık ekibi tarafından özel bir çalışma uygulanıyor. Her iki oyuncunun pazar günkü maça tam kapasite ile yetiştirilmesi için büyük çaba sarfedelirken, Sergen, "Fenerbahçe maçında ilk 11'de oynamak istiyorum" dedi. 
   
   Giunti'den şikayet 
   FİZYOTERAPİST eşliğinde çalışmalarını sürdüren Pancu ise, "Sakatlık problemim oldukça hafifledi. Bir hafta aradan sonra Fenerbahçe'ye karşı daha diri görev yapacağım" dedi. Hazırlıklarını dün tek idmanla sürdüren Beşiktaş'ta, sakatlanan Ümit Aydın da çalışmayı yarıda bıraktı. Giunti kendine sert giren Ilie'yi Lucescu'ya şikayet etti. 
   
   Süper teklif    Belçika basını yazdı 
   BELÇİKA'NIN Het Nieuwslad Gazetesi, Beşiktaş'ın Anderlecht'in Sırp santrforu Nenad Jestroviç'e astronomik bir ücret önerdiğini iddia etti. Gazete, "Sözleşme üç yıllık olacak. Jestroviç, Belçika'da kazandığı paranın 2 katını Türkiye'de alacak" ifadesini kullandı. Jestroviç ise "Hem ben, hem kulübüm bu transferden karlı çıkacaksa gitmeye hazırım" dedi. 
   
   'Ucuza vermeyiz' 
   ANDERLECHT Kulübü yetkilileri ise Jestroviç'in Belçika'nın en iyi santrforu olduğuna dikkati çektiler, "Futbolcumuzu ucuza vermek istemiyoruz. Oyuncumuz için 4-5 milyon Euro bonservis bedeli koyduk" diye konuştular. Bu arada, Anderlecht'in ticari yöneticilerinden bir kişinin İstanbul'a gelerek, Siyah -Beyazlı kulüple masaya oturacağı da belirtildi. 
   
   Luce'ye sorgu    ANKARAGÜCÜ maçı sonrası yaptığı açıklamada Çavuşesku'nun Romanya'sı ile Türkiye arasında bağlantı kurup örnekler veren sözleri yüzünden Başbakanlık Teftiş Kurulu'nun hakkında soruşturma başlattığı Lucescu bugün ifade verecek. Rumen hocanın saat 15.00'te Başbakanlık Başmüfettişleri tarafından savunması alınacak. 
   
   Cordoba'ya sorgulama    SON haftalarda büyük bir form düşüklüğü gösteren kaleci Cordoba, Teknik Direktör Lucescu tarafından sorgulandı. Rumen hoca, tecrübeli eldivenden yediği hatalı gollerin sebebini öğrenmeye çalıştı, bir an önce toparlanmasını istedi. Cordoba ise "Tek sorun ben değilim. İkinci yarı orta saha düşüş yaşadığı için her top kalede pozisyon oluyor. Bu benim için alışılmadık durum. Kafa olarak hiç rahat değilim" karşılığını verdi. Lucescu da "Pazar günü sahada en iyi halini görmek istiyorum" diye konuştu. 
   
   
</TEXT>
</DOC>
