<DOC>
<DOCNO> 228259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo10.html </URL>
<DATE> 2004/04/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bilgili Şampiyon olamasak da Beşiktaşlıların başlarının dik olmalı... 
</HEADLINE>
<TEXT>

     Beşiktaş Kulübü Başkanı Serdar Bilgili, siyah-beyazlı tarftarlara seslenerek, camia olarak zor bir dönemden geçtiklerini, bu zor günleri el ele ve omuz omuza vererek aşacaklarına inandığını söyledi. 
     Serdar Bilgili, siyah-beyazlı kulübün aylık resmi yayın organı Beşiktaş Dergisi'nin nisan ayı sayındaki yazısında, şampiyonluk yarışında geriye düşmelerine karşın taraftarlardan takımlarına olan desteklerini sürdürmelerini istedi. 
     Bilgili, şunları kaydetti 
     ''Bugüne kadar bütün zorlukları el ele, omuz omuza vererek aştık. Bütün başarılarımıza bu birlikteliğimiz sayesinde ulaştık. Bu anlamda Türk sporuna örnek olduk. Camia olarak zor bir dönemden geçiyoruz. İçinde bulunduğumuz bu zor günleri yine el ele, omuz omuza vererek aşacağımızdan hiç kuşkum yok. 
     Şampiyonluk yolunda sahip olduğumuz büyük avantajı kaybettiğimiz bir gerçek. Özellikle Birinci Süper Lig'in ikinci devresinde maçlarımızda takımımız aleyhinde çok yanlış kararlar verildi, çok önemli hatalar yapıldı. Biz buna rağmen hakem hatalarının arkasına saklanmaya çalışmıyoruz. Kendi bünyemizde olayları değerlendiriyor, benzeri sorunları bir daha yaşamamak için gece gündüz çalışıyoruz.'' 
     
     BEŞİKTAŞ RUHU 
     Bilgili, futbolcularından kalan maçlarda Beşiktaş ruhuyla mücadele etmelerini, inanmalarını ve savaşmalarını istediğini belirterek, şöyle devam etti 
     ''Sezon sonunda şampiyon olamasak bile tüm Beşiktaşlılar'ın başlarının dik olmasını istiyorum. Beşiktaş ruhuyla mücadele eden takımı, şampiyon olamasak bile bağrınıza basacağınıza inanıyorum.'' 
     
     ''ÖNEMLİ TAKVİYELER YAPACAĞIZ'' 
     Yazılı ve görsel basında teknik direktör Mircea Lucescu ve bazı futbolcularn Beşiktaş'tan gönderilecekleri yolunda haberler yer aldığını hatırlatan Bilgili, şunları kaydetti 
     ''Ben her zaman teknik direktörümüz Lucescu'nun arkasında olduğumu, kendisine güvenimin sonsuz olduğunu ısrarla vurguladım. Bunları da laf olsun diye söylemedim. Biz istikrardan yana bir yönetimiz. Lucescu Beşiktaş'a çok şeyler verdi, çok şeyler de verecektir. Yeni sezon için takımımızı gençleştireceğimiz, kadroyu yenileyeceğimiz doğru. Lucescu ile birlikte 3-4 aydır transfer çalışmalarını sürdürüyoruz. Takımımızın çatısını bozmadan, çok önemli takviyeler yapacağız. Beşiktaş'ın, istediği her oyuncuyu alacak maddi gücü vardır. Bu konuda da Türkiye'nin en güçlü kulübüyüz. Sizlerin bundan en ufak bir kuşkunuz olmasın, gönlünüz rahat olsun. 
     Sevgili Beşiktaşlılar, futbol takımımızın sizlerin desteğine her zamankinden daha fazla ihtiyacı var. Beşiktaş taraftarı zor günlerde takımının yanında yer alarak Türkiye'ye örnek olmuştur. Bunun devam edeceğine inanıyorum.'' Bilgili yazısını, şampiyonluk yarışı veren erkek basketbol ve tekerlekli sandalye basketbol takımlarına destek çağrısıyla tamamladı. 
     
</TEXT>
</DOC>
