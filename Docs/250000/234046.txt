<DOC>
<DOCNO> 234046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/spor/spo07.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Güler 'tıp' dedi 
</HEADLINE>
<TEXT>

   Beşiktaş-Fenerbahçe derbisi öncesinde İl Güvenlik Kurulu toplantısı yapıldı. Vali Muammer Güler, "İki kulüp yöneticileri ortamın gerginleşmemesi için açıklamalarına dikkat edecekler" dedi 
      
   4 bin 200 polise görev 
   İNÖNÜ Stadı'nda pazar günkü kritik derbi maçında alınacak tedbirler İl Güvenlik Kurulu toplantısında masaya yatırıldı. Vali Muammer Güler, "İki kulüp yöneticileri ortamın gerginleşmemesi için açıklamalarına dikkat edecekler. Maçta 4 bin 200 polis görev yapacak. Fenerbahçeli taraftarlar 09.00'dan sonra Kadıköy İskelesi ve Kabataş'ta toplanacaklar ve 13.30'dan itibaren de stada alınacaklar" dedi. 
   
   İnönü'de kuş uçmayacak 
   TOPLANTIDA alınan diğer kararlar şunlar Tehlikeli görülen taraftarların cep telefonları içeri sokulmayacak. Fenerbahçeliler'in, Beşiktaş tribünlerine sızması engellenecek. Soyunma odalarının bulunduğu koridorlara emniyet güçleri bile giremeyecek. Sadece futbolcular, görevli yöneticiler ve teknik adamlara giriş izin verilecek. Stat çevresinde olay çıkmaması için güvenlik çemberi daha da genişletilecek. 
   
   
</TEXT>
</DOC>
