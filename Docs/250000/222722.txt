<DOC>
<DOCNO> 222722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun31.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da geçen yıl 14 ton kokain yakalandı 
</HEADLINE>
<TEXT>

     Hollanda'da geçen yıl ülkeye kaçak yollardan sokulmak istenirken ele geçirilen kokain miktarının 14 ton olduğu açıklandı. 
     Adalet Bakanlığı'ndan verilen bilgiye göre, bir yıl önce 7500 kilogram olan ele geçirilen kokain miktarındaki bu artışta, Schiphol Havaalanı ve limanlarda yapılan kontroller etkili oldu. 
     Kokainin 4050 kilogramı Vlissingen ve 2032 kilogramı Rotterdam limanlarında, 2211 kilogramı Schiphol havaalanında ele geçirildi. Geçen yıl yakalanan kokain miktarı artarken, eroin miktarı azaldı. 2002 yılında toplam 492 kilogram eroin ele geçirilmişken, geçen yıl ele geçirilen eroin miktarı 89 kilogramda kaldı. 
     Hollanda'da geçen yıl ayrıca 7249 kilogram esrar, 6141 kilogram marihuana ve 875 bin 619 yapay uyuşturucu ecstasy hapı ele geçirildi. 
     
</TEXT>
</DOC>
