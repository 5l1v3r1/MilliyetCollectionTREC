<DOC>
<DOCNO> 248433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy22.html </URL>
<DATE> 2004/06/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
DEP deklarasyoncusu AKP'liler beklemede 
</HEADLINE>
<TEXT>

     Eski DEP milletvekillerinin ziyaretleri ve yaptıkları açıklamalardan rahatsızlık duyan MHP kökenlilerin ağırlıkta olduğu bir grup AKP milletvekilinin, ortak bir deklerasyon yayınlaması, AKP içinde "bölünme mi başlıyor" sorularını gündeme getirdi. 
     DEHAP ve eski DEP milletvekillerine yönelik tepkilerini yayınladıkları deklarasyonla açıklayan AKP milletvekilleri, bundan sonra parti yönetiminin takınacağı tavra göre hareket etme kararı aldı. Deklarasyonculara AKP Grubundaki destek artıyor. 
     TBMM Başkanvekili Sadık Yakut öncülüğünde 10 milletvekili, yayınladıkları deklarasyonun ardından özellikle parti yönetiminden gelecek tepkiyi beklemeye başladı. Edinilen bilgilere göre milletvekillerini, parti yönetimi adına AKP Grup Başkanvekili Salih Kapusuz arayarak, "dile getirdikleri düşünceleri saygıyla karşıladığını, ancak bu düşüncelerin basından önce parti yönetimine neden iletilmediğini" sordu. Milletvekileri de, deklarasyonla parti yönetimini hedeflemediklerini, asıl olarak AKP Grubu içindeki, "Ülkenin bölünmez bütünlüğü ve teröre karşı varolan hassasiyeti" dile getirdiklerini belirtti. 
     Milletvekilleri toplantıları sürdürerek, bundan sonra nasıl bir süreç izleyecekleri konusunda değerlendirmede bulundu. Deklarasyoncu milletvekilleri, üstü kapalı da olsa eleştirdikleri Dışişleri Bakanı Abdullah Gül ve parti yönetiminden gelecek tavra göre hareket etme kararı aldı. 
     Parti yönetiminde ise Başbakan Tayyip Erdoğan yurtdışında olduğundan, konunun önümüzdeki hafta yapılacak MYK'da ele alınması görüşü ağır basıyor. 
     Bu arada deklarasyon AKP'yi hareketlendirdi. 
     Deklarasyoncuların verdiği bilgiye göre 20 kadar AKP'li milletvekili de iletişime geçerek, "Bu girişimi önceden haber verseydiniz biz de deklarasyonun altına imza atardık" diyerek desteklerini iletti. 
     
     Erdoğan DEP'liler benim değil AB'nin problemi 

     Başbakan Recep Tayyip Erdoğan, DEP'lilerin serbest bırakılmasının Türkiye'nin AB müzakerelerine etkisi olup olmayacağı konusunda net bir yorum yapmadı. DEP'lileri AB'ye havale eden Erdoğan, "O benim problemim değil, AB'nin problemidir. Bu konuyu onların düşünmesi gerekir. Bundan sonraki süreç, AB üyesi ülkelerin değerlendirmesiyle olacaktır. Biz üzerimize düşeni yaptık" dedi. 
     Erdoğan, önceki gece Hollanda'ya giderken uçakta yaptığı açıklamada, DEP'lilerin serbest bırakılmasının Türkiye'nin elini güçlendirdiği yönündeki yorumlara değindi. Yargının verdiği bir karar olduğunu belirten Erdoğan, "Biz sadece Kopenhag siyasi kriterlerine yönelik olarak atılması gereken adımları attık. Çıkarılması gereken yasaları çıkardık. Bu yürütme ve yasama olarak bize düşen görevdi. Ömür taraftan da yargının verdiği bir karar var. Bu karara saygı duymak gerekir. Bu karar taraflıdır, tarafsızdır diye bir değerlendirme içine giremem. Çünkü yargı bağımsızdır" diye konuştu. 
     Kararın AB ile ilgili aralık sürecine olumlu - olumsuz etki yapabileceğini kaydeden Erdoğan, "O benim problemim değildir, AB'nin problemidir. Bu konuyu onların düşünmesi gerekir" dedi. 
     
     Bildiri sorularına kızdı 

     AKP milletvekillerinin, başta Dışişleri Bakanı Abdullah Gül'ün eski DEP'lilerle görüşmesi olmak üzere Leyla Zana ve arkadaşlarına tepki içeren bildiri yayınlamasıyla ilgili sorulara Erdoğan, kızdı. Erdoğan, "Cımbızlıyorsunuz, çekiyorsunuz, Niye öbür taraflarını konuşmuyorsunuz " dedi. Bildirinin içeriğine yönelik ise Erdoğan, "Arkadaşlarımızın kendi kanaatleridir. Kendi kanaatlerini kalkıp bir şekilde ifade etmişlerdir" diye konuştu. 
     
     Gül Alınacak birşey yok 

     Bazı AK Parti milletvekillerinin, Dışişleri Bakanı Gül'ün kapatılan DEP'in eski milletvekilleriyle görüşmesine yönelik eleştirilerinin hatırlatılması üzerine Gül şunları söyledi 
     ''AK Parti'de bir baskı söz konusu değil. Milletvekilleri samimi düşüncelerini ifade ettiler. Alınacak bir şey yok.'' 
     
     DEKLARASYONDA NE DEMİŞLERDİ... 

     AKP içindeki "milliyetçi" milletvekilleri, eski DEP'liler Leyla Zana, Hatip Dicle, Orhan Doğan ve Selim Sadak'ın tahliye olduktan sonra yaptıkları açıklamalara, yayımladıkları deklarasyonla sert tepki gösterdi. 
     MHP kökenli AKP Kayseri Milletvekili Sadık Yakut ile 9 arkadaşının yayımladığı, Başbakan Erdoğan ile Dışişleri Bakanı Gül'ün de üstü örtülü eleştirildiği deklarasyonda şöyle denildi "Terör örgütünün sözde siyasi kanadı olan 4 eski milletvekili, serbest kaldıktan sonra, sözde demokrasi ve özgürlük maskesi takarak, bölücü faaliyetlerine kendi ifadeleri ile 'kaldıkları yerden devam edeceklerini' belirtmişlerdir." AKP'de ilk defa yayımlanan deklarasyonda, "Ateşkesten bahsetme cüretini gösteren bu bölücüler, vatan hainliklerini yeniden ilan etmektedirler" görüşü dile getirildi. 
     AKP'li millitvekilleri, Erdoğan'a da üstü kapalı şu mesajı verdi "AB hedefi elbette önemli, ancak hiçbir hedef, ülkemizin bölünmez bütünlüğünün üstünde görülemez. Bazı demokratik tavırların cesaretlendirdiği bu zatlar, geçmişten ders almayarak, vatana ihanet ve ülkemizin bölünmez bütünlüğüne göz diktiklerini büyük bir pervasızlıkla yandaşlarına apaçık söylemekten çekinmeyerek suç işlemektedirler." Bildiride DEP'lilerin Gül tarafından kabul edilmesine de gönderme yapılarak, "DEP'lilerin, resmi makamlarca hangi sıfat ve hangi gaye ile kabul edildiğinin izahı mümkün olmaz" denildi. Bildiride imzaları bulunan vekiller şöyle Sadık Yakut, Miraç Akdoğan, Mehmet Erdemir, Fuat Geçen, Süleyman Sarıbaş, Ali Küçükaydın, Sait Armağan, Osman Seyfi, Ali Ayağ, Vahit Erdem. 
     
</TEXT>
</DOC>
