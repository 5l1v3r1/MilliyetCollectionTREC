<DOC>
<DOCNO> 226803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun19.html </URL>
<DATE> 2004/03/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Rum basını Rum tarafı hayal kırıklığı içinde 
</HEADLINE>
<TEXT>

     Rum basını, Kıbrıs Rum tarafının, BM Genel Sekreteri Kofi Annan'ın dün taraflara sunduğu 4. planın içeriği nedeniyle hayal kırıklığı içerisinde bulunduğunu yazdı. 
     Fileleftheros gazetesi, ''Son Kartımız'' başlıklı haberinde, Rum tarafının yeni planın içeriğinden hoşnutsuz olduğunu, planda ''iyleştirme'' yapmak için çetin bir savaş verileceğini kaydetti. 
     ''Sürekli derogasyonların diken'' olduğunu ifade eden gazete, Rum tarafının öncelikli olarak derogasyonlar, Kıbrıs Türk idaresi altına dönecek Kıbrıslı Rumların sayısının azaltılmış olmasını ve iki kesimliliğin güçlendirilmesini masaya getireceğini belirtti. 
     ''Kıbrıs Rum tarafı kaynaklarının olduğu şekliyle yeni planın kabul edilemeyeceğini vurguladıklarını'' yazan gazete, ''Kaynaklar, taviz sınırlarımızın ötesinde hususlar bulunduğunu kaydediyorlar'' ifadesini kullandı. 
     Haravgi gazetesi de Rum tarafının ''yoğun hoşnutsuzluk içinde'' olduğunu belirttiği haberinde, ''Kıbrıs Rum tarafı, Annan'ın, üst hakemlik rolüyle Türkiye'nin hemen hemen tüm taleplerini tatmin ettiği değerlendirmesi içerisinde'' diye yazdı. 
     Gazete, ''4. Annan planı KKTC Cumhurbaşkanı Rauf Denktaş ve Ankara'nın çoğu taleplerini karşıladı. Kıbrıs Rum tarafını ise ciddi endişelere soktu'' yorumunu yaparak, şunları kaydetti 
     ''Diplomatik kaynaklara göre durumun kendi aleyhine kötüleştiğini gören Kıbrıs Rum tarafı yoğun hoşnutsuzluk içerisinde. Müzakere olmadığı için BM Genel Sekreteri, Annan planı dışında olan Denktaş ve Ankara'nın hemen hemen tüm taleplerini tatmin etti. New York anlaşmasına sadık kalan ve istediği değişiklikler plan çerçevesinde olan Rum tarafına ise hemen hemen hiçbir şey vermedi.'' Politis gazetesi ''Ankara'yı tatmin ettiler. Müzakereler son umut'', Mahi gazetesi ''Annan'ın tepeden inme planı işte'', Alithia ''Her iki tarafa da istediklerini verdi'', Simerini ''Her şeyi Türklere veriyor. Annan Kuzey'de saf bir devlet oluşturuyor'' başlıklarını kullandı. 

     
</TEXT>
</DOC>
