<DOC>
<DOCNO> 216049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo34.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 10 kişiyle çalıştı 
</HEADLINE>
<TEXT>

     Fenerbahçe, Birinci Süper Lig'de hafta sonunda Gaziantepspor ile deplasmanda yapacağı lig maçının hazırlıklarını sürdürdü. 
     Türkiye-Danimarka milli maçını izlemek için Adana'da bulunan teknik direktör Christoph Daum'un yer almadığı antrenmanı, antrenör Ronald Koch yönetti. 
     Dereağzı Tesisleri'nde gerçekleştirilen çalışmada 10 futbolcu yer alırken, sakatlıkları süren Serhat ve Servet ile milli takım kamplarında bulunan Ümit, Volkan, Tuncay, Selçuk, Van Hooijdonk, Petkov, Rebrov ve Tomas antrenmana katılmadı. 
     Ümit Milli takım kampından dönen Semih ve Mahmut Hanefi, takımla birlikte çalıştı. 
     Sarı-lacivertli futbolcular, antrenmanda kondisyon çalışmasının ardından yarım alanda çift kale maç yaptı. Futbolcuların son derece hırslı ve istekli oldukları gözlenen antrenman maçını kazanan yeşil takım, karşılaşma sonrası sevinç gösterilerinde bulunup basın mensuplarına poz verdi. 
     Bu arada antrenman sonrası futbolcular takımın yeni içecek sponsoru Pınar'ın tanıtım çekimine katıldı. 
     Fenerbahçe, Gaziantepspor maçının hazırlıklarını yarın akşam yapacağı antrenmanla sürdürecek. 
     
</TEXT>
</DOC>
