<DOC>
<DOCNO> 248091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy08.html </URL>
<DATE> 2004/06/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İKÖ'de genel sekreterlik için kulis çalışmaları devam ediyor... 
</HEADLINE>
<TEXT>

     İKÖ 31. dışişleri bakanları toplantısının ikinci gününde, genel sekreterlik için kulis çalışmaları devam ediyor. 
     Türkiye'nin adayı Prof. Ekmeleddin İhsanoğlu'nun örgüt içinde yakından tanınması ve adaylığına çok sayıda üye ülkeden destek gelmesine karşın, genel sekreteri çıkaracak olan Asya Grubu, hala tek aday üzerinde uzlaşabilmiş değil. 
     AA'ya bilgi veren kaynaklar, İhsanoğlu'nun adaylığına bazı ülkelerin tereddütlü yaklaşmalarının nedenleri arasında, Suudi Arabistan ve Mısır'ın Türkiye'nin genel sekreterliğine sıcak bakmamasını gösteriyorlar. Her iki ülke de İstanbul'da dışişleri bakanı düzeyinde temsil edilmiyor. Örgütün büyük ölçüde finansmanını sağlayan ve örgüt içinde önemli yere sahip olan Suudi Arabistan'ın görüşleri, birçok üye için önem taşıyor. 
     Dışişleri Bakanı ve Başbakan Yardımcısı Abdullah Gül, son 20 gün içinde hem Mısır'ı, hem de Suudi Arabistan'ı ziyaret etmiş, ikili temaslarında diğer konuların yanı sıra İhsanoğlu'nun adaylığına da destek istemişti. 
     İKÖ teamüllerine göre, genel sekreter uzlaşma yöntemiyle seçiliyor. Buna göre, adaylar ülkelerden gelen desteği değerlendiriyorlar ve en çok destek alan aday lehine diğer adayların çekilmesi sonucu sekreter seçiliyor. 
     İhsanoğlu'nun adaylığı için yoğun kulis çalışmaları devam ederken, tek aday üzerinde uzlaşılamaması durumunda örgütün önünde iki seçenek bulunuyor. Bunlardan ilki, mevcut sekreterin görev süresinin uzatılması, bir diğer seçenek de sekreterin belirlenmesi için İKÖ'de ilk kez seçim yapılması. 
     
</TEXT>
</DOC>
