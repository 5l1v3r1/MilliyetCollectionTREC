<DOC>
<DOCNO> 219919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/siyaset/siy20.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   'Şeytanınız bol olsun...' 
   AKP'nin Bolu Belediye Başkan Adayı Alaaddin Yılmaz, seçim gezisi sırasında "Selamün aleyküm, şeytanınız bol olsun" diyerek girdiği kahvehanede vatandaşlardan oy istedi. Yılmaz, okey oynayanlara "Çift joker gelince açmak kolay oluyor. Seçimde bize de joker kullanırsanız memnun oluruz" dedi. 
   
      Ankara AKP'ye hediye 
   Deniz Baykal ve Murat Karayalçın'ı "uzlaşmazlıkla" suçlayan YTP Genel Başkanı İsmail Cem, "CHP ve SHP inatlaşmasıyla Ankara Büyükşehir Belediyesi'ni AKP'ye hediye ediyorlar. Kendilerini sorumlulukları ile baş başa bırakıyoruz" dedi. 
   
   Hoca'yı CHP kurtarsın 
   Saadet Partisi SP yönetimi, AKP'nin Necmettin Erbakan'ın hapis ve siyaset yasağı cezasını kaldıracak düzenlemeye yanaşmaması üzerine, sürpriz bir kararla CHP ile temas arayışına girdi. CHP'ye iletilen mesajda, "Erbakan'a yönelik bir düzenleme CHP'yi büyütür. AKP'yi sıkıştırır" denildi. 
   
   Ahlaksızlık yaptılar 
   Keçiören Belediye Başkanı Turgut Altınok, AKP'nin Ankara'da Melih Gökçek'i aday göstermesinin ardından yaşadığı suskunluğu bozdu. Altınok, "Hakkımdaki ahlaksız dedikoduları ortaya atanları Allah'a havale ediyorum" dedi. 
   
   Tantan'a protesto 
   Ankara Üniversitesi Hukuk Fakültesi Stratejik Araştırmalar Topluluğu'nun Siyasal Bilgiler Fakültesi Konferans Salonu'ndaki "Yolsuzluk ve Mücadele Yolları" konulu konferansa konuşmacı olarak katılan Yurt Partisi lideri Saadettin Tantan, SBF'li öğrencilerin protestolarıyla karşılaştı. Kürsüde 20 dakika bekleyen Tantan, salondan ayrıldı. 
   
   Temel Reis'e izin yok 
   Temel Reis çizgi film ve karakterlerinin lisans hakları temsilcisi Gamma Medya Şirketi, "tiplemelerin CHP tarafından propaganda amaçlı kullanımına izin verilmeyeceğini" bildirdi. Gerekli hukuki işlemlerin başlatıldığını belirten şirket, CHP'nin uyarıldığını kaydetti. 
   
   Erdoğan'a ATA sorusu 
   CHP Antalya Milletvekili Feridun Baloğlu, Başbakan Recep Tayyip Erdoğan'a seçim gezilerine ATA uçağı ya da kırmızı plakalı makam otosu gibi devlet olanaklarıyla gidip gitmediğini sordu. Baloğlu, Erdoğan'a "Resmi araçların partinizin çalışmalarında kullanılması çelişki oluşturmuyor mu " sorusunu yöneltti. 
   
   Memnu haklara iade 
   AKP'li Eyüp Fatsa ile CHP'li Mustafa Özyürek'in verdiği memnu haklarının iadesine ilişkin yasa teklifi, TBMM'de 364 oyla kabul edildi. Yasa, 31 Aralık 1987'den önce işlenmiş suçlarla ilgili haklarında mahk miyet kararı verilenlere memnu hakların iadesine öngörüyor. 
   
   
   
   
</TEXT>
</DOC>
