<DOC>
<DOCNO> 242072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/siyaset/axsiy02.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ARBAT SOHBETİ 
</HEADLINE>
<TEXT>


Moskova'da Gül'ün karşısına çıkan Güneydoğulu iki vatandaşımızın yarattığı tedirginlik, samimi bir sohbetle sona erdi 

Cenk Başlamış 


Başbakan Yardımcısı ve Dışişleri Bakanı Abdullah Gül'ün Moskova ziyareti sırasında yaşanan ve ilk bakışta sıradan gibi görünen bir olay, Türkiye'nin Güneydoğu sorununu çözerek bölgede yaşayan vatandaşlarını kazanma yolunda önemli adımlar attığını gözler önüne serdi. 
Resmi temaslarını tamamladıktan sonra ünlü Arbat Sokağı'nı gezmeye başlayan Gül'ün karşısına, aniden Güneydoğulu iki vatandaş çıktı. Bu kişileri kısa süre öncesine kadar Moskova'daki Türk Büyükelçiliği önünde düzenlenen protesto gösterilerinden hatırlayan elçilik yetkilileri, "tatsız bir olay" yaşanabileceği endişesiyle tedirginliğe kapıldı. Ancak Güneydoğulu vatandaşlar büyük bir saygıyla Gül'ün elini sıktı ve hatırını sordu. İçlerinden biri Gül'den, "Türkiye'de iç barışı sağlama çabalarının mutlaka sürdürülmesi"ni rica etti. Diğeri de Gül'e Moskova'da yaşadığı sıkıntıları anlatırken, "Aman, lütfen yanlış anlamayın, şik yet etmiyorum" deme gereği hissetti. 
Arbat'ta tatsız bir olay ya da protesto yaşanması bir yana, Güneydoğulu vatandaşlar Gül'ü sahibi oldukları lokantaya davet ederek ikramda bulundu ve kendisiyle uzun süre sohbet etti. Milliyet'e, Arbat'ta karşılaştığı ilgiden ve özellikle, "Türkiye'de iç barışın sağlanması"yla ilgili ricalardan çok etkilendiğini söyleyen Gül, danışmanlarına da, yakın bir gelecekte Diyarbakır ziyaretinin programa alınıp alınamayacağını sordu. 


</TEXT>
</DOC>
