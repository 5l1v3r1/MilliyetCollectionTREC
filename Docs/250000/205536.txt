<DOC>
<DOCNO> 205536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/spor/spo15.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Emre, DGM’de ifade verdi      INTERLİ Emre Belözoğlu, Fethullah Gülen ve Nur Cemaati propagandası yaptığı gerekçesiyle hakkında açılan soruşturma kapsamında önceki gün Ankara DGM Başsavcılığı’na gelerek ifade verdi. Erol Akgül adlı bir vatandaşın suç duyurusu üzerine başlatılan soruşturmada Emre, Gülen’i tanımadığını sadece bazı kitaplarını okuduğunu belirtti. Genç futbolcu, kendisinin Gülen’le ilgili herhangi bir açıklamasının bulunmadığının da altını çizdi. 
     
Okan da Inter’in listesine girdi      FENERBAHÇELİ Tuncay’ı gözlem altına alan Inter’in, Gençlerbirliği’nin yıldızını da listeye koyduğu belirtildi. İtalya’nın en yüksek tirajlı spor gazetesi La Gazzetta dello Sport, Çizme ekibinin Ümit Milli Takım’ın 2 yıldızı Gençlerbirliği’nden Okan Koç ve Fenerbahçeli Tuncay Şanlı’yı takip ettiğini yazdı. 
     
Kovaceviç’ten Çizme’ye tavsiye      REAL Sociedad’ta Nihat ile birlikte uyumlu bir ikili oluşturan Darko Kovaceviç, takım arkadaşını İtalyan kulüplerine tavsiye etti. Sociedad’ın sırrının kaliteli futbolcular olduğuna değinen Kovaceviç, "Nihat, çok çevik ve hızlı" diye konuştu. 
     
Kocaelispor’dan Karaman’a tepki      ALACAKLARI nedeniyle Kocaelispor’un Futbol Federasyonu’ndaki alacaklarına haciz koyduran ve 129 milyar lirasını tahsil eden eski teknik direktör Hikmet Karaman büyük tepki aldı. Yeşil - Siyahlılar’ın Başkanı Hikmet Erenkaya, gelecek paraya haciz koydurmasının etik olmadığını söyledi. Erenkaya, Karaman’ın, alacaklarının taksitli olarak ödenmesini kabul etmediğini bildirdi. 
     
Mitroviç-Sağlam ikilisi iş başında      GAZİANTEPSPOR Futbol Şube Sorumlusu Asım Atmaz, takımı ligin ikinci yarısında Milorad Mitroviç ve Nurullah Sağlam ikilisinin hazırlayacağını söyledi. Çaykur Rizespor’dan alınan Devran dışında transfer yapmayacaklarını, Volkan’ı Adanaspor’a verdiklerini, talep olması halinde başka oyuncuları da vermeye hazır olduklarını vurgulayan Atmaz, "Kemal’i üç büyük kulüp istiyor. Bu futbolcunun fiyatı pazarlıksız 2.5 milyon dolar" dedi. 
     
Yeni yönetimin önünü açtılar      OLAĞANÜSTÜ kongre kararı alan Diyarbakırspor Yönetim Kurulu dün bir açıklama yaparak, sezon sonuna kadar yeni yönetimden alacaklarını istemeyeceğini açıkladı. Basın Sözcüsü İsmail Bedirhanoğlu, tüm hesaplarının şeffaf olduğunu, yönetime gelmek isteyenlerin kulüp muhasebesinden durumu net bir şekilde öğrenebileceklerini belirtti. 
     
Ankaragücü’nde Tevfik Lav devri      ANKARAGÜCÜ, Stoichita ile yollarını ayırdı, teknik direktörlüğe Tevfik Lav’ı getirdi. Yönetim kurulunun tam yetki verdiği Başkan Cemal Aydın, dün Rumen çalıştırıcıyla yaptığı son görüşmeden sonra herhangi bir tazminat ödenmeden görevden ayrılması konusunda anlaşma sağladı. 
     



 SPOR 























</TEXT>
</DOC>
