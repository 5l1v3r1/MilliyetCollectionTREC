<DOC>
<DOCNO> 208134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko39.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçılar, IMF'den programda revizyon istediler... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, IMF heyetine, programda ayarlamalar yapılması gerektiğini yine söylediklerini bildirdi. 
     Türkiye Masası Şefi Rıza Moghadam başkanlığındaki IMF heyeti, İstanbul'daki temasları kapsamında TİM yöneticileriyle bir araya geldi. 
     Verilen bilgiye göre Satıcı, Çırağan Sarayı'nda basına kapalı olarak yaklaşık 2 saat süren yemekli toplantıda, Türkiye'deki ekonomik gelişmelere ilişkin bilgi verdi. 
     IMF heyetine, hükümetin program konusundaki kararlılığını ortaya koyduğunu vurgulayan Satıcı, şunları kaydetti. 
     ''Kaynakları savurganca ve popülist bir biçimde kullanma eğilimi içinde olmayan, güçlü bir tek parti hükümetimiz varken, yalnızca programa uyulup uyulmadığını değil, aynı zamanda programın yeni faktör şartlarına uygun olup olmadığını kontrol etmekte fayda yok mu acaba 
     Bu program, her eve lazım olan standart bir reçete, ezbere bir şablon değil, şartlara göre, modifiye edilebilir sonuç odaklı bir süreçse eğer, yeni faktör şartlarının gözden geçirilmesi için şartlar doğmamış mıdır 
     Özel sektör ve ihracatçı eliyle büyümekten başka şansı olmayan ülkemizin üreticisinin üstündeki maliyetleri ve yükleri biraz azaltmanın ve mali disiplinin vadelerini buna göre düzenlemenin bir yolu yok mudur '' Kamunun küçülmesi ve vergi tabanının genişletilmesi sonucunda ihracatçıların üzerindeki yüklerin kalkacağını belirten Satıcı, şöyle devam etti 
     ''Ancak bu, ihracatçı için büyük ölçüde geç gelen bir ambulansa benzemesi tehlikesini taşımaktadır. Özellikle büyük Çin tehdidi altındaki emek yoğun sektörlerde durum ivedilik gerektirmektedir. ABD para politikaları ve ABD pazarında gümrük vergileriyle pazara girişimiz neredeyse imkansız bir hal almaktadır. 
     IMF programının çok başarılı olmak üzere olduğu tarihi bir dönemeçten geliyoruz. Gelin bu dönemeci sağılıklı büyümeyi teşvik edecek politikalarla birleştirecek bir destek üretelim ve başarılı programımızı bu desteği aramak üzere gözden geçirelim.'' 
     
     ''IMF HEYETİ, İHRACATÇILARI TEBRİK ETTİ'' 

     Oğuz Satıcı, toplantının ardından gazetecilerin sorularını yanıtlarken, IMF heyetinin, başarılarından dolayı Türk ihracatçısını tebrik ettiğini söyledi. 
     Satıcı, uygulanan programın sadece özel sektörün değil, kamunun da verimli hale getirilmesi gibi farklı bir boyutu olduğunu anımsatarak, bunların aynı hızda yürümemesi nedeniyle, üretim, ihracat ve özel sektör üzerindeki yüklerin devam ettiğini ifade etti. 
     Her iki alandaki düzenlemelerin paralel gitmesi gerektiğini vurgulayan Satıcı, ''Programda birtakım ayarlamalar yapılması gerektiğini düşünüyoruz. Bunları kendilerine daha önceden de söylemiştik. Yine söyledik'' dedi. 
     Toplantıda, asgari ücret artışlarının gündeme gelip gelmediğinin sorulması üzerine Satıcı, mevcut para politikalarıyla birlikte ücret politikalarında ortaya çıkacak farklılıkların, Türkiye'nin uluslararası pazarda elini zayıflatacağını belirtti. 
     Satıcı, ''Bunu hepimizin gayet iyi bilmesi lazım. Yoksa, bu mevcut rakamlar, ister asgari ücret, ister asgari ücret üzerinden olmasın hiçbiri yeterli rakamlar değil'' diye konuştu. 
     Oğuz Satıcı, toplantıda IMF heyetinin herhangi bir konuda tepki gösterip göstermediğine ilişkin soruya, ''IMF ile yaptığımız hiçbir görüşmede tepki vermek gibi birşey yok. Biz onlara 2003'ü nasıl yaşadık, 2004'deki beklentilerimizi aktardık, yoksa onların bir tavrı söz konusu değil'' yanıtını verdi. 
     
     ''GEÇ GELEN AMBULANS OLMAMALI'' 

     Ekonomik iyileşmeye rağmen artan işsizlikle ilgili bir soru üzerine Satıcı, iş kaybının temel sebeplerinin, rekabet gücünü yitiren hammadde ve ara madde üreticilerinin piyasadan çekilmeleri, onların yerine ithal girdilerin alması olduğunu dile getirdi. 
     Satıcı, ''Bu, programın aksayan taraflarından biri. Buna dikkat çektik. Bu rakamsal düzelmelerin bizlere yansımadığını gösteriyor. Bunu da söyledik. Bu bizim için geç gelen bir ambulans olmamalı. Geldiğinde, kamu küçüldüğünde, vergiler rasyonel kullanıldığında bizler hayatta olmak istiyoruz. Onun için bugün, bu programın bir şekilde, bu yöne doğru revize edilmesi, diğer taraftan programı kararlılıkla uygulayan hükümetin program yoluyla zora sokulmaması gerektiğini söylüyoruz'' şeklinde konuştu. 
     Oğuz Satıcı, IMF ile yaptıkları görüşmede Merkez Bankası'nın daha şeffaf olması gerektiğini de dile getirdiklerini söyledi. 
     Hiçbir şey yapılamıyorsa da ihracattaki üreticiler için bir vergi organizasyonu yapılması gerektiğini ve bununla ilgili hükümete teklif götüreceklerini ifade eden Satıcı, ''Bunu da engellememelerini kendilerinden istedik'' dedi. 
     Bir başka soru üzerine de Satıcı, ''Bu program neticede Allah yapısı değil, kul yapısı. Günün faktör şartlarına göre değiştirilmeli, düzenlenmeli ve hükümetin de bu konuda önü açılmalı, rahatlatılmalı diye söyledik'' diye konuştu. 
     
</TEXT>
</DOC>
