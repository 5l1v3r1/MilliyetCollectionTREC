<DOC>
<DOCNO> 249908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun33.html </URL>
<DATE> 2004/06/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Savunma Bakanı ve Genelkurmay Başkanı birbirine girdi 
</HEADLINE>
<TEXT>

     Bulgaristan'da Genelkurmay Başkanı Orgeneral Nikola Kolev'in bir gazeteye verdiği demeçte, Savunma Bakanlığı'nın Genelkurmay Başkanlığı'ndan bilgi sakladığını öne sürmesi ve Savunma Bakanı Nikolay Svinarov'u ordunun üst yönetimini aşağılamaya çalışmakla suçlaması, Kolev ve Svinarov arasında söz düellosuna neden oldu. 
     Savunma Bakanı Nikolay Svinarov, hakkında yapılan suçlamaların asılsız ve kasıtlı olduğunu belirterek, ''Eğer Genelkurmay başkanımız görevinden memnun değilse istifa etsin'' dedi. 
     Svinarov ''Darik Radyo''ya yaptığı açıklamada, Savunma Bakanlığı'nda askeri ve sivil yönetim arasında herhangi bir fikir ayrılığı olmadığını belirterek, ''Anayasamız ve yasalar askeri ve sivil idarenin yetkilerini net bir şekilde belirlemiştir. Üst düzeydeki bir askeri yetkilinin siyasi açıklamalar yapmasını hiç doğru bulmuyorum'' diye konuştu. 
     Genelkurmay Başkanı Orgeneral Nikola Kolev, ''Trud'' Emek gazetesinde yayımlanan demecinde, Savunma Bakanlığı'nın Genelkurmay Başkanlığı'ndan bilgi sakladığını öne sürmüş, buna örnek olarak da Bulgaristan telekomünikasyon şirketi BTK'nın özelleştirilmesiyle ilgili hazırlanan değerlendirme raporunu göstermişti. 
     Orgeneral Kolev ayrıca Nikolay Svinarov'un ordunun üst yönetimini, aşağılayıcı bazı talimatlarla izole etmeye çalıştığını iddia ederek, ''Biz savunma bakanıyla ayrı dünyalarda yaşıyoruz. O siyasi kulis oyunlarının peşinde'' ifadelerini kullanmıştı. 
     Uluslararası siyasi ve askeri gözlemciler, Savunma Bakanlığı ile Genelkurmay Başkanlığı arasındaki gerginliğin sonunda Genelkurmay Başkanı Orgeneral Nikola Kolev'in istifa edebileceği görüşünde birleşiyorlar. 
     
</TEXT>
</DOC>
