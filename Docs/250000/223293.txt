<DOC>
<DOCNO> 223293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/magazin/amag.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi ki Yeliz onun mahallelisi değil 
</HEADLINE>
<TEXT>

   Kocasını baştan çıkardığı gerekçesiyle Yeliz Yeşilmen'i döven Gülbin Akbaş, Acıbadem Mahallesi'nden muhtar adayı oldu 
      MAGAZİN SERVİSİ 
   
   İstanbul, Zeytinburnu'ndaki alışveriş merkezi Olivium'da dört ay önce Yeliz Yeşilmen'i döven Gülbin Akbaş, Üsküdar'da siyasete soyundu. Akbaş, Acıbadem Mahallesi'nde muhtar adayı oldu. 
   Eşi Ali Uğur Akbaş'la aşk yaşamak ve yuvasını yıkmakla suçladığı Yeşilmen'i saçından çekip tartakladığı için adliyelik olan Akbaş, muhtarlık kampanyasına hızlı başladı. Kampanyasını 'Bilgili, ilgili muhtar adayınız' sloganıyla yürüten Akbaş, sokaklara afişler astırdı, adına bir de internet sitesi açtı. 
   
   'Zina suç olsun' 
   Akbaş'ın 'www.gulbinakbas.com' adlı internet sitesinde. 'Zina suç kapsamına alınsın' kampanyası başlatması da dikkati çekti. Sitesinde, 1972 doğumlu, Kadıköy Kız Koleji mezunu, evli ve iki kız annesi olduğunu yazan Akbaş, 'Albümümden' bölümüne sadece kızlarıyla fotoğrafını koydu. Sitesinde mahallesine yapacaklarını da sıralayan Akbaş'ın vaatleri arasında, 24 saat hizmet veren ambulanstan, sığınma evine kadar bir çok proje var. 
   
   
</TEXT>
</DOC>
