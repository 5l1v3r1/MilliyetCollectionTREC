<DOC>
<DOCNO> 217704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko10.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Goldaş'ın gözü Chelsea'dan sonra diğer futbol devlerinde... 
</HEADLINE>
<TEXT>

     Goldaş Kuyumculuk, İngiliz Chelsea FC Kulübü'nden sonra taraftar kitlesi geniş diğer yabancı futbol takımlarına ait amblem ve logolarının da üreticisi olmayı hedefliyor. 
     Goldaş Kuyumculuk San. İth. İhr. A.Ş. Genel Müdürü Sedat Yalınkaya, geçtiğimiz haftalarda Chelsea FC Kulübü ile amblem, renk, marka ile logoların altın ve değerli madenlerden üretimi konusunda anlaşma imzaladıklarını anımsattı. 
     Türkiye'nin 3 büyükleri Galatasaray, Fenerbahçe ve Beşiktaş kulüpleri ile de benzer lisans anlaşmaları bulunduğuna işaret eden Yalınkaya, bunu dünyaya açılarak genişletmek istediklerini söyledi. 
     Yalınkaya, büyük takımların olduğu hemen hemen her ülkede birkaç kulüple anlaşmak istediklerini dile getirerek, şöyle devam etti 
     ''Bu hedefimiz doğrultusunda, yurtdışında büyük taraftar kitlesi bulunan, marka değeri olan futbol takımlarına belirli teklifler veriliyor. Taraftar kitlesi mutlaka Türkiye'deki 3 büyükler gibi geniş olmalı ki ürünlerimiz satılabilsin. Böylelikle dünyada özellikle taraftar kitlesi geniş futbol takımlarının amblem ve logolarının üreticisi olmak, bir ağ oluşturmak istiyoruz.'' 
     
     ''SEKSİ, CAZİBELİ OLMAK ZORUNDASINIZ'' 
     Ürün çeşitliliğini artırmak ve farklı yaş gruplarına ulaşmak için 2001'de Walt Disney ve Warner Bros'un mücevherat sektöründe Türkiye'deki ilk lisansörü olduklarını, Barbie'nin de altın ve diğer madenlerden takı üretme hakkını aldıklarını kaydeden Sedat Yalınkaya, ''Olabildiğimiz her yerde olmak istiyoruz'' dedi. 
     Yalınkaya, Goldaş olarak kendilerini farklı düşünmeye zorladıklarını ifade ederek, ''Market önceden satıcının elindeydi, şimdi alıcının elinde. Dolayısıyla alıcının elinde olduğu bir markette seksi, cazibeli olmak zorundasınız. Biz mağazalarımızda da, genel yaklaşımımızda da bunu yapmaya çalışıyoruz'' şeklinde konuştu. 
     Goldaş'ın yurtdışı yatırımlarına değinen Yalınkaya, ABD, İngiltere, Rusya, Birleşik Arap Emirlikleri, Tayland ve Almanya'da temsilcilikleri bulunduğunu, yakında Güney Afrika'da bir temsilcilik açacaklarını bildirdi. 
     
     ''ALTIN MADENCİLİĞİNDE SÖZ SAHİBİ OLMAK İSTİYORUZ'' 
     Yalınkaya, Mali'de altın madeni yataklarına sahip Belgium Trading Company B.T.C adlı şirketle ortaklık sayesinde madencilik sektörüne adım attıklarına işaret ederek, gelecek dönemde altın madenciliğinde söz sahibi olmak istediklerini söyledi. 
     Türkiye'de altın madenciliği işinin geçmişte büyük tepkiyle karşılandığını belirten Yalınkaya, ''Madencilik sektörüne yurtdışında başlamamızda, içerdeki bu tepkiler de etkili oldu. Türkiye'de belki gelecek dönemde altın madenciliğinde olabiliriz'' dedi. 
     Yalınkaya, Goldaş'ın geleneksel bir sektörde gösterdiği ulusal ve uluslararası başarı nedeniyle ABD'de 200'ün üzerindeki üniversitenin işletme fakültelerinde öğrenciler tarafından incelendiğini anımsattı. 
     Goldaş Genel Müdürü Yalınkaya, California State University ve University of Baltimore tarafından ortaklaşa düzenlenen ''case study'' çalışmasının sonuçlarının, bu yıl içinde basılacak ''Strategic Management Creating Competitive Advantage'' Stratejik Yönetim Rekabet Avantajı Yaratma isimli ders kitabında yer alacağını belirtti. 
     
</TEXT>
</DOC>
