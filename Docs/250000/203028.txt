<DOC>
<DOCNO> 203028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo21.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur, Detroit'in reklam yıldızı oluyor .. 
</HEADLINE>
<TEXT>

     NBA'de son haftalarda sıkıntılı günler geçiren Detroit Pistons, başta Mehmet Okur olmak üzere uluslararası oyuncularını güçlü bir reklam kampayasında kullanarak "küresel marka" olma yolunda ilerliyor. 
     Detroit'in bu yolda ilk reklam yıldızının Mehmet olması planlandı. Sempatikliği ve karakteri ile Detroitliler tarafından oldukça sevilen ve Pistons'ın yeni yüzü olarak lanse edilen Okur, bir dizi reklam filminde oynayacak. Bu reklamların şubat ayı içinde ekranlarda olması bekleniyor. 
     Esprili bir senaryoya dayanacak olan reklam filmi, Mehmet'in kendi aksanıyla komik haberleri sunmasını konu alacak. 
     Mehmet Okur'un seçilmesinin nedeni olarak İngilizce'ye hakimiyeti, yabancılar arasında en çok dakikayı almasının yanısıra "iyi espri anlayışı" da önem arzediyor. 
     
</TEXT>
</DOC>
