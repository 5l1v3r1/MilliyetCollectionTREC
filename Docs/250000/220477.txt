<DOC>
<DOCNO> 220477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun10.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yeniden gözde, Japonlar turları başlatıyor... 
</HEADLINE>
<TEXT>

     Japon Dışişleri Bakanlığı'nın, İstanbul'daki saldırılardan dolayı Türkiye'ye yönelik ikinci derece uyarı seviyesi devam ederken, ülkenin önde gelen turizm şirketleri Türkiye'ye turları yeniden başlatma kararı aldı. 
     Japon Dışişleri Bakanlığı, İstanbul'da geçen yıl Kasım ayında meydana gelen terör saldırılarının ardından, Türkiye'nin uyarı seviyesini, ''mecbur olmadıkça gitmeyin'' tavsiyesi içeren ikinci dereceye çıkarmıştı. Bu gelişme üzerine, ''Türkiye Yılı'' etkinliklerinin devam ettiği ve turist sayısında büyük artış beklendiği dönemde, turizm şirketleri Türkiye'ye yönelik turları iptal etmişlerdi. 
     İkinci derece uyarı seviyesinin kaldırılması için Tokyo Büyükelçiliği yetkililerinin yanı sıra Japonya'ya resmi ziyaretlerde bulunan Dışişleri Bakanı ve başbakan yardımcısı Abdullah Gül ile TBMM Türk-Japon Parlamentolararası Dostluk Grubu üyeleri girişimlerde bulunmuştu. 
     Bu gelişmelerin ardından, Japonya'nın en büyük seyahat acentası JTB'nin Yönetim Kurulu Başkanı Ryuji Funayama ile Japon Seyahat Acentaları Birliği'nin JATA Genel Sekreteri Hiromi Yonetani'nin de aralarında bulunduğu 6 turizm şirketinin yetkilisinin yanı sıra gazetecilerin de yer aldığı 12 kişilik heyet, güvenlik önlemlerini yerinde görmek ve yetkililerden bilgi almak üzere, Tokyo Büyükelçiliği ve THY'nin hazırladığı programla 17-23 Şubat'ta Türkiye'yi ziyaret etti. 
     Heyet, İstanbul ve Ankara'daki temasları sırasında, İçişleri Bakanı Abdülkadir Aksu, Kültür ve Turizm Bakanı Erkan Mumcu, Japon Büyükelçisi ve İstanbul Konsolosu, İstanbul Valiliği ve Emniyet Müdürlüğü yetkilileri ve büyük otellerin güvenlik birimlerinin sorumluları başta olmak üzere, çok sayıda üst düzey yetkiliyle bir araya gelerek, güvenlik önlemleriyle ilgili bilgi aldı. Heyet üyeleri, İstanbul'daki büyük alışveriş merkezleri, müzeler ve metroda da incelemelerde bulunarak, alınan önlemleri yerinde gördüler. 
     Turistlerin konakladığı ve yoğun olarak ziyaret ettiği yerlerdeki güvenlik önlemlerinden etkilenen turizm şirketlerinin yetkilileri, Türkiye'ye yönelik turları yeniden başlatma kararı alırken, Japonya'ya döndükten sonra hazırladıkları raporda da alınan önlemlere övgüler yağdırdılar. 
     
     ÖNLEMLER DÜNYA STANDARDINDA 
     Seyahat acentaları ve Japon Dışişleri Bakanlığı'na gönderilen raporda, ''İstanbul'daki güvenlik önlemlerinin dünya standardında'' olduğu belirtildi ve bu yıl düzenlenecek büyük toplantı ve etkinliklere dikkat çekildi. 
     Terörle mücadelenin Türkiye'de uzun yıllardır yürütüldüğüne işaret edilen raporda, otel ve alışveriş merkezi gibi yerlerdeki özel güvenlik birimlerinin 1986 yılında kurulduğu belirtildi. Özel güvenlik birimlerinin denetimlerinin ve kullandığı ekipmanların çok etkileyici bulunduğu kaydedilerek, İstanbul'daki güvenlik önlemlerinin kasımdaki bombalamalardan sonra değil, çok uzun yıllar önce alınmaya başlandığı, ancak son olaylardan sonra bu önlemlerin artırıldığı belirtildi. 
     Otel, alışveriş merkezi, müze gibi yerlerdeki güvenlik önlemlerinin göz doldurduğu kaydedilerek, bu çalışmanın turizm polisi, özel güvenlik birimleri ve emniyet güçlerince yürütüldüğü bildirildi. 
     Raporda, saldırıların zanlılarından büyük çoğunluğunun yakalandığı anımsatıldı. İstanbul'da bu yıl dünya liderlerinin katılacağı NATO zirvesi ve Eurovision Şarkı Yarışması gibi toplantı ve etkinlikler düzenleneceği, ABD olimpiyat takımının burada kamp yapacağı anımsatılan raporda, Şampiyonlar Ligi Finali'nin de aynı şehre verildiği belirtildi. 
     Saldırıların meydana geldiği yerlerde hayatın tamamen normale döndüğü kaydedilen raporda, önceki yıl Bali'deki bombalama olayının ardından otel ve eğlence yerlerinden çoğunun kapandığı, ancak İstanbul'da aynı şeylerin yaşanmadığına dikkat çekildi. Halkın güvenlik önlemleriyle yaşamayı öğrendiği belirtilen raporda, ''Turistik yerler güvenlidir ve tur yapılabilir'' değerlendirmesine yer verildi. 
     Hazırlanan rapor, Türkiye'ye gitmek isteyen Japon turistlere de verilerek, şüphelerin giderilmesi sağlanacak. 
     THY de 26 Mart'tan itibaren Tokyo-İstanbul seferlerinde normale dönecek. Saldırıların ardından haftada 3'e inen sefer sayısı tekrar 4'e çıkarılacak. 
     
     UMARIZ ARKASI GELİR 
     Türkiye'nin Tokyo Büyükelçisi Solmaz Ünaydın, ''Türkiye Yılı'' kutlanırken uyarının ikinci seviyeye yükseltilmesinden dolayı ortaya çıkan olumsuz durumu gidermeye yönelik girişimde bulunarak, turizm şirketleri temsilcileri ve gazetecilere yönelik program düzenlediklerini belirtti. 
     Heyet üyeleri için Türkiye programından önce büyükelçilikte bir toplantı düzenlediklerini kaydeden Ünaydın, bu toplantıda Türkiye'de güvenlikle ilgili ön bilgiler verdiklerini söyledi. 
     Japon seyahat acentaları açısından mevsimin yılın bu aylarında açıldığını kaydeden Ünaydın, ''Mayıs ayı sonuna kadar devam edecek Türkiye Yılı etkinlikleri tüm hızıyla sürüyor. Umarız turların tekrar başlamasıyla Türkiye'ye çok sayıda turist gider ve bu olumlu gelişmeler sonucu uyarı düzeyi de eski haline döner'' diye konuştu. 
     Japonlar, dünyada en fazla para harcayan turist grubu içinde yer alıyor. Gittikleri ülkelere binlerce dolar döviz bırakan Japon turistler, pahalı otelleri ve restoranları tercih ediyor. Türkiye Yılı dolayısıyla tanıtım faaliyetlerinin arttığı Japonya'dan Türkiye'ye 100 bin dolayında turist gitmesi hedefleniyor. 
     Japon Dışişleri Bakanlığı, yurtdışına seyahat edecek vatandaşları için dört kademeli uyarı yayınlıyor. 1. derece, ''yeterince dikkatli olun'', 2. derece, ''mecbur olmadıkça gitmeyin'', 3. derece, ''kesinlikle gitmeyin'', 4. derece ise ''tüm Japon vatandaşları ikamet edenler dahil ülkeyi terk etsin'' uyarısı içeriyor. 
     3. ve 4. kademe uyarı seviyesi seyahat acentaları için bağlayıcı durumdayken, birinci ve ikinci kademe uyarı seviyesi bağlayıcılık taşımıyor. Ancak seyahat şirketleri ikinci kademe uyarı seviyesindeki ülkelere tur düzenlemekten kaçınıyor. 
     İstanbul'daki saldırılardan önce Türkiye birinci derece uyarı seviyesindeydi. 
     Yetkililer, vatandaşlarının yurtdışındaki güvenliği için son derece hassas davranan Japon seyahat acentalarının Türkiye'ye yönelik turlarını yeniden başlatma kararı almasının, diğer ülkeler açısından da örnek oluşturacağını belirttiler. 
     
</TEXT>
</DOC>
