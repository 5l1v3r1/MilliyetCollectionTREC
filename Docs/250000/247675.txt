<DOC>
<DOCNO> 247675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/spor/spo04.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ patladı 
</HEADLINE>
<TEXT>


Trabzon Başkanı, sözler tutulmazsa anlaşmasını iptal edeceğini söyleyen Fatih ve kendisini eleştiren Özkan Sümer'e sert çıktı 


'Haddini aşmış' 
TRABZONSPOR Başkanı Atay Aktuğ, sözleşme imzaladıktan sonra "Sözler yerine gelmezse ayrılırım" açıklamaları yapan Fatih Tekke'ye ateş püskürdü. Fatih'in haddini aşan ifadeler kullandığını söyleyen Aktuğ, "Kullanılan ifadelere şaşırdım ve üzüldüm. Her halde ne dediğini bilmiyor. Kendisiyle konuşacağım, derdini dinleyeceğim. Ama bu son olacak" diye konuştu. 

'Ceza alabilirler' 
AKTUĞ, sözleşmelerin mutlaka doldurulacağını ve sözlerin yerine getirileceğini ifade etti. Trabzonspor Başkanı, "Onlar nasıl ki, profesyonelce hareket ediyorlar, ödemelerin zamanında yapılmasını istiyorlar, biz de onlardan profesyonelce davranmalarını bekliyoruz. Aksini yaparlarsa cezalarını görecekler. Herkes tavırlarına dikkat etsin" dedi. 

Sümer'i eleştirdi 
AKTUĞ, Özkan Sümer'in yerel bir televizyon kanalında, "Atay Aktuğ saplantılı biridir. Asla ikna edilemez" sözlerine de tepki gösterdi. Başkan, "Ben inatçıyım ama, asla saplantılarım yoktur. Demokratik düşünüyorum. Özkan Sümer, transferi benden çok daha iyi biliyor Transfere karıştı ve yaptıkları ortada. Ayrıca beni Sümer mi seçti, Genel Kurul mu anlamadım" yorumunu yaptı. 

'Hedefimiz Avrupa' 

BORDO - Mavili takımın genç yıldızlarından İbrahim Ege, yeni sezonda en büyük hayallerinin Şampiyonlar Ligi'ne katılmak olduğunu söyledi. İbrahim, "Trabzonsporlu taraftarların, Avrupa'da başarıya karşı büyük özlemi var. Bunu dindirmek istiyoruz. Tabii ki, şampiyonluk potasında da kendimize yer bulacağız" dedi. 

Thijs beklentisi 

TRABZONSPOR, her konuda anlaştığı Genk takımının başarılı orta saha oyuncusu Bernt Thijs'in bugün imzaya gelmesini bekliyor. Genel Sekreter Yusuf Ziya Yılmaz, Belçikalı futbolcunun transferinin çok uzadığını dile getirerek, "Resmi imzalar atılana kadar yine de tedbirli olacağız" diye konuştu. 

Koray atağı 

TRANSFER çalışmalarını yoğun bir şekilde sürdüren Trabzonspor'da rota Göztepeli Koray'a çevrildi. Asbaşkan Nevzat Şakar, transfer komitesinden, genç yıldızın işinin hemen bitirilmesini istedi. Bu arada yabancı transferinde Gaziantepli Bouazizi ve Jaziri, Gençlerbirliği'nden El Saka ve Youla, Denizlispor'dan da Miika'nın gündeme geldiği öğrenildi. 



</TEXT>
</DOC>
