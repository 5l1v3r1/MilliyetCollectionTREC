<DOC>
<DOCNO> 249319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonyas02.html </URL>
<DATE> 2004/06/19/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Truva filmine Türkiye reklamı... 
</HEADLINE>
<TEXT>

     Bütün dünyada büyük ilgi gören Truva filmi yoluyla turist çekmeyi amaçlayan Kültür ve Turizm Bakanlığı, filmin Japonya'da gösterimde olduğu sinemalarda Türkiye reklamı yayınlatmaya başladı. 
     Yönetmenliğini Wolfgang Petersen'in yaptığı, başrollerini Brad Pitt, Eric Bana, Orlando Bloom ve Diane Kruger gibi oyuncuların paylaştığı Truva filmi, Japonya'da da büyük ilgi görüyor. 
     Homeros'un İliada adlı eserinden sinemaya aktarılan filmi izlemek için salonları dolduran, kültür ve tarihe meraklı Japonları Türkiye'ye çekmek üzere, 30 saniyelik reklam filmi gösteriliyor. 
     Tokyo, Osaka, Nagoya, Kyoto ve Saitama'nın da aralarında bulunduğu çok sayıda şehirdeki 37 sinemada geçen hafta gösterilmeye başlanan, kainat güzeli Azra Akın'ın da rol aldığı reklamda, Türkiye'nin tarihi ve doğal güzellikleri tanıtılıyor. Türkiye reklamının gösterimi, çoğu sinemada iki hafta boyunca sürecek. 
     
     ''ZAYIF NOKTAMIZ AŞİL İLE AYNI'' 

     Öte yandan, ünlü aktör Brad Pitt, filmde canlandırdığı Aşil Achilles karakteriyle ortak bir zayıf noktaları bulunduğunu söyledi. 
     Filmin tanıtımı amacıyla Japonya'da bulunduğu sırada Pitt ile yapılan röportajı yayınlayan Metropolis dergisine göre, filmin başındaki dövüş sahnelerinden birinde ''Aşil tendonu'' zedelenen Pitt, ''Aşil ile zayıf noktamızın aynı olmasını çok ironik buluyorum'' diye konuştu. 
     Dergi, filmdeki rolü için sigarayı bırakan ve vücudunu güçlendirmek için günde üç saat ter döken 40 yaşındaki aktörün hala formda olduğunu ve yaşından daha genç gösterdiğini yazdı. 

     
</TEXT>
</DOC>
