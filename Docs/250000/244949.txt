<DOC>
<DOCNO> 244949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun27.html </URL>
<DATE> 2004/06/03/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gazi Yaver'den 'eli kansız' Baasçılara yeşil ışık 
</HEADLINE>
<TEXT>

     Irak'ın yeni Devlet Başkanı Gazi El Yaver, geçici hükümetin ellerini kana bulamamış eski Baas üyelerini geri isteyebileceğini söyledi. 
     El Yaver, El Meda gazetesine verdiği demeçte, Irak'ın, ülkenin yeniden yapılanmasına ve farklı sosyal, etnik ve dini grupların bir araya getirilmesine yardımcı olacak, eski rejimin uzman üyelerine ihtiyaç duyabileceğini kaydetti. 
     Uzlaşmanın, suç işlememiş uzmanlardan ülkeyi yoksun bırakmak anlamına gelmediğini belirten El Yaver, Irak halkına karşı suç işlemiş eski rejim üyelerinin yargılanması gerektiğini de söyledi. 
     
     PAÇACI 
     Bu arada, Irak devlet başkanlığı önerilen, ama ''kişisel nedenlerle'' bunu reddeden eski GYK üyesi Adnan Paçacı, demokrasiye geçiş süreci tamamlandıktan sonra devlet başkanlığına aday olabileceğini söyledi. 
     Paçacı, bugün gittiği Birleşik Arap Emirlikleri'nde CNN'e yaptığı açıklamada, ABD'nin kendisini devlet başkanı yapmak istediği iddialarını da reddetti. 
     Irak halkının çoğunun kendisini desteklediğine inandığını, BM Genel Sekreteri'nin Irak özel temsilcisi Lahdar Brahimi'nin de bu nedenle kendisine devlet başkanlığı önerdiğini belirten Paçacı, ''Önerinin başka bir nedeni yok'' dedi. 
     Paçacı, buna rağmen, ABD'nin kendisini Irak'a devlet başkanı olarak empoze etmek istediğinin düşünülmesi nedeniyle, onurunu ve şöhretini korumak için öneriyi reddettiğini söyledi. 
     Paçacı'nın reddetmesi üzerine, Gazi El Yaver devlet başkanlığına getirilmişti. 
     
</TEXT>
</DOC>
