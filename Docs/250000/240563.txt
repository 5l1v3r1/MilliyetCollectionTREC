<DOC>
<DOCNO> 240563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur24.html </URL>
<DATE> 2004/05/16/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
49. Eurovision Şarkı Yarışması için Demiröz'ün açıklaması 
</HEADLINE>
<TEXT>

     TRT Genel Müdürü Şenol Demiröz, TRT'nin 49. Eurovision Şarkı Yarışması'nı başarıyla gerçekleştirdiğini belirterek, ''TRT, Avrupa Yayın Birliği EBU ile ortaklaşa düzenlediği bu büyük organizasyonu başarıyla gerçekleştirmiş ve bu sınavdan yüzünün akıyla çıkmıştır'' dedi. 
     Demiröz, yarışmanın gerçekleştirildiği Abdi İpekçi Spor Salonu'nda düzenlediği basın toplantısında, birinci olan Ukraynalı yarışmacı Ruslana Lyzichko'yu tebrik etti. 
     Türkiye'nin 1975 yılında Semiha Yankı ile başlayan Eurovision macerasının 2003 yılına kadar iniş-çıkışlar, bazen mutluluk, bazen de üzüntüyle geçtiğini anlatan Demiröz, ''Umudumuzu kaybetmedik ve geçen yıl Sertab Erener ile başardık'' dedi. 
     TRT'nin 1975'ten bu yana yarışmayı farklı farklı ülkelerden ekrana taşıdığını, bu yıl ise İstanbul'dan tüm dünyaya taşımanın gururunu yaşadığını ifade eden Demiröz, yarışmanın organizasyonu ile Türkiye'yi dünyaya tanıtma görevini üstlendiklerini söyledi. 
     Yarışmada bu yıl yapılan değişikliklere de işaret eden Demiröz, iki aşamalı gerçekleştirilen yarışmanın her iki aşamasının da canlı yayınlandığını, bunun da hiç kolay olmadığını dile getirdi. 
     Bu yıl yarışma sırasında bir de günlük gazete çıkarıldığını anımsatan Demiröz, organizasyonda görevli olan tüm ekiplerin, bu yarışmanın Türkiye'nin prestijiyle ilgili olduğunun bilinciyle çalıştıklarını vurguladı. 
     Demiröz, ''TRT, Avrupa Yayın Birliği EBU ile ortaklaşa düzenlediği bu büyük organizasyonu başarıyla gerçekleştirmiş ve bu sınavdan yüzünün akıyla çıkmıştır'' diye konuştu. 
     Yapılan canlı yayınlarla Türkiye'nin ve Türk halkının imajının dünyaya en güzel şekilde yansıdığını dile getiren Demiröz, yurtiçi ve yurtdışından olumlu tepkiler aldıklarını anlattı. Demiröz, Türkiye'de gerçekleştirilen yarışmanın, bugüne kadar yapılan yarışmaların en mükemmeli olduğunu ifade etti. 
     
     2.5 MİLYAR DOLARLIK TANITIM 
     Demiröz, ''Türkiye, kendini dünyaya tanıtma fırsatını en iyi şekilde kullandı. Türkiye'de yapılan 3 saatlik tanıtımın parasal değeri, yaklaşık 2.5 milyar doları buldu'' dedi. 
     Yarışma için İstanbul'a 700 yarışmacı, bin 500 gazeteci ve 5 bin 500 konuk geldiğini anlatan Demiröz, bunun turizme katkısının da 10 milyon dolar olmasının beklendiğini söyledi. 
     Demiröz, yarışma ile ilgili haberler yapan yerli ve yabancı basın mensupları ile internet sitelerinin de Türkiye'nin tanıtımında büyük rol oynadığını anlatarak, bu arada final öncesi yaşanan sıkıntıları ve teknik aksaklıkları bildiren basının da TRT'ye yardımcı olduğunu ifade etti. 
     Yarışmada Türkiye'yi temsil eden Athena ile bugüne kadar temsil etmiş tüm sanatçılara da teşekkür eden Demiröz, ''Tüm dünyaya gösterdik ki, ulusça istediğimiz, yurtta barış, dünyada barıştır'' dedi. 
     
     DÜNYAYA SÜRPRİZ... 
     Bir gazetecinin, ''Eğer Türkiye kazansaydı, önümüzdeki yıl ne yapacaktınız '' sorusu üzerine de Demiröz, yarışmadan önce, Türkiye'nin ilk 4 içinde yer alacağını, Athena'nın gençlerin ilgisini çekeceğini söylediğini, ikinci favorisinin Ukrayna, üçüncüsünün ise Yunanistan olduğunu belirttiğini anımsattı. 
     Demiröz, ''Yarışmayı kazansaydık, dünyaya sürpriz yapmayı düşünüyorduk. Yarışmayı Haliç üzerinde oluşturulacak salonda yapacaktık. Salonun etrafı cam olacaktı. Fonu için de özel olarak ışıklandırılmış İstanbul gecesini kullanacaktık. Arkada Topkapı Sarayı, Ayasofya, Sultanahmet, Süleymaniye Camii olacaktı. Aslında Genel Müdür olarak tayinim gecikmeseydi, bunu bu yıl yapacaktık. Gecikince mecburen Abdi İpekçi oldu. Kazansaydık eğer, gelecek yıl Haliç'ten bütün dünyaya seslenecektik'' dedi. 
     Gelecek yıl gerçekleştirilecek yarışma için henüz çalışmaların başlamadığını da ifade eden Demiröz, ''Belki eski yıllarda olduğu gibi bir yarışmayla yarışmacıyı tespit edeceğiz, belki de mevcut gruplar içinden herhangi birini seçeceğiz. Henüz kesinleşmiş bir metot yok. Önümüzdeki günlerde karar vereceğiz'' diye konuştu. 
     Yarışmanın TRT'ye maliyetinin de henüz belli olmadığını ifade eden Demiröz, maliyetin geçen yıl Riga'da yapılandan daha ucuz olduğunun tahmin edildiğini söyledi. 
     Demiröz, ''Sertab Erener ile aranızda kadın semazen sorunu çözüldü mü '' sorusu üzerine de, böyle bir sorunun bulunmadığını, zaten gösterinin de gerçekleştirildiğini kaydetti. 
     
</TEXT>
</DOC>
