<DOC>
<DOCNO> 218205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun07.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Traykovski'nin uçağı henüz bulunamadı 
</HEADLINE>
<TEXT>

     Saraybosna yönetimi, Bosna'da dün düşen Makedonya Devlet Başkanı Boris Traykovski'nin uçağının enkazının bulunduğu yolundaki yanlış açıklamanın sorumlusunun, NATO istikrar gücü SFOR olduğunu bildirdi. 
     Bosna'daki üçlü başkanlık konseyinin başkanı Dragan Coviç, Boşnak TV'sinde konuşurken, ''Dün uçak enkazının bulunduğunu açıkladık, çünkü en az iki SFOR yetkilisinden enkaz ve naaşların bulunduğuna ilişkin bilgi geldi'' dedi. 
     Boşnak Başbakanı Adnan Terziç de dün gece arama çalışmalarında SFOR'un işbirliğinden memnun olmadıklarını söyledi. 
     Terziç, ''SFOR'la yapılan işbirliğinden memnun değiliz. Boşnak helikopterlerine dün geç saatlere kadar aramalara katılma izni bile vermediler'' dedi. 
     Boşnak polis sözcüsü Nedzad Veyzagiç de uçağın henüz bulunamadığını belirterek, ''Traykovski'nin uçağı kayıp...'' diye konuştu. 
     
</TEXT>
</DOC>
