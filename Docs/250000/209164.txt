<DOC>
<DOCNO> 209164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur43.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen F-16 savaş uçağı ile pilotunu arama çalışmaları sürüyor 
</HEADLINE>
<TEXT>

     Balıkesir 9. Ana Jet Üssü'nden havalandıktan sonra Kütahya'nın Tavşanlı İlçesi yakınlarında düştüğü bildirilen F-16 savaş uçağı ile pilotunu arama çalışmaları sürüyor. 
     AA muhabirinin aldığı bilgiye göre, askeri birliklerin yanı sıra Kütahya Köy Hizmetleri, Orman Bölge Müdürlüğü ekipleri, Kütahya ve çevre illerin Sivil Savunma arama ve kurtarma ekipleri ile yöre halkının sürdürdüğü arama-kurtarma çalışmalarından şu ana kadar bir sonuç alınamadı. 
     Kütahya İl Jandarma Komutanlığı, arama çalışmalarına komuta etmek üzere Şenlik Köyü'nde karargah kurarken, Şenlik Köyü'ne gelen Vali Osman Aydın, Garnizon Komutanı Tuğgeneral Mehmet Bali ve Tavşanlı Kaymakamı Mehmet Özmen, Yaylacık mevkiine giderek bir süre çalışmaları yerinde incelediler. 
     Vali Aydın, incelemelerinin ardından Kütahya'ya dönerken, Tavşanlı Kaymakamı Mehmet Özmen, Ovacık ile Şenlik Köyü arasındaki yaklaşık 200 kilometrekarelik ormanlık alanda arama-tarama çalışmalarında olumlu bir gelişme olmadığını bildirdi. 
     Çok sayıda sivilin de katıldığı çalışmalarda, uçağın enkazına ve Hava Pilot Üsteğmen Mehmet Karakuzulu ile ilgili ''bir ibare ya da bilgiye ulaşılamadığını'' kaydeden Özmen, ''Şu anda kamuoyunun bildiğinin ötesinde hiçbir gelişme yok. Arama çalışmalarımız aralıksız sürüyor. Ancak bölgenin çok karlı olması ve hava şartları çalışmaları etkiliyor'' dedi. 
     Yaylacık mevkiindeki arama-kurtarma çalışmalarına katılan Şenlik Köyü Muhtarı Mustafa Sever de bazı ekiplerin köye döndüğünü, ancak arama çalışmalarının aralıksız devam ettiğini vurguladı. 
     Arama çalışmalarında hiçbir belirtiye rastlamadıklarını ifade eden Sever, bir duyum üzerine Şenlik Köyü'nün kuzeybatısındaki Domaniç İlçesi'ne bağlı Kırık Köyü yakınlarında da arama çalışmalarının başlatıldığını, karadan sürdürülen çalışmalara bir askeri helikopterin de havadan destek verdiğini söyledi. 
     Bu arada, arama çalışmalarına katılan Köy Azası Muzaffer Efe ise arama çalışmalarının Kırık Köyü civarında da başlatılmasının nedeninin, ''o bölgede pilot koltuğundan sinyal gelmesi'' olduğunu öne sürdü. 
     
</TEXT>
</DOC>
