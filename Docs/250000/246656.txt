<DOC>
<DOCNO> 246656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas11.html </URL>
<DATE> 2004/06/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
'Bu sigara fakirlerin tek eğlencesi' deyince... 
</HEADLINE>
<TEXT>

     İngiltere'de kamuya açık yerlerde sigaranın yasaklanması konusu tartışılırken, Sağlık Bakanı John Reid'in bu yasağa karşı açıklamaları tartışmayı büyüttü. 
     Reid'in sigara yasağını savunan kesimleri ''tuzu kuru orta sınıf ve üstü'' olarak tanımlaması ve sigarayı ''fakirlerin tek eğlencesi'' olarak sunması İngiliz basınının ilk sayfalarına taşındı. 
     Bakan Reid, ''Sigara sosyal konutlarda oturan fakirlerin karşı karşıya bulunduğu en büyük tehlike ve sorun değil. Bu sadece orta sınıfın yarattığı bir kuruntu'' dedi. 
     Reid'in açıklamasına tepki gösteren sigara karşıtı ASH adlı kuruluşun sözcüsü, bu yaklaşımın bir sağlık bakanına yakışmadığını söyledi. 
     Sözcü, kamuya açık yerlerde içilen sigaradan, sigara içmeyenlerin de pasif içici olarak zarar gördüğünü belirtti. 
     Sigara içenler için lobi faaliyetleri yapan Forest Freedom of the Right to Enjoy Smoking Tobacco adlı kuruluşun müdürü Simon Clark ise Reid'in açıklamasını olumlu bulduklarını açıkladı. 
     Clark, ''Biz kimsenin sigara içmeye özendirilmesinden yana değiliz. Ancak sigara içenler adına bakan Reid'in yaptığı açıklama, cesaret vericidir'' dedi. 
     Sigaranın kamuya açık yerlerde yasaklanması konusu, geçen hafta Başbakan Tony Blair'in, hükümetin konuyu ele alabileceğine dair sözleri üzerine tartışılmaya başlanmıştı. 
     
</TEXT>
</DOC>
