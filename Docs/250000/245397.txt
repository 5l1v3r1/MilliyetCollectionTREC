<DOC>
<DOCNO> 245397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur25.html </URL>
<DATE> 2004/06/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gökçek "Sanayi siteleri 30 Haziran'a kadar kent dışına taşınacak" 
</HEADLINE>
<TEXT>

     Ankara Büyükşehir Belediye Başkanı Melih Gökçek, merkezde kalan sanayi sitelerinin kent dışına taşınma işlemi için tanınan sürenin 30 Haziran'da sona ereceğini belirterek, boşaltılmayan dükkanların ruhsatlarının iptal edilerek, kapatılacağını söyledi. 
     Türk Ocakları Derneği Genel Merkezi'nde Hanımlar Kurulu'nca düzenlenen Bahar Kermesi'nin açılışına katılan Gökçek, burada gazetecilerin sorularını yanıtladı. 
     Gökçek, sanayi sitelerinin şehir dışına taşınmasına ilişkin soru üzerine, Ankara merkezdeki tüm sanayi sitelerinin tamamını İvedik ve Ostim'e taşımak istediklerini kaydederek, esnafın 30 Haziran'a kadar buraları boşaltması gerektiğine dikkati çekti. 
     Verilen süre sonunda boşaltılmayan dükkanların ruhsatlarının iptal edilerek, kapatılacağını ifade eden Melih Gökçek, sürenin kesinlikle uzatılmayacağını bildirdi. Gökçek, ''Süre uzatılır diye kimse beklemesin, kesinlikle süre uzatma söz konusu değil. Çünkü yılan hikayesine dönüyor'' dedi. 
     Gençlik Parkı ile ilgili projenin gelecek yılın programına alınacağını belirten Gökçek, ''Gelecek sene Ankaralılar Gençlik Parkı'ndan da yararlanacaklar'' dedi. 
     Harikalar Diyarı ve Göksu açıldıktan sonra yerli turist sayısının arttığını, geçen hafta 215 turist otobüsünün Ankara'ya geldiğini belirten Gökçek, rekreasyon alanları dolayısıyla Gölbaşı'nın da cazibe merkezi haline geleceğini ifade etti. 
     Büyükşehir Belediye Spor'a ilişkin transferlerin sürdüğünü bildiren Melih Gökçek, Samet Aybaba başkanlığında Diyarbakır Spor'dan Hasan ve Ramazan ile sözleşme imzalandığını, Brezilya'dan da transferler yapılacağını kaydetti. 
     
</TEXT>
</DOC>
