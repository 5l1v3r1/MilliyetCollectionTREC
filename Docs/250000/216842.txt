<DOC>
<DOCNO> 216842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/ekonomi/aeko.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyon bitti, Gama gitti 
</HEADLINE>
<TEXT>

   Mavi Akım'dan alınan doğalgazda Turusgaz'ın komisyonunun kaldırılmasının ardından şirkette yüzde 20 hissesi bulunan Gama da ortaklıktan ayrılıyor 
      SEÇKİN ÜREY Ankara 
   
   Turusgaz'ın Türkiye'ye satılan doğalgazdan aldığı komisyonun kaldırılmasının ardından Gama, şirketten sessiz sedasız ayrılıyor. Turusgaz ise kredi borçlarının bulunması nedeniyle faaliyetini koruyor. Şirket, Türkiye'ye satılan doğalgazdan yıllık 80 milyon dolar komisyon alıyordu. Gama'nın yüzde 20 hissesi nominal bedel üzerinden 80 milyar liraya ortakları Botaş ve Gazprom'a satılıyor. 
   Mavi Akım anlaşması olarak bilinen Rusya'dan Gazprom aracılığıyla dört ayrı kontratla alınan doğalgazı tek fiyata indirgeyen anlaşmalarda aynı zamanda Turusgaz'ın devreden çıkarılmasına karar verilmişti. Turusgaz, Türkiye'nin Rusya'dan çektiği gazın yıllık 8 milyar metreküplük kısmından bin metreküp başına 10 dolar komisyon alıyordu. Daha sonra bu miktar 4 dolara düşürülmüş, AKP'nin iktidara gelmesinin ardından da Gazprom'la müzakereler sonucunda 7.3 milyar metreküplük kısımda Turusgaz devreden çıkarılmıştı. Turusgaz, 0.7 milyar metreküplük kısımda ise kredi geri ödemeleri nedeniyle kaldı. 
   
   80 milyara ayrılıyor 
   Turusgaz'ın olağanüstü genel kurulunda da Gama'nın yüzde 20 hissesinin diğer iki ortak Botaş ve Gazprom'a satılması, iki ortağın şirketteki payının yüzde 50-50 olarak düzenlenmesi kararı alındı. Hisse devrinin nominal bedel üzerinden 80 milyar liraya bir ay içinde tamamlanacağı öğrenildi. 
   
   
</TEXT>
</DOC>
