<DOC>
<DOCNO> 201295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yasam/yas01.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mert şimdiden üç can verdi 
</HEADLINE>
<TEXT>

   Bilgisayar başında can veren Mert Taş'ın karaciğeri ve böbrekleri, ölümün kovaladığı üç kişi için hayat oldu 
      GÜRKAN AKGÜNEŞ İstanbul ÖZCAN TİKİT İzmir DHA 
   
   Bilgisayarı başında geçirdiği beyin kanaması sonucu hayatını kaybeden, pazartesi günü beyin ölümü gerçekleşince ailesi tarafından organları bağışlanan Mert Taş 22 , yaşamın kıyısındaki insanlara hayat verdi. 
   Işık Üniversitesi mezunu Taş'ın İstanbul Üniversitesi Tıp Fakültesi'nde böbrek, karaciğer, kornea ve kalp kapakçıkları alındı. Taş'ın karaciğeri Ege Üniversitesi Tıp Fakültesi'nde altı aydır organ bekleyen edebiyat öğretmeni Mahmut Arcan'a nakledildi. Arcan, "Bir öğrencinin bana hayat vermesi hem üzücü, hem sevindirici. Onun için çok üzüldüm. Bundan sonra hayatımı Mert gibi iyi öğrenciler yetiştirmeye adayacağım" dedi. 
   
   'Bir evlatları oldu' 
   Taş'ın böbrekleri için ise, hastaneye kayıtlı yüzlerce hasta arasından doku uyumu bulunan dokuz hasta telefonla aranarak çağrıldı. 
   Gerekli test ve tetkiklerin ardından Taş'ın böbreklerinin, Bakırköy Cumhuriyet Savcılığı zabıt k tibi Ferhat Yeşilkaya 23 ile altı yıl önce İngiliz atı Tarvil'le ilk birinciliğini kazanıp, askerde böbrek hastası olduğunu öğrenmesiyle hipodromlara veda eden apranti Uğur Bilik'e 25 nakline karar verildi. Mert'in böbreği, Bilik'e, Çapa Transplantasyon Merkezi'nde başarılı bir operasyonla nakledildi. 
   Mert'in diğer böbreğinin nakledildiği Yeşilkaya'nın babası Ali Yeşilkaya ise, duygularını şöyle özetledi "Organları bağışlayan aileye kapımız her zaman açık. Bir evlat kaybettiler ama artık bir oğulları daha var." 
   
   
</TEXT>
</DOC>
