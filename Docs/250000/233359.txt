<DOC>
<DOCNO> 233359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/spor/spo02.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak eden kazansın 
</HEADLINE>
<TEXT>

   Bakan Şahin'i ziyaret eden Fenerbahçe Başkanı, şampiyonluktan öte Türk sporuna zarar gelmemesi için çalıştıklarını söyledi 
      NECMİ KEPÇETUTAN 

   
   'Kazasız, belasız geçsin' 
   FENERBAHÇE Başkanı Aziz Yıldırım, Başbakan Yardımcısı ve Devlet Bakanı Mehmet Ali Şahin'i dün makamında ziyaret etti, Şükrü Saracoğlu Stadı ile ilgili görüştü. Beşiktaş derbisiyle ilgili soruları yanıtlayan Yıldırım, "Önemli olan şampiyonluk değil. Dileğimiz, Türk sporuna zarar gelmemesi. Biz avantajlı görünüyoruz ama hak eden kazansın. Derbi ve lig kazasız belasız sona ersin" diye konuştu. 
   
   'Statlar verilebilir' 
   BAKAN Şahin ise stat mülkiyetlerinin kulüplere verilmesine sıcak baktıklarını ifade etti. Yıldırım ile Federasyon Kanunu hakkında görüş alışverişinde bulunduklarını da vurgulayan Şahin, "Kulüplerimiz kullandıkları statların mülkiyetini almak istiyor. Hükümet olarak buna olumlu bakıyoruz. Bununla ilgili yasal değişikliğe ihtiyaç olduğunu sanmıyorum. Yalnız Danıştay'dan görüş alınabilir" dedi. 
   
   'Teşvik dolaylı şike' 
   TEŞVİK priminin dolaylı şike olduğunu vurgulayan Başbakan Yardımcısı Mehmet Ali Şahin, "Çok çirkin. Ben her zaman Türkiye'yi Avrupa'da en iyi kim temsil edecekse o şampiyon olsun diyorum" ifadesini kullandı. Şahin, "Bu noktaya en yakın takım Fenerbahçe. Şampiyonluk için daha avantajlı görünüyor" yorumunu da yaptı. 
   
   Operatör Daum    Fenerbahçe Teknik Direktörü, ligde 4 operasyona daha gireceklerini söyledi, "Cerrah bu ameliyatları iyi yapamazsa hasta ölür" ifadesini kullandı 
   YUSUF DURSUN 

   Psikolojik hazırlık 
   FENERBAHÇE Teknik Direktörü Christoph Daum, Beşiktaş derbisi konusunda futbolcularını psikolojik olarak hazırlıyor. Oyuncularıyla bire bir konuşan Alman teknik adam ligin en zor maçına çıkacaklarını belirtti. Her şeyin kendi ellerinde olduğunu vurgulayan Daum, "Biz bu işi başardık, bundan sonra da başarırız diyerek İnönü'ye gidersek ipi göğüsleriz" dedi. 
   
   Formula benzetmesi 
   ŞAMPİYONLUĞUN h l kendi ellerinde olduğunu söyleyen Fenerbahçe çalıştırıcısı ilginç benzetmelerde bulundu. Daum şunları şöyledi "4 operasyona daha gireceğiz. Eğer cerrah bu ameliyatları iyi yapamazsa, hasta ölür. Formula yarışında gazını frenini iyi ayarlayamazsan, virajı dönerken duvara çarparsın ve yarıştan koparsın." 
   
   Yönetim tam kadro    BAŞKAN Aziz Yıldırım ve yönetimi, Beşiktaş maçında tam kadro İnönü Stadı'nda olacak. Burada futbolcularını yalnız bırakmayacak olan Sarı- Lacivertli idarecilerin, bin 200 olarak belirlenen taraftar sayısının da artırılması için ricada bulunacakları öğrenildi. Siyah - Beyazlı yönetimden olumsuz yanıt gelmesi durumunda ise itiraz edilmeyecek. 
   
   Serkan çıkmazı    FENERBAHÇE ile Gençlerbirliği arasında Serkan için yapılan pazarlık çıkmaza girdi. İlhan Cavcav'ın 4 milyon dolar istediği oyuncu için 2 milyon doları gözden çıkaran Sarı - Lacivertli kulüp, dün yapılan temaslarda daha fazla para veremeyeceğini Başkent ekibine bildirdi. Serkan'ı 3.5 milyon dolar civarında bir bedele bırakmayı göze alan Gençlerbirliği de geri adım atmayınca bu transferin gerçekleşme ihtimali oldukça azaldı. Fenerbahçe Başkanı Aziz Yıldırım ise taraflar arasında fiyat farkının büyük olduğunu açıkladı. 
   
   Aydınlar jest yaptı    FENERBAHÇE'NİN yeni kondisyon merkezi, Samandıra Tesisleri'nde hizmete girdi. Eski yönetici ve Acıbadem Hastaneleri Sağlık Grubu Yönetim Kurulu Başkanı Mehmet Ali Aydınlar tarafından yaptırılan merkez, Sarı - Lacivertli sporcuların kullanımına açıldı. 
   
   
</TEXT>
</DOC>
