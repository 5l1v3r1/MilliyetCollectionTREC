<DOC>
<DOCNO> 218846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/guncel/gun20.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Çocuklara çarşaf sarık, cüppe dersi 
   Konya İl Jandarma Komutanlığı ekipleri, "Kara ses" olarak tanınan Cemalettin Kaplan'ın oğlu Metin Kaplan'ın yönettiği İslami Cemaat ve Cemiyetleri Birliği İCCB Örgütü'ne ait iki ayrı eğitim evine baskın düzenledi. Örgütün Konya sorumlusu olduğu öğrenilen, Diyanet'ten emekli imam Hüseyin Sarı ile yardımcısı Nazif Erdoğan'ın da aralarında bulunduğu 10 kişi gözaltına alındı. Selçuklu ve Meram ilçelerindeki evlerde eğitim gören 9 çocuk da jandarma merkezine götürüldü. Evlerde kız ve erkek çocukları için dikilmiş siyah çarşaf ya da sarık ve cüppeler bulundu. 10 - 14 yaşlarındaki çocuklara ilk ders olarak çarşaf, cüppe ve sarık giyme adabının öğretildiği belirtildi. 
   
   'Kadın katliamına son' protestosu 
   Bakırköy Devlet Hastanesi önünde toplanan bir grup kadın, Güldünya Tören'in, "töre" için öldürülmesini protesto etti. Kadınlar, acil servis önüne öğle saatlerinde alkış ve slogan atarak geldi. Şiddete Karşı Kadınlar Platformu adına açıklama yapan Züleyha Gülüm, namus cinayetlerinde ağırlaştırılmış cezaların bir an önce yasalaştırılması gerektiğini söyledi. Grup, "Kadın katliamına son", "Katilller bulunsun hesap sorulsun" diye slogan atarak dağıldı. 
   
   'Biri vücudumu değiştiriyor...' 
   İtalya'da birkaç hafta önce yayınlanmaya başlanan 'Neşter Kimse mükemmel değildir' adlı programda, vücudunun herhangi bir bölümünü değiştirmek isteyenler, kameraların karşısında estetik ameliyat oluyorlar. 
   İtalya Başbakanı Silvio Berlusconi'nin sahibi olduğu Italia 1 kanalında yayınlanan program, İtalyanları hem şoke etti, hem de milyonlarca kişiyi ekran başına topladı. Bir saatlik programda her hafta dört kişinin ameliyatı yer alıyor. Programın formatı gereği, silikon taktırarak göğüs büyütme, kalça bölgesinden yağ aldırma, burun düzelttirme gibi estetik ameliyatları, neşterin vücuda vurulduğu andan başlayarak tüm ayrıntılarıyla gösteriliyor. 
   
   
</TEXT>
</DOC>
