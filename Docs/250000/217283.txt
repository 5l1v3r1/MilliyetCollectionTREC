<DOC>
<DOCNO> 217283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/dunya/dun05.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

   
   Başkan seçiyoruz, rahip değil    Beyaz Saray'da stajyer olarak çalıştığı sırada dönemin ABD Başkanı Bill Clinton'la yaşadığı seks skandalıyla adını duyuran Monica Lewinsky, basında Demokratik Parti'nin aday adayı John Kerry'yle yasak ilişki yaşadığı iddiaları çıkan gazeteci Alex Polier'e "empati duyduğunu" söyledi. 
   Lewinsky, ITV kanalına yaptığı açıklamada, bu söylentilerin Polier ve ailesinin özel hayatına zarar verdiğini söyleyerek, "İddialar gerçek olsa da kimseyi ilgilendirmez. Başkan seçiyoruz, rahip değil" dedi. 
   
   Demokrat oyları yine bölecek    ABD'de bir önceki başkanlık seçiminde Demokratik Parti'nin oylarını bölen solcu politikacı Ralph Nader, bu yılki başkanlık seçimine de bağımsız aday olarak katılacağını açıkladı. 
   Cumhuriyetçi Parti'li Başkan George W. Bush'u yenebilecek güçte bir aday çıkarmaya çalışan Demokratik Partililer, Nader yüzünden yarışı kazanma şanslarının azalacağından endişe ediyor. 2000 yılı başkanlık seçiminde Yeşiller Partisi'nden aday olan Nader, ülke genelinde oyların yüzde 2.7'sini alarak, Demokratik Parti başkan adayı Al Gore'un oylarını bölmüştü. 
   
   
   
</TEXT>
</DOC>
