<DOC>
<DOCNO> 230518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/spor/spo01.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfke ve suçlama 
</HEADLINE>
<TEXT>

   Beşiktaşlı futbolcular, penaltılarını vermediği gerekçesiyle hakem Demirlek'in üzerine yürüdü. Bir grup taraftar ise maç sonrasında Gençlerbirliği kafilesinin otobüsünü taşladı 
      
   Otobüs taşlandı 
   BEŞİKTAŞLI futbolcular, kaybedilen iki puanın faturasını hakem Bülent Demirlek'e çıkardı. İki penaltılarının verilmediğini iddia eden Siyah - Beyazlılar, bitiş düdüğünün ardından hakemin üzerine yürüdü. Özellikle Zago, Pancu ile Sergen'in Demirlek'e büyük tepki gösterdikleri dikkat çekti. Stat çıkışında ise bazı taraftarlar, Gençlerbirliği otobüsünü taşladı, aracın camları kırıldı. 
   
   'Hakemliği bilmiyor' 
   MAÇ sonrasında hakeme ağzına geleni söylediğini itiraf eden Sergen ise, "Benim penaltı pozisyonum yoktu, çünkü penaltıydı" ifadesini kullandı. Saha içindeki olaylar sırasında tansiyonu düşürmeye çalışan Beşiktaş Menajeri Sinan Engin ise daha sonra hakem Bülent Demirlek için ilginç ifadeler kullandı. Engin, "Demirlek aslında art niyetli bir çocuk değil. Sadece hakemliği bilmiyor" diye konuştu. 
   
   Yıldırım'a çattı 
   HAKEMLER konusunda en ilginç tepki ise Ahmet Yıldırım'dan geldi. Fenerbahçe Başkanı Aziz Yıldırım'ın hafta içindeki açıklamalarına göndermede bulunan Siyah - Beyazlı futbolcu, "Aziz Yıldırım'ı tebrik ediyoruz. Hakemleri bu kadar etkileyebilir" ifadesini kullandı. İkinci golde kaleci Cordoba ile anlaşmazlığa düşen Ahmet, o pozisyonda Kolombiyalı file bekçisinin kendisine seslendiğini belirtti. 
   
   Sıkı markaj    LUCESCU, Feyyaz Uçar ve Gençlerbirliği'nin golcüsü Mustafa Özkan dünkü maçtan önce uzun süren bir görüşme yaptı. Bilindiği gibi Rumen hoca, başarılı futbolcunun alınmasını çok istiyordu. 
   
   Ümit'ten itiraf    GENÇLERBİRLİĞİ'NİN tecrübeli ismi Ümit Bozkurt, ceza sahası içinde Sergen ile girdiği ikili mücadelede rakibini çektiğini itiraf etti. Ümit, "İkili mücadele sırasında bir müdahalem oldu. Sergen'i biraz çektim. Eğer yapmasaydım, pozisyonu devam ettirebilir miydi bilemiyorum" dedi. 
   
   Prim 400 milyar lira    GENÇLERBİRLİĞİ Teknik Direktörü Ersun Yanal, maç öncesinde Lucescu'ya, "Sizi çok beğeniyor ve saygı duyuyorum" diyerek jest yaptı. Galibiyeti kaçıran tarafın kendileri olduğunu söyleyen Ersun hoca, "Hakemler futbolun ayrıntısı. Hakemler değil, sahadaki iki takım konuşulmalı" yorumunu yaptı. Başkent ekibinin futbolcularının, bu beraberlik nedeniyle 400 milyar lira prim alacağı öğrenildi. 
   
   
</TEXT>
</DOC>
