<DOC>
<DOCNO> 237907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur05.html </URL>
<DATE> 2004/05/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Buz pateni salonundaki trilyonluk ihmale dava .. 
</HEADLINE>
<TEXT>

     Ankara Cumhuriyet Başsavcılığı, Silivrikapı Buz Pateni Salonu'nun yaklaşık 2 trilyon liralık soğutma gruplarını çürümeye terk ederek görevlerini ihmal ettikleri iddiasıyla, dönemin Başbakanlık Gençlik ve Spor Genel Müdürlüğü Tesisler Daire Başkanı Turgut Selçuk'un da aralarında bulunduğu 3 kişi hakkında dava açtı. 
     Cumhuriyet Savcısı Fethi Şimşek tarafından Nöbetçi Asliye Ceza Mahkemesi'ne açılan davanın iddianamesinde, Silivrikapı Buz Pateni Salonu İstanbul soğutma grupları ile ilgili ihalenin 24 Aralık 2002 tarihinde yapıldığı belirtildi. 
     Dönemin Başbakanlık Gençlik ve Spor Genel Müdürlüğü Tesisler Daire Başkanı Turgut Selçuk'un, teknik ve ihale konularında ihtisas sahibi bir dairenin başında bulunan sorumlu bir yönetici olarak, ihale öncesinde bizzat salonu görmesi ya da emrindeki teknik personele inceletmesi gerekirken, bunun yapılmadığı öne sürülen iddianamede, bunun sonucu olarak 1998-2001 yılları arasındaki imalat hatalarına müdahale edemediği savunuldu. 
     İddianamede, teknik komisyonun, 1998-2001 yıllarında yapılan imalat hatalarına ilişkin rapor sunduğu, ancak Selçuk'un ihtisas dairesinin en üst sorumlusu olarak konuyu ilgili birimlere intikal ettirmediği ileri sürüldü. Selçuk'un raporu ilgili birimlere intikal ettirmemesi nedeniyle piste boru döşenip soğutma gruplarının monte edilemediği anlatılan iddianamede, ''Böylece yaklaşık 2 trilyonluk soğutma grubunun en az 3 yıllığına çürümeye terk edilmesiyle kamu kaynaklarının etkin ve verimli şekilde kullanılması ilkesine aykırı hareket edilmiştir'' denildi. 
     İddianamede, Selçuk ile dönemin Tesisler Daire Başkanlığı'nda Şube Müdürü olan Hüseyin Tosunoğlu'nun işi aceleye getirerek uygulanması mümkün olmayan şartname düzenledikleri de kaydetti. 
     İddianamede, Selçuk, Tosunoğlu ve Tesisler Daire Başkanlığı'nda makine mühendisi olan Ömer Yiğit'in, idari şartname ve sözleşmede, işin 31 Aralık 2002 tarihine kadar geçici kabule hazır hale getirilmesi, aksi takdirde ceza uygulanacağı hükmü bulunmasına rağmen, 7 günde bitmesi gereken iş için verilen 16 haftalık teslim süresi olan teklifi kabul ettikleri, bu durumun diğer ihale adayları açısından haksız rekabete yol açtığı belirtildi. 
     İddianamede, sanıkların görevlerini ihmal ettikleri, bu nedenle Türk Ceza Kanunu 230 1. maddesi uyarınca 3'ER aydan 1'er yıla kadar hapis cezalarına mahkum edilmeleri istendi. 
     
</TEXT>
</DOC>
