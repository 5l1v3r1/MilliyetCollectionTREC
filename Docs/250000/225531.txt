<DOC>
<DOCNO> 225531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy21.html </URL>
<DATE> 2004/03/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Emine Erdoğan, İstanbullular'a seslendi 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan'ın eşi Emine Erdoğan, ''28 Mart günü vereceğiniz oylarla inşallah İstanbulumuz, ekonomisiyle, şehirciliğiyle, turizmiyle yıllar süren hizmet geleneğine yeni bir sayfa daha ekleyecektir'' dedi. 
     AK Parti İstanbul İl Kadın Kolları tarafından Mydonose Showland'de düzenlenen ''Sibel Can Konseri'' öncesi bir konuşma yapan Emine Erdoğan, İstanbul'un küçük bir Türkiye olarak bilindiğini hatırlattı. 
     ''Bugün burada İstanbul'u yarınlarına taşıyacak olan yeni bir hizmet döneminin ilk adımlarını atarken, aslında Türkiye'nin adil ve kalkınmış geleceğine de bir adım yaklaşmış oluyorsunuz'' diyen Emine Erdoğan, bir anne olarak Türkiye'nin önünde açılan yeni ufuklara gururla, umutla ve mutlulukla baktığını söyledi. 
     Emine Erdoğan, bir İstanbullu olarak da yedi tepeli muazzam şehri bekleyen aydınlık geleceğin heyecanını yüreğinde hissettiğini vurguladı. 
     ''Artık meydanlarda sıkıntılarını, isyanını, ıstırabını haykıran bir topluluğun parçaları olmadıklarını'' ifade eden Emine Erdoğan, ''Biz bugün artık bu meydanları, geleceğin umutlarını ve büyük Türkiye hayalinin coşkusunu paylaşmak için dolduruyoruz. Krizlerin pençesine düşmüş ekonomimizin yeniden ayağa kalktığı, 7'den 70'ye bütün vatandaşlarımızın geleceğe dair hayaller kurmaya başladığı bu güzel günlerin hepimiz kıymetini bilmeliyiz'' dedi. 
     
     ''İSTANBUL'U AYAĞA KALDIRIRSAK...'' 
     Emine Erdoğan, İstanbul'un Türkiye'nin gözbebeği ve medeniyetimizin can damarı olduğunu anlatarak, şunları kaydetti 
     ''İstanbul'u ayağa kaldırırsak, bir uçtan bir uca bu güzel ülkeyi ayağa kaldırmış oluruz. Bu yüzdendir ki, her İstanbullu gibi ben de bu büyük emanetin ehil ellere teslim edilmesini istiyorum. 28 Mart günü vereceğiniz oylarla inşallah İstanbulumuz, ekonomisiyle, şehirciliğiyle, turizmiyle yıllar süren hizmet geleneğine yeni bir sayfa daha ekleyecektir. 
     İstanbullular olarak bizim bir sorumluluğumuz var. Yaşadığımız şehrin dünyanın en güzel şehri olmasının yanında, en gelişmiş şehri olması için de gayret göstermektir. Bunun yolu da bu şehrin anahtarını, bu şehrin dilinden anlayan, ruhunu kavrayan, taşıdığı zengin atmosferi hisseden bir başkana vermektir. İnanıyorum ki Kadir Topbaş, böyle bir başkan olacaktır.'' Emine Erdoğan, etkinliğe katılan AK Parti'nin İstanbul Büyükşehir Belediye Başkan adayı Kadir Topbaş'tan bazı sözler almak istediğini de söyleyerek, şöyle dedi 
     ''Kendisinden, sizlerin huzurunuzda 'daha gelişmiş, daha düzenli, eksikleri giderilmiş, yaşadığımız çağa yakışan bir İstanbul' sözü almak istiyorum. Ayrıca kadınlarımızın ve çocuklarımızın gönül rahatlığıyla dolaşabileceği, aydınlık, yeşil ve estetik bir İstanbul için bugüne kadar yapılanları da aşacak bir gayret ortaya koymasıdır.'' 
     
     ''AK ELLER YÖNETİMİNDE MEDENİYET DALGASI'' 
     ''AK eller yönetiminde hem güzel İstanbul'un, hem de hepsi birbirinden değerli diğer şehirlerin yeni bir medeniyet dalgası yakalayacağını'' kaydeden Emine Erdoğan, sözlerini şöyle tamamladı 
     ''Şehirlerimizi, el ele vererek, bu çağa yakışan, geçmişine yakışan ve bu ülkenin engin gönüllü insanlarına yakışan bir yapıya kavuşturmak için çalışmalıyız. Türkiye'nin önemli bir kavşağı alnının akıyla döndüğü şu çok özel dönemde, şehirlerimizi bu insani ve medeni seviyeye getirmek, her birimizin, ama en çok da yerel yönetimlerimizin görevidir. Oylarınızla İstanbul'un geleceğine dün nasıl sahip çıkmışsanız, yarın da öyle sahip çıkınız. 28 Mart günü hepinizi bu bilinçle sandığa koşmaya ve oyunuzu İstanbul için bu güzel şehrin aydınlık geleceği için vermeye çağırıyorum.'' 
     
     DİĞER KONUŞMALAR 
     AK Parti'nin İstanbul Büyükşehir Belediye Başkan adayı Topbaş da, önümüzdeki seçimlerin yerel yönetimlerde bir kırılma noktası olacağını söyledi. 
     Topbaş, 28 Mart'ta merkezi ve yerel yönetimin birleştirilmesi işini vatandaşların gerçekleştireceğini, bunun da Türkiye için tarihi bir değişim olacağını kaydetti. AK Parti İstanbul İl Başkanı Mehmet Müezzinoğlu da, sandıklardan çıkacak her bir fazla oyun, oy oranındaki her bir puanlık artışın Ankara'da Başbakan Recep Tayyip Erdoğan'ın duruşuna farklı bir anlam yükleyeceğini bildirdi. 
     Konuşmaların ardından, şarkıcı Sibel Can sevilen eserleri seslendirdi. Konsere katılanlar da şarkılara eşlik etti. 
     Konsere, Devlet Bakanı Güldal Akşit ile çok sayıda kadın katıldı. 
     
</TEXT>
</DOC>
