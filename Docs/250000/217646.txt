<DOC>
<DOCNO> 217646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun05.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye istikrar endeksinde 11. sırada... En büyük risk ne 
</HEADLINE>
<TEXT>

     Merkezi New York'ta bulunan Avrasya Grubu Eurasia Group tarafından yayınlanan İstikrar Endeksi'nde Türkiye, 24 ülke arasında 60 puanla 11. sırada yer aldı. 
     En düşük puanın 30, en yüksek puanın 90 olduğu endekste Güney Kore birinci durumda bulunuyor. Onu sırasıyla Macaristan, Polonya, Meksika, Bulgaristan ve Tayland izliyor. 
     İstikrar açısından Türkiye'nin önünde yer alan ülkeler arasında ise Güney Afrika, Hindistan, Çin ve Brezilya var. 
     Avrasya Grubu'na göre, ortalama 60 puana sahip olan Türkiye'de hükümet 71, toplum 68, güvenlik 59, ekonomi ise 41 puan aldı. 
     
     RİSKLER 
     Raporun riskler bölümünde ''hükümetin, asgari ücrete enflasyon oranının üzerinde zam yapması ve emekli aylıklarını arttırmasının bütçeye 2.7 milyar dolarlık yük getirdiğine'' dikkat çekildi ve ''bunun 2004 bütçesinin IMF hedeflerinden şaşabileceği endişesini yarattığı'' öne sürüldü. 
     ''Kıbrıs müzakerelerinin öngörüldüğü şekilde 1 Mayıs'tan önce anlaşmayla sonuçlanması olasılığının az olduğu'' kaydedilen raporda, ''Türkiye'nin kuzey Irak'taki durumdan kaygı duyduğu, ancak AB ve ABD'nin muhalefeti nedeniyle askeri müdahalede bulunmasının mümkün görülmediği'' görüşü de yer aldı. 
     
     ÖZELLEŞTİRME 
     Raporda, Tüpraş hisselerinin yüzde 66'sının 1.3 milyar dolar karşılığında özelleştirilmesinin ''olumlu bir gelişme'' olduğu belirtildi. 
     Tüpraş hisselerinin yüzde 66'sı Zorlu Holding ile Rus Tadneft firmasının kolu Efremov-Kautschuk şirketi tarafından satın alınmıştı. 
     Söz konusu özelleştirme, Türkiye'nin son 3 yıldaki ''en büyük özelleştirme'' etkinliği oluyor. 
     Avrasya Grubu raporunda AK Parti hükümetinin 2004 yılı içinde özelleştirmeden 3 milyar dolar gelir beklediği de kaydedildi. 
     
</TEXT>
</DOC>
