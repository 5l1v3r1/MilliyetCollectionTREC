<DOC>
<DOCNO> 208401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur02.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, Swissotel işgalcilerinin beraat kararını onadı 
</HEADLINE>
<TEXT>

     Yargıtay 8. Ceza Dairesi, Rusya'nın Çeçenistan'a yönelik müdahalesini protesto gerekçesiyle işgal ettikleri Swissotel'deki müşterileri 12 saat rehin tuttuktan sonra teslim olan ve aralarında Muhammet Emin Tokcan'ın da bulunduğu 13 sanığa verilen 3 yıl 10 ay 20 gün ile 11 yıl 10 ay 6 gün arasında değişen hapis cezalarını onadı. 
     AA muhabirinin aldığı bilgiye göre, Yargıtay 8. Ceza Dairesi, İstanbul 1. Ağır Ceza Mahkemesi'nin 13 kişi hakkında verdiği kararın sanık avukatları ve Cumhuriyet Savcılığı'nın temyiz istemini sonuçlandırdı. 
     Yargıtay 8. Ceza Dairesi kararında, sanık Ali Tokcan hakkında 6136 Sayılı Ateşli Silahlar Hakkında Yasa'ya aykırılık suçundan zamanaşımı süresi içinde kamu davası açılmasının olanaklı olduğu bildirildi. 
     Daire, ''hürriyeti tahdit'' ve ''meskun mahalde ateş etmek'' suçundan Muhammet Emin Tokcan'a verilen 11 yıl 10 ay 6 gün, Emin Taş'a verilen 8 yıl 20 gün, Ramazan Karabulut, Yüksek Özdemir, Ali Tokcan, Hayri Kadı, Yalçın Şahin, Bahri Demir, Atilla Kivik, Bünyamin Kivik, Hayati Ak, Mehmet Yapıcı ve Serdal Seferoğlu'nu verilen 3 yıl 10 ay 20'şer gün hapis cezalarını onadı. 
     Tüm sanıkların ''cürüm işlemek için teşekkül oluşturmak'' suçundan verilen beraat kararları ise usul ve yasaya uygun bulunarak onandı. 
     
     ''SİLAHLAR ÇEÇENİSTAN'DAN'' 
     Sanık Muhammet Emin Tokcan'ın olayda kullanılan 2 kaleşnikof tüfeği 1993 yılında gittiği Çeçenistan'dan dönerken yurda soktuğu belirtilen kararda şöyle denildi 
     ''Buna göre Tokcan hakkında 6136 sayılı yasanın 'kaçak ateşli silahlarla bunlara ait mermileri ülkeye sokma' suçunu düzenleyen 12 1-4. maddesinin uygulanması gerekirken aynı yasanın 'kaçak ateşli silahlarla bunlara ait mermileri satın alma' suçunu düzenleyen 13 2. maddesine göre hüküm kurulması ve kabule göre de, Tokcan'ın taşıdığı silah sayısı dikkate alınarak alt sınırdan uzaklaşılmak suretiyle ceza verilmesi gerekirken, alt sınırdan ceza tayiniyle yetinilmesi, özgürlüğü daraltma suçunun mağdur sayısı kadar oluşacağı gözetilmeden TCK'nın 80. maddesiyle uygulama yapılarak tüm sanıklara eksik ceza tayini karşı temyiz bulunmadığından bozma nedeni yapılmamıştır.'' Daire, sanıklara verilen para cezalarına ilişkin kısmı da yasada yapılan değişiklik doğrultusunda düzelterek onadı. 
     
</TEXT>
</DOC>
