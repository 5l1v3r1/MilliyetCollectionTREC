<DOC>
<DOCNO> 228789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/dunya/adun.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yeni baş belası 
</HEADLINE>
<TEXT>

   Iraklı radikal Şii lider Mukteda el Sadr, kendisini destekleyen on binlerce Şii'yi ABD işgal yönetimine karşı ayaklandırdı. ABD'nin sivil yöneticisi Bremer, El Sadr'ı 'haydut' olarak nitelendirdi 
      DIŞ HABERLER SERVİSİ 

   
   İşgale karşı çıkan Şii lider Mukteda el Sadr, Irak'taki Amerikan güçleri için yeni çıban başı oldu. 
   Sadr'a bağlı "Mehdi Ordusu" militanlarıyla koalisyon askerleri arasında, önceki gün ve dün çıkan çatışmalarda Bağdat, Necef, Nasiriye, Amara, Kerbela ve Basra'da 8'i Amerikan askeri, 59 kişi öldü, yüzlerce kişi yaralandı. 
   Amerikalı yönetici Paul Bremer, Sadr'ı "haydut" olarak nitelerken olayların Saddam'ın devrilmesinden sonra yaşanan yağma ve kaosa benzer bir durum yarattığı ve Sünnilerin ardından Şiilerin de ABD'ye karşı cephe açması riskini taşıdığı ifade edildi. 
   Irak'taki koalisyon güçlerinin sözcüsü Dan Senor, Şii imam Abdülmecit el Koey'in öldürülmesiyle ilgili olarak Sadr hakkında birkaç ay önce Iraklı bir h kim tarafından tutuklama emri çıkarıldığını açıkladı. Senor'ın açıklamasının hemen ardından Sadr'ın bir yardımcısı ise Şii liderin asla yakalanmayacağını söyledi. 
   ABD'ye karşı yaygın bir isyan niteliğindeki olaylar, Sadr'ın yardımcısı Mustafa el Yakubi'nin geçen yıl öldürülen Koey cinayetine karıştığı gerekçesiyle tutuklanması üzerine önceki gün Bağdat'ın Sadr mahallesinde patlak verdi. ABD askerleri tarafından kapatılan Havza gazetesinin yayınlanmasını isteyen Sadr yanlıları, dün de Şula semtinde ABD askerleri ile karşı karşıya geldi. 
   
   Vilayeti ele geçirdiler 
   Önceki gece Sadr'da 3 polis karakolunu işgal eden militanlar bu kez bir Amerikan zırhlı aracını ateşe verdi. Bunun üzerine 2 Apaçi helikopteri militanlar üzerine ateş açtı. Olaylar tankların gelmesi üzerine sona erdi. 
   Sadr yanlıları Güneydeki Basra'da vilayet binasını da ele geçirdi. Silahlı militanlar binanın çatısına çıkarak nöbet tutmaya başladı. Binaya yeşil bayrak çekildi. 
   Kerbela, Necef, Amara ve Nasiriye'de gösteriler yapan Şiilerle koalisyon güçleri arasında çatışmalar çıktı. Necef'teki çatışmada 1 El Salvador askeri öldü. Sadr milislerinin Kufe'deki kutsal mek nları denetim altına aldıkları belirtildi. Koalisyon yetkilileri olaylar nedeniyle Bağdat - Ürdün karayolunu kapattı. 
   
   Çekilme garantisi istedi 
   Irak'taki Amerikalı sivil yönetici Paul Bremer, Şii lider Mukteda el Sadr'ın, ülkenin güvenliğini tehdit eden bir "haydut" olduğunu söyledi. Bremer tarafından "haydut" olarak nitelendirilmekten gurur duyduğunu söyleyen Mukteda el Sadr ise koalisyon askerlerinin Irak'tan çekilmesi konusunda güvence istedi. 
   El Sadr'ın açıklamasında, "Koalisyon güçlerinin silah, para ve malzeme üstünlüğünün Şiilerin azim ve kararını kıramayacağı" belirtilerek "Ölüm ve şehadet bizim günlük tayınımız, Allah'ın takdiridir" denildi. Sadr'ın Necef'teki Kufe Camii'nde oturma eylemi yaptığı bildiriliyor. 
   
   Felluce kuşatıldı 
   Felluce'de de durum çok gergindi. Amerikan askerleri geçen hafta 4 Amerikalı sivilin otomobilleri içinde yakıldığı kenti kuşatarak giriş çıkışları kontrol altına aldı. Amerikan birliklerinin büyük bir operasyona hazırlandığı bildirildi. 
   
      Genç, radikal ve çok deneyimsiz    Irak'ta 1999'da suikasta kurban giden Şii lider Muhammed Sadık Sadr'ın en küçük oğlu olan Mukteda el Sadr 30 , Irak'taki işgale karşı çıkıyor. Sadr yandaşları daha önce de zaman zaman ABD karşıtı gösteriler düzenlemişti, ancak ilk kez gösteriler bu çapta çatışmalara yol açtı. Mukteda el Sadr, ılımlı olarak tanınan Şii lider Büyük Ayetullah Ali Sistani'nin aksine, Şii liderlerin Irak'ın siyasi geleceğinde aktif rol oynamasını istiyor. Ancak Şiiler içinde çok fazla taraftarı yok. Çünkü çok genç, çok deneyimsiz ve aşırı radikal olarak görülüyor. Daha çok, gençler ve en yoksul Şii kesim tarafından destekleniyor. Siyasi programı bilinmiyor. Ancak kendisine bağlı birkaç bin kişilik Mehdi Ordusu adlı silahlı bir gücü var. Geçen ay ABD'nin atadığı Geçici Yönetim Konseyi'nin otoritesini tanımadığını ilan etmiş ve rakip bir yönetim organı oluşturulmasını istemişti. Gençliği nedeniyle öteki Şii din adamları arasında çok fazla prestiji yok. 
   
   
   
</TEXT>
</DOC>
