<DOC>
<DOCNO> 222353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/spor/ygokce.html </URL>
<DATE> 2004/03/15/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kartal'ın uyanışı 
</HEADLINE>
<TEXT>

   
   Cezalarla, hayal kırıklıklarıyla dolu bir sürecin ardından nihayet kendi stadına dönüp, kendi taraftarıyla buluşan Beşiktaş, kaybettiği puanların öfkesiyle müthiş agresif, tempolu bir giriş yaptı maça. Gerçekten arzulu, hırslı ve çabuktular. Hepsi gol atmaya, gol üretmeye şartlanmıştı. Savunmada Zago'dan orta alanda Giunti'ye, sağ kanatta görev üstlenen Tayfur'dan ileri uçta oynayan Ahmed Hassan ve Sinan'a kadar. Tabii ki, Sergen de bunlara katılıyordu. 
   Beşiktaş hırsla, şevkle gol ararken ligde yaşama motivasyonu şampiyonluk motivasyonunun üstüne çıktı. Elazığspor, Beşiktaş'ın hücumda kaybettiği toplarla yakaladığı kontrataklardan iki gol üretti. Biri frikikten Debnar ile öteki de penaltı tartışmalarının doğurduğu pozisyonda Yunus'la. Özellikle ikinci golde Yunus'un vuruşu öncesi Beşiktaş ceza alanı içindeki karambolde kaleci Ramazan'ın da dahil olduğu çatışma içinde Serdar Tatlı'nın penaltı kararı verebileceği görüntüler oluştu. Ancak Tatlı pozisyonun devamını bekledi. Yunus da klasına yakışır biçimde hiçbir beklentiye girmeden işini yaptı, golünü attı. 
   Bunlar futbolun gerçeği. Futbol iki takımla oynanıyor. İki takımın da kazanma amacı var. Sahadaki mücadeleye saygı duymalı, iki tarafı da dikkate almalıyız. Elazığspor'un direniş gösterisi gerçekten tempo ve heyecan kattı maça. Ne var ki, Beşiktaşlı futbolcular da olağanüstü bir çaba sarfederek mücadeleyi asla bırakmayacaklarını belli ettiler. Zago'nun, Ahmet Yıldırım'ın, Giunti'nin, Tayfur ve İbrahim'in oyuna tempo katan anlayışları bu çaba ve emeklerin bir kanıtıydı. Lucescu, ileri ikilide Sinan ve Ahmed Hassan ile oyuna başlarken, Adrian Ilie'yi kenarda bırakmıştı. Bizce bu eksiklikti. Pancu ve Cordaba'nın cezalı olduğu bir haftada Ilie'yi ilk on birde sahaya sürmemesini, 32. dakikaya kadar beklemesini anlayamadık. Beşiktaş kaptanı Tayfur, hayal kırıklığı ile kabusa dönebilecek bir maçı, arkadaşlarının emek ve çabalarını kurtaran adam oldu. Attığı ilk gol Beşiktaş taraftarının ve takım arkadaşlarının maçı şevkle ve inançla sürdürmesini sağladı. Ilie'nin girişinden sonra Beşiktaş hücumda daha dengeli ve etkili pozisyon almaya başladı. İşte Sergen'in beraberliği getiren golü. Sonra Ilie'nin sayısı. İkinci yarıda da bu olumlu futbol Ahmed Hassan'ın golleriyle yeşerdi, çiçeklendi. Arada Yunus'un, Ahmet Yıldırım - Ramazan anlaşmazlığından kaptığı topla attığı gol de var. Beşiktaş yoğunlukla hücum oynarken zaman zaman savunmada kontrolü kaybediyor. Kaptırdığı toplardan oluşabilecek kontralara özen göstermiyor. Ilie, Ahmed Hassan ve dünkü Sergen bu zaafın dışına çıkabilecek kapasitede futbol oynayarak, skor üreterek Beşiktaş'ı eski günlerin sıcaklığına taşıyordu. Bu Beşiktaş dün gösterdi ki, yarışı sonuna kadar kovalayacak, asla bırakmayacak. Yeter ki Lucescu, Ilie ve Ahmed Hassan'ı uygun biçimde kullanabilsin. 
   Elazığspor gerçekten birinci lige layık, centilmence futbol oynadı. Asla yenilgiye razı olmadı. Ancak Beşiktaş'ın hırsına ve arzusuna yetişemedi. Hakem Serdar Tatlı da kararlarıyla topu oyunda tutmak istedi. Yaptığı ufak tefek hatalar klasını silmeye yetmedi. 
   
      
   
</TEXT>
</DOC>
