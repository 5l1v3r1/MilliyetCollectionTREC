<DOC>
<DOCNO> 200729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/ekonomi/aeko.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturmaya 'belirgin yolsuzluk emaresi' şartı 
</HEADLINE>
<TEXT>

   Kamu mali yönetim tasarısında, Maliye müfettişlerinin, araştırma ve soruşturma yapması, 'belirgin bir yolsuzluk emaresinin ortaya çıkması'na bağlandı 
      AHMET ERHAN ÇELİK Ankara 
   
   Hükümetin müfettişlik kurumunu ve Maliye'nin harcama yapan bütün kuruluşlar üzerindeki teftiş yetkisini aşama aşama ortadan kaldırmayı öngören yasal düzenleme serisi 'kamu mali yönetim kanun tasarısı'yla açıklık kazandı. 
   Meclis Plan ve Bütçe Komisyonu'nun görüşerek geçen hafta sonunda genel kurula sevk ettiği tasarıda devletteki denetim iç - dış ve teftiş olarak üçe ayrılıyor. Maliye'nin vesayet denetimi teftiş yapması da engelleniyor. 
   Tasarının 75. maddesinde yapılan düzenlemeye göre maliye müfettişleri, "Mali yönetim ve kontrol sistemi tümüyle zaafa uğrarsa, belirgin yolsuzluk emaresi ortaya çıkarsa, ilgili bakanın talebi ve Başbakan'ın onayı" ile inceleme - araştırma ve soruşturma yapabilecek. Bu düzenleme genel kuruldan aynen geçerse ilgili bakan adına ve resen teftiş yapma yetkisine sahip müfettişlerin yetkileri temelden budanmış olacak. 
   Başbakanlık ve Maliye yetkililerinin verdiği bilgilere göre müfetişşilik kurumu üç aşamalı bir plan dahilinde ortadan kaldırılacak. Dar katılımlı toplantılarda ilgili bakanların açıkça dile getirdikleri plan aşamaları şöyle 
   Maliye müfettişleri isteğe bağlı olarak iç denetçi olabilecekler. İç Denetim Koordinasyon Kurulu'na bağlı çalışacak denetçileri müsteşarlar atayacak. Müfettişlerin teftiş yetkisi iç denetçi gibi kendi bakanlıklarını denetlemekle sınırlanacak.İç denetçilerin özlük hakları iyileştirilirken arada yapılacak yüksek oranlı maaş zamları müfettişler iç denetçi olmaya özendirilecek. Müfettişlik "şahsa bağlı kadro" haline gelecek.Tasarıyla Maliye Teftiş Kurulu kaldırılabilecek. 
   
   Unakıtan'a mektup 
   Müfettişlik kurumunun ortadan kaldırılacağını gören ekonomi yönetiminde daha önce müsteşarlık ya da bakanlık yapmış müfettiş kökenli isimler ise Maliye Bakanı Kemal Unakıtan'a uyarı mektupları gönderdi. 
   Aralarında Ahmet Şağar, Ertuğrul Kumcuoğlu, Tevfik Altınok, Selçuk Demiralp, Yücel Edil gibi eski müsteşarlar ile Erhan Işıl, Kemal Cantürk, İlhan Evliyaoğlu gibi bakanların bulunduğu 200'e yakın isim tarafından gönderilen mektupta teftiş kurullarının kaldırılmasının "yolsuzlukların önlenmesinde risk oluşturacağı" ve "Hazine birliği" ilkesinin ortadan kaldırılacağı savunuldu. 
   
   IMF'ye 'Mükellefle görüşün' tavsiyesi    Maliye Bakanı Unakıtan, kayıtdışı ekonomiyle ilgili incelemede bulunmak üzere Türkiye'ye gelen IMF heyetine, "Mükelleflerle yüz yüze görüşme" önerisinde bulundu. IMF heyetinin çalışmaları sonunda bir rapor hazırlanacağını ifade eden Unakıtan, "Tahmin ediyorum ayın 19'una kadar bize bir rapor sunulacak. Bunları değerlendireceğiz" dedi. Devlet Bakanı Ali Babacan ile de dün bir görüşme gerçekleştiren IMF heyetinin, Türkiye'de iki hafta kalması bekleniyor. 
   
   
</TEXT>
</DOC>
