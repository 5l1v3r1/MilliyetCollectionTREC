<DOC>
<DOCNO> 208544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun12.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'den Irak'a dönüş işareti... 
</HEADLINE>
<TEXT>

     Birleşmiş Milletler'in BM Irak'a dönüş için güvenlik şartlarını gözden geçirmek üzere bir ekibi yakında Bağdat'a göndereceği bildirildi. 
     Diplomatik kaynaklar, ABD ve Irak Geçici Hükümet Konseyi tarafından bu ülkeye dönüşü için baskı altında bulunan BM Genel Sekreteri Kofi Annan'ın Siyasi İşlerden Sorumlu Yardımcısı Kieran Prendergast'ın, ABD'nin BM nezdindeki Daimi Temsilcisi Büyükelçi John Negroponte'ye bu konuda bir mektup göndererek, Washington'ı bilgilendirdiğini belirttiler. 
     Kaynaklara göre, Prendergast mektupta, BM uluslararası personelinin Irak'a dönüşünün ülkedeki çalışma ve yaşam şartlarıyla güvenlik düzenlemelerine bağlı olduğunu belirtti. 
     Irak'ın devrik Devlet Başkanı Saddam Hüseyin'in yakalanmasından sonra ABD'nin geri dönüş için baskısını artırdığı BM Genel Sekreteri'nin Sözcüsü Fred Eckhard, söz konusu planı doğrulamaktan kaçındı. 
     Kofi Annan, 19 Ağustos'ta girişilen ve 20'den fazla kişinin öldüğü bombalı saldırıdan sonra BM personelini Irak'tan çekmişti. 
     Öte yandan, BM Güvenlik Konseyi, bugün kapalı kapılar ardında yapacağı toplantıda, Irak Planlama ve Kalkınma Bakanı Mehdi El Hafid'in konseyin gelecek pazartesi toplanması isteğini görüşecek. 
     Toplantının yapılmasına karar verilirse BM Genel Sekreteri Annan ile Irak Geçici Hükümet Konseyi ve ABD ile İngiltere işgal güçlerinin temsilcilerinin katılacağı üçlü görüşmeyle çakışacak. 
     
</TEXT>
</DOC>
