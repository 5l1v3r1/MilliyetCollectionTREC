<DOC>
<DOCNO> 245578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko16.html </URL>
<DATE> 2004/06/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Erdoğan Türkiye, bugün tek haneli enflasyon gerçeğiyle karşı karşıyadır 
</HEADLINE>
<TEXT>

     Başbakan Recep Tayyip Erdoğan, Türkiye'nin bugün 30'lu yaşlarını sürmekte olan kuşağın bile daha önce şahit olmadığı bir durumla, tek haneli enflasyon gerçeğiyle karşı karşıya olduğunu bildirdi. 
     İstanbul Sanayi Odası'nın, ''İstanbul Sanayi Forumu'' başlığıyla yapılan Meslek Komiteleri Ortak Toplantısı'nda konuşan Erdoğan, Türk sanayinin yöneticileri ve Türk sanayisine yön veren meslek kuruluşlarıyla bir arada bulunmaktan dolayı mutluluk duyduğunu söyledi. 
     Erdoğan, kötümserliği kendine hayat tarzı seçmiş olanların ortaya attığı bütün spekülasyonlara rağmen Türkiye ekonomisinden her gün umutlarını tazeleyen yeni, güzel haberler almaya devam ettiklerini belirtti. 
     DİE rakamlarına göre, Mayıs ayında kurdaki yükseliş ve petrol fiyatlarındaki artışa rağmen tüketici fiyatlarında 32 yılın en düşük enflasyon seviyesine inildiğine işaret eden Erdoğan, şunları kaydetti 
     ''Mayıs ayında toptan eşya fiyatı endeksindeki gerileme çok açık, net ortada. Aynı şekilde tüketici fiyatları endeksinde yine düşüş ortada. Açıklanan bu rakamlara göre TEFE'de yıllık enflasyon yüzde 9.56, TÜFE'de ise yüzde 8.88. Yani Türkiye bugün 30'lu yıllarını sürmekte olan kuşağın bile daha önce şahit olmadığı bir durumla, tek haneli enflasyon gerçeğiyle karşı karşıyadır. 
     Bu gelişmenin ekonomimizin gidişatı açısından son derece sevindirici olduğu sizlerin de malumudur. Ancak bence enflasyonun tek haneli rakamlara inmesinin bizim açımızdan asıl değerli olan tarafı, sembolik tarafıdır. Türkiye bugün artık 7'den 70'e bütün bireyleri ile enflasyon belasından yakasını kurtarmakta olduğuna inanır hale gelmiştir.'' 
     
     HER VATANSEVER İNSANIMIZ GİBİ 

     Bu sonucun, ekonominin dış etkilere maruz kaldığı bir dönemde ortaya çıkmış olmasının daha da büyük önem taşıdığına dikkat çeken Erdoğan, ''Artık gerek makroekonomik dengelerimizin, gerek büyüme hedeflerinden vazgeçmeden sürdürdüğümüz enflasyon mücadelesinin son derece dayanıklı bir zemine sahip olduğu açıkça görülmektedir. Bu duruma büyük önem atfediyoruz. Her vatansever insanımız gibi ben de bu durumla gerçekten bir sevincin, bir heyecanın içine giriyorum'' dedi. 
     
     İKÖ, KIBRIS TÜRK DEVLETİNİ İLAN ETME HAZIRLIĞINDA 

     Başbakan Recep Tayyip Erdoğan, İslam Konferansı Örgütü İKÖ Dışişleri Bakanları Konferansı toplantısında büyük ihtimalle KKTC'nin, Annan Planı'ndaki olduğu şekliyle Kıbrıs Türk Devleti olarak ilan edilme durumuyla karşı karşıya olduğunu açıkladı. 
     Erdoğan, İstanbul Sanayi Odası'nın, ''İstanbul Sanayi Forumu'' başlığıyla yapılan Meslek Komiteleri Ortak Toplantısı'nda yaptığı konuşmada, Türkiye'de yapılan büyük organizasyonlara dikkat çekerek, OECD toplantısının bugün sona ereceğini, Dünya Gazeteler Birliği toplantısının başarıyla yapıldığını, Eurovision'un da aynı şekilde noktalandığını hatırlattı. 
     Başbakan Erdoğan, NATO Zirvesi'nin ay sonunda yapılacağını, ardından AB ve İslam Konferansı Örgütü müşterek toplantısının da yine Türkiye'de yapılacağını anlattı. 
     İslam Konferansı Örgütü Dışişleri Bakanları Konferansı toplantısının da Türkiye'de yapılacağına işaret eden Erdoğan, ''Ve bu toplantıdan da büyük ihtimalle KKTC, Annan Planı'ndaki olduğu şekliyle Kıbrıs Türk Devleti olarak orada ilan edilme durumuyla şu anda inşallah karşı karşıya. Ön raporlar bu istikamette hazırlanmış vaziyette'' dedi. 
     
     "TELEKOM O GÜN SATILABİLSEYDİ, TÜRKİYE'NİN DIŞ BORCU ÖDENMİŞ OLACAKTI" 

     Başbakan Recep Tayyip Erdoğan, Telekom özelleştirmesi konusunda ''Telekom o gün satılabilseydi Türkiye'nin dış borcu ödenmiş olacaktı. Bugün Telekom'a acaba ne veriyorlar veya ne verirler ve Türkiye'nin borcu nerede Bunun bedelini kim ödüyor Bütün Türkiye ödüyor'' dedi. 
     İstanbul Sanayi Odası'nın, ''İstanbul Sanayi Forumu'' başlığıyla yapılan Meslek Komiteleri Ortak Toplantısı'nda konuşan Erdoğan, bir ülkenin yaşadığımız büyüklükte bir ekonomik krizden çıkması, dengelerini yerli yerine oturtması ve çok kısa bir zaman içinde bu seviyeye ulaşmasının çok az rastlanan başarılardan bir tanesi olduğunu vurguladı. 
     Erdoğan, ''Bu başarının tesadüfi olmadığını görmek istemeyen gözler de bunu er veya geç görecektir. Duymak istemeyen kulaklar da er geç duyacaktır'' dedi. 
     Tayyip Erdoğan, birbuçuk yıl gibi kısa bir sürede göstergelerinin tamamının negatife dönmüş bir ekonomiyi bugünkü başarı noktasına taşımanın öncelikle milletin ülkeyi yönetemeyen anlayışlara ''dur'' demesiyle başarıldığını söyledi. 
     
     BÜROKRATİK OLİGARŞİ 

     Türkiye'de yaşanan sorunların tamamının kökeninde bir yönetim sorunu bulunduğunu belirten Erdoğan, konuşmasını şöyle sürdürdü 
     ''Türkiye bu yönetim sorununu ne yazık ki acımasızca yaşamış ve bunun da bedelini ödemiştir. Ve bu bedel hala ödenmeye de devam etmektedir. Varsa bazı sıkıntılar ki var, biliniz ki işte bu, o dönemin, o köhnemiş siyasetin, o köhnemiş yönetim anlayışının bir bedelidir. Biz bu bedeli hala ödemeye devam ediyoruz. İstisnalar kaideyi bozmaz ama anlayış olarak, felsefe olarak bürokratik oligarşi adeta siyasetle veya siyasetin yönetim anlayışıyla çok ciddi bir savaş vermektedir ve bu savaş devam etmektedir. 
     Konulan bir direnç vardır ortada. Birçok şeyleri aşalım derken oradaki o direnç ne yazık ki bizim özel sektörümüzdeki o yapıyı da devamlı dumura uğratmakta ve adeta işleri içinden çıkılamaz hale getirmektedir.'' 
     
     TELEKOM İHALESİ 

     Başbakan Erdoğan, ilk yapıldığında Telekom'un özelleştirme ihalesinin bedelinin neredeyse Türkiye'nin dış borcu rakamında olduğunu belirterek, şunları kaydetti 
     ''Yanılmıyorsam 26 milyar dolar gibi bir dış borç vardı ve Telekom için 20-30 milyar dolar arasında bir fiyat tartışılıyordu. Yani Telekom o gün satılabilseydi Türkiye'nin dışborcu ödenmiş olacaktı. Ne oldu Bir kişinin bu işe itirazı ve bu itirazın karşılığında da bunun alıcı bulması o çevreler tarafından ne yazık ki bizi bugünlere getirdi. Peki bugün Telekom'e ne veriyorlar veya ne verirler ve Türkiye'nin borcu nerede Peki bunun bedelini kim ödüyor Bütün Türkiye ödüyor. 
     İşte şimdi bizim başımızda Tüpraş olayı... Biz mücadeleden yılmayacağız o ayrı mesele. Ama ortada bir gerçek var. Hukuk veya yargı iki kere iki dört anlayışıyla yürümüyor ve yürüyemez. 
     Ama görüldüğü gibi bakıyorsunuz ki bir sistemin içerisinde bir bölüm bir işe şöyle derken bir başka bölüm de böyle diyor. Yani şöyle ile böylenin mücadelesi var. Öbür tarafta yürütme çok daha farklı bir noktada süratle Biz bu işi nasıl aşarız bunun mücadelesini sürdürüyor.'' 
     
     ERDEMİR'İ DE ÖZELLEŞTİRME GAYRETİ İÇİNDEYİZ 

     Recep Tayyip Erdoğan, toplantıda meslek komiteleri temsilcilerinin Ereğli Demir Çelik'in ürünlerinin fiyatlarına ilişkin eleştirilerini dile getirmeleri üzerine, ''Şunu bilmemiz lazım ki aynı sıkıntı oralarda da yaşanıyor ve buna rağmen Ereğli Demir Çelik şu anda yılların zirve yaptığı bir noktaya geldi. Fiyatlarda verilenler olabilir. Fakat belli bir hassasiyet orada şu anda var. Biz orayı da özelleştirmenin şu anda gayreti içindeyiz'' diye konuştu. 
     Devleti ekonominin içinden çekmek yolunda ve bunu başarmanın gayreti içinde olduklarını vurgulayan Erdoğan, şöyle dedi 
     ''Bunu başarmaya da mecburuz. Bizim işimiz başka. Biz bu ülkede düzenleyen olalım, denetleyen olalım, ufuk açan, yön veren olalım. Bu gayreti ortaya koyalım. Bunu başaralım ve bütün bunları yaparken hep gayretimiz şu Biz özel sektörümüzle, bakanlarımız çıkaracakları yasaları da müzakere ederek, istişaresini yaparak çıkarsınlar. Ve adımlarımızı da buna göre atalım. Şu ana kadar bunu mümkün olduğu kadar başarmaya çalıştık. Aksamalar yok mu Var. Eksiklikler yok mu Şüphesiz var. Bundan sonra da bu eksiklikler olacak. Ama bunu asgariye indirmek bir başarıdır diye düşünüyorum.'' 
     
     "EKONOMİNİN ÇOK KISA SÜREDE SIKINTILARDAN KURTULACAĞINA İNANIYORUM" 

     Başbakan Recep Tayyip Erdoğan, bugün çekilen sıkıntıların ileriye doğru sıçrama yapma çabası içindeki bir ekonominin sıkıntıları olduğunu belirterek, ''Ben Türk ekonomisinin çok kısa bir zaman içinde şu anki sıkıntılarından da kurtulacağına ve tam yol ileri harekete geçeceğine samimiyetle inanıyorum'' dedi. 
     Erdoğan, İstanbul Sanayi Odası'nın, ''İstanbul Sanayi Forumu'' başlığıyla yapılan Meslek Komiteleri Ortak Toplantısı'nda yaptığı konuşmada, milletin ülkeyi ileri taşımak yerine geri götüren siyaseti, kısır çekişmelerden kurtarmayan anlayışları 3 Kasım'da sandığa gömdüğünü, sandıktan çıkan iradenin değişim iradesi olduğunu söyledi. 
     Bu iradenin bütün göstergeleri pozitife çevirdiğini ve ülkeye büyük bir atılım gücü kazandırdığını belirten Erdoğan, hükümet olarak değişim görevini en iyi şekilde yerine getirmek için en iyisini yapma gayreti içinde olduklarını bildirdi. 
     Siyasetin felsefesini yenilediklerini icraatta popülizme asla meyil etmediklerini, mali disiplinden asla ödün vermediklerini kaydeden Başbakan Erdoğan, zaman zaman çeşitli taleplerle gelen, kendilerine göre dayatmalarda bulunmak isteyen milletvekillerine de ''asla bundan taviz veremeyiz, yanlış düşünüyorsunuz, yanlışa kılavuzluk yapmayın'' dediklerini aktardı. 
     
     GEMİYE KAÇAK BİNENLER KAPTANIN SUÇU DEĞİL 

     Tekstil sektörü adına konuşan Mehmet İnan Abeş'in konuşmasında kayıtdışı ekonomiyi kastederek, ''Konuşmalarınızda zaman zaman kendinizi kaptan olarak nitelendiriyorsunuz. Ki doğru bir benzetmedir. Gemimizin kaptanı sizsiniz. Ancak bu gemideki resmi bilet fiyatları çok pahalı ve gemideki kaçak yolcular da aynı kumanyadan yiyor. Eğer bu kaçak yolculara ivedilikle bilet kesmezsek her limanda biletli yolcuları birer birer kaybedeceğiz'' sözlerine atıfta bulunan Erdoğan, şunları söyledi 
     ''Bir kardeşim değerli bir tespit yaptı. Kaptanlıktan bahsettiğimi söyledi. 'Ama gemiye kaçak binenler var' dedi. Ama o kaptanın suçu değil. Turnikede çalışanların suçu. Biliyorsunuz teşbih hata kabul etmez. Bu bakımdan biz kaptan olarak görevimizi yapıyoruz da işte turnikedekileri de filan da şöyle bir halledelim... İşte o bürokratik oligarşidir. O zaman bu işler çok daha güzel bir şekilde çözüme kavuşacaktır.'' Erdoğan, Türkiye'nin istikrarını her şeyden önemli bulduklarını da vurgulayarak, Türkiye'nin kendi kendisiyle kavgalı koalisyonlardan kurtulup heyecanı kaybetmemiş güçlü siyasi kadrolarla yönetilmeye başlanmasının gelinen noktada ödemli bir payı olduğunu vurguladı. 
     Sorunları çözmeyi dert edinen, samimi bir kadro bulunduğunu ifade eden Başbakan Recep Tayyip Erdoğan, bu noktada kendilerine güvenilmesini istedi. 
     
     SİYASETTEKİ RUH DEĞİŞİMİ SANAYİDE DE YAŞANIYOR 

     Başbakan Erdoğan, günümüzde siyasette yaşanan ruh değişiminin bir benzerinin sanayide ve diğer üretim sektörlerinde de yaşandığını kaydederek, şöyle dedi 
     ''Biliyorum ki henüz sıkıntılarınız tam olarak sona ermiş, üretim sektörlerinizde rahat hareket etmenizi sağlayacak şartlar tamamen oluşturulmuş değildir, bunun farkındayız. Ancak, sizler de takdir edersiniz, öyle zannediyorum ki bugün çektiğimiz sıkıntılar, ileriye doğru sıçrama yapma çabası içindeki bir ekonominin sıkıntılarıdır.'' Yaşanan sıkıntıların yıllar boyu bizzat hükümetler yoluyla biriktirilmiş sıkıntılar olduğunu dile getiren Erdoğan, ''3 Kasım öncesi sanayici de can çekişme noktasındaydı. Bugün rakamların çok açık net ortaya koyduğu bir büyümenin yol haritasını konuşuyoruz. Ben Türk ekonomisinin çok kısa bir zaman içinde şu anki sıkıntılarından da kurtulacağına ve inşallah tam yol ileri harekete geçeceğine samimiyetle inanıyorum'' diye konuştu. 
     Sektör temsilcilerinin konuşmalarında maden yasası ve yatırım bölgelerindeki güvenlik konularına değindiklerini hatırlatan Erdoğan, Maden Yasası'nın dün akşam onaylandığını ve maden konusunda müteşebbislere yararlı olacağını umduğunu söyledi. 
     Recep Tayyip Erdoğan, güvenlik konusunda da ellerinden gelen bütün tedbirleri alarak, Doğu ve Güneydoğu Anadolu'da yatırımcıların çalışma şartlarını güvenlik zeminine oturtma çabası içinde olduklarını anlattı. 
     
     SAMİMİ ELEŞTİRİLERİ SAYGIYLA KARŞILIYORUZ 

     Kendilerine yönelik samimi eleştirileri, eksikliklerinin hatırlatılmasını saygıyla karşıladıklarını da bildiren Erdoğan, ''Yeter ki bunun altında bireysel popülizm mantığı yatmasın, ülkenin çıkarı yatsın, o meslek grubunun çıkarı yatsın'' dedi. 
     Başbakan Erdoğan, sanayi üretiminde ve ihracatta önemli artışlar kaydedilmekte olduğunu, burada kalınmayacağını vurgulayarak, bir yandan sorunların çözümünü araştırırken bir yandan da sanayicilerin önüne büyük hedefler koyacaklarını anlattı. 
     Çıkarılan Teşvik Yasası'na ilişkin getirilen bazı öneri ve tavsiyeleri de daha önce not aldığını bildiren Erdoğan, ''DİE de çalışma yapıyor, bizler gerek sektörel bazda, gerek bazı orantılarla, farklı desteklemeleri planlama gayreti içindeyiz'' diye konuştu. 
     Türkiye'de ''Ben yaptım oldu'' mantığı bulunduğunu ifade eden Erdoğan, Türkiye'nin kayıtdışında sıkıntı yaşamanın yanı sıra sektörel bir haritaya da sahip olmadığını bildirdi. Buna örnek olarak Tuzla tersane bölgesini gösteren Erdoğan, Tuzla tersanelerinin devletin planlaması ile gerçekleşmediğini söyledi. Erdoğan, ''Bunu nasıl çözeceksiniz Bunu şu andan itibaren çözmek asıl sıkıntı yanı. Bundan sonrası artık yamalı bohça'' dedi. 
     
     MODERNLEŞMEYİ 81 İLDE GERÇEKLEŞTİRMELİYİZ 

     Başbakan Recep Tayyip Erdoğan, planlı hareket etmemenin bedelinin çok ağır ödendiğine de işaret ederek, şunları söyledi 
     ''İstanbul şu anda dayanılmaz bir şehir haline geliyor mu Geliyor. Bunu samimi tespit edelim. Niye Benim insanım, yaşam şartını oluşturmak için ekmek neredeyse oraya koşuyor. Onun için İstanbul'un taşı toprağı altın demişler, buraya yürümüş. İzmir, Ankara, Adana, Antep hep bu şekilde oluşmuş. Bizim illerimizi kendi bölgesinde cazip hale getirecek yatırımları yapabilirsek, o insanlar göç etmez. Modernleşmeyi 81 ilde de gerçekleştirmeliyiz. Onun için duble yol dedik, onun için toplu konutlar, onun için altyapı dedik. Bu çalışmalara başladık ve bunun takipçisi olacağız.'' Bu ülkeyi kalkındırmaya çalışan herkesin eleştirilerini dinleyeceklerini, bunların kendilerine yol gösterdiğini dile getiren Erdoğan, bazı çevrelerin, kimselerin buldukları her kürsüden etrafa kötümserlik yayma gibi nostaljik takıntıları bulunduğunu, bunlara iltifat etmemek gerektiğini söyledi. 
     
     BOZUK PLAK GİBİ... 

     Erdoğan, şöyle dedi 
     ''Bozuk plak gibi hep aynı nakaratı sunan, ortaya çözüm adına bir başka yaklaşım sunamayanları da kusura bakmasınlar kuruntuları ile başbaşa bırakmak zorundayız. Bu ülke için bir tek çivi çakana bile minnettarız. Bu geminin dümenini elinde tutanlar olarak delikleri tıkayan ve geminin hızını artıran her girişimin de yanındayız. Başka türlüsü akla ve mantığa aykırıdır. Hepimiz sonuçta bu geminin içinde olduğumuza göre eski anlayışlarımızı bir tarafa bırakacağız.'' Erdoğan, sanayicilere ''Bu ülkeyi güçlü ve müreffeh geleceğine taşıyacak olanlar sizlersiniz'' diye seslenerek, ''O halde gelin hep beraber elele verelim ve felaket kumkumalarının hızımızı kesmesine izin vermeyelim'' diye konuştu. 
     
     "SABİT KUR UYGULAMASINI YAPSAYDIK, ASIL KRİZİ O ZAMAN YAŞARDIK" 

     Başbakan Recep Tayyip Erdoğan, dalgalı kur uygulamasının şu anda faydalı olduğunu belirterek, ''Eğer bizler sabit kur uygulamasını yapmış olsaydık, bu son ekonomik olaylarda asıl krizi o zaman yaşardık. Eğer Türkiye'ye girmiş olan yabancı finans, sabit kur uygulaması olsaydı bizi komaya sokabilirdi'' dedi. 
     İstanbul Sanayi Forumu'nda konuşan Erdoğan, Türkiye'nin uluslararası toplantı ve zirvelerin yapıldığı bir merkez haline geldiğini belirterek, bununla kalınmayacağını, İstanbul'a Antalya'nın da ekleneceğini anlattı. 
     Erdoğan, vergi reformu ve yapısal değişikliklerle ilgili çalışmalarının yoğun bir şekilde devam ettiğini belirterek, şu anda başlayan IMF çalışmalarının da sürdüğünü bildirdi. 
     Bu konuda hiçbir zaman teslimiyetçi bir politika gütmediklerini vurgulayan Erdoğan, şunları kaydetti 
     ''Anlayışımız, IMF ile masaya oturarak, gayet güzel müzakereleri karşılıklı yaparak, onlar da bu noktada bizimle karşılıklı anlayış gördükleri için 'bu uygundur, değildir' kanaatlerini söylüyorlar, biz de kanaatlerimizi söylüyoruz, ondan sonra da buluşma noktasını tespit edip bunu uygulamaya koyuyoruz. Aksamalar oluyor mu Oluyor tabii. O aksamaları da bir başka toplantıda tekrar oturup görüşüp gidermenin gayreti içinde oluyoruz. 
     2005 nasıl olacak meselesine gelince, IMF ile yapılan toplantılar sadece bir konuda değil, onlarca, yüzü aşkın konuda. Sizler IMF ile müzakerelerinizi, ortaklığınızı devam ettirirsiniz. Kaldı ki biz 29 kurucu ortaktan bir tanesiyiz. Yani IMF'nin dışında kalma diye zaten bir lüksünüz yok. Şu andaki yapı ise daha farklı bir yapı. Yaklaşık 32 milyar dolar ondan borç almışsınız. Oraya kadar çıkmış. Bu bizden öncekilerin almış olduğu borçlar, borçlanma, böyle bir borçlanma yapılmış.'' Türkiye'nin sadece geçmişten bugüne bıraktığı borç ve o borcun ödenmesi gereken faizinin geçen yıl yaklaşık 40 milyar dolar civarında olduğunu belirten Erdoğan, ''Biz bunun 10'da birinin Türkiye'ye çekilmesinin ne kadar önemli olduğunu konuşuyoruz ve şu anda bizler borçlanma maliyetlerimizi çok düşürdük. Eğer bu eskisi gibi devam etmiş olsaydı, bizim bu yıl ödememiz gereken faiz belki de 50 milyar doları bulacaktı'' dedi. 
     
     ''DALGALI KUR ŞU ANDA FAYDALI'' 

     Başbakan Erdoğan, göreve geldiklerinde yüzde 33-34 olan reel faizlerin şimdi yüzde 13'lere, yüzde 69'larda bulunan borçlanmanın da yüzde 27'lere indiğini ifade ederek, ''Bunlar yeterli mi Değil. Bizim bunları çok daha aşağılara düşürmemiz lazım. İnşallah enflasyonun bu inişi, faizin daha da aşağılara çekilmesiyle birlikte inanıyorum ki ekonomimiz o arzuladığı, beklediği gücü de yakalayacaktır'' diye konuştu. 
     Kur konusunda çok şikayet olduğunu ve halen devam ettiğini dile getiren Erdoğan, konuşmasını şöyle sürdürdü 
     ''Eğer bizler sabit kur uygulamasını yapmış olsaydık, son ekonomik olaylarda asıl krizi o zaman yaşardık. Eğer Türkiye'ye girmiş olan yabancı finans, sabit kur uygulaması olsaydı bizi komaya sokabilirdi. Ama dalgalı kur uygulaması, onlara o cesareti vermemiştir. Sadece 2 milyar dolar gibi bir para çekilmiştir. Şu anda yaklaşık 20 milyar dolar civarında bizim bu noktada Türkiye'de paraları var. Ama böyle bir uygulamayı yapacak olsaydık asıl krizi biz o zaman yaşardık. Bu gösteriyor ki dalgalı kur şu anda faydalı. 
     Çok enteresandır, TL değer kazandığı zaman bizim ihracatçımızın bir kısmı bağırıyor, değer kaybettiği zaman bir diğer kısmı bağırıyor. Öyle ise ne yapacağız Atalarımızın güzel bir lafı var, bırakın dere yatağında aksın. Ben de diyorum ki kuru bırakın dalgalı devam etsin, o kendi yerini, yurdunu bulur. Eğer şartları zorlamaya kalkarsanız, Allah göstermesin, adeta bir sel felaketine dönebilir, buna döndürmeyelim, kendi akışına bırakalım. O yatağını muhakkak bulacaktır. O, nedir İşte o bizi sağlıklı bir ekonomiye doğru götürdüğü an ve sağlıklı ekonomiyi yakaladığımız andır. Bunu da başarabilecek bir müteşebbibe, bir ihracatçı gücüne sahibiz.'' 
     
     HURDA ARAÇ KONUSU 

     Başbakan Erdoğan, dış ticaret açığının devamlı gündeme geldiğine işaret ederek, ''bunun en önemli sebebi ne biliyor musunuz Hurda otomotiv olayı bizde ciddi bir suiistimale uğradı'' dedi. 
     Bu uygulamayla otomotiv ithalatında özellikle 1600 cc altındaki otomobillerde çok ciddi bir talep olduğunu kaydederek, bunun Türkiye'nin ithalat girdisini ciddi manada körüklediğini söyledi. 
     Erdoğan, ''Şimdi ise hurda otomobillerde çıkarmış olduğumuz yeni yasa tabii bazı bu alımları yapanları rahatsız etti. OSD'nin 30. yıl kutlamalarında oturduk konuştuk. Alınan karar doğrudur dediler. Biz bunu şahsımız için almıyoruz. Ülkemiz, milletimiz, vatanımız için alıyoruz. Yanlış yapmışsak, yaptımızı anladığımız anda da oradan dönmek zorundayız. Niye Ülkem için döneceğim, mecburum buna.'' Yatırımlar konusunda da bazı teşvik uygulamaları, KDV ve vergi reformu ile ilgili çalışmalarının devam ettiğini anlatan Erdoğan, ''Bütün arzumuz ne biliyor musunuz Şu vergi çokluğundan ülkemizi kurtarmak. Eninde sonunda bu işi inşallah gerçekleştireceğiz. Bu yoldayız. Yeni vergiler koymak yerine vergilerin adedini azaltmak suretiyle halkımızı bu sıkıntılardan kurtarmanın gayreti içinde olacağız'' diye konuştu. 
     Erdoğan, toplantının ardından, salondan ayrılırken, soru yöneltmek isteyen basın mensuplarına ''Soruyla gündem değişiyor, Gündemi değiştirmeyelim'' dedi. 
     Toplantının yapıldığı Conrad Oteli'nde İSO üyeleriyle yemek yiyen Erdoğan, ayrıca, basına kapalı olarak bazı görüşmeler de gerçekleştirdi. 
     
</TEXT>
</DOC>
