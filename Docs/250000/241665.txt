<DOC>
<DOCNO> 241665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko27.html </URL>
<DATE> 2004/05/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Define için değil, spor için dedektör taşıyorlar... 
</HEADLINE>
<TEXT>

     Altın ve define arama dedektörleri, günümüzde sahilde kaybedilen altınları arayanlar ile dağ yürüyüşü yapanlar tarafından tercih edilmeye başlandığı bildirildi. 
     Merkezi İstanbul'da bulunan dedektör ithalatçısı Depar Lmt. Şti'nin sahibi Ayhan Ertin, AA muhabirine yaptığı açıklamada, altın, maden ya da define dedektörlerini önceden sadece belediyelerin ve müteahhitlerin aldığını söyledi. 
     Şimdi ise dedektörlerin tanınmaya başlamasının ardından vatandaşların da değişik amaçlarla talep etmeye başladığını ifade eden Ertin, artık define arayanlardan çok, sahilde kaybolan altınlardan para kazanmak isteyenler ile dağ yürüyüşü yapanların da dedektör sahibi olmaya başladıklarını kaydetti. 
     Bu cihazın metalleri birbirinden ayıran özellikte olanlarının piyasaya çıktığını vurgulayan Ertin, şunları kaydetti 
     ''Dedektör yeraltına frekans gönderir. Frekans bir şeye temas ettiğinde ses olarak geri döner. Artık dedektörler spor amaçlı da kullanılıyor. Avrupa'da çocukların bile taşıdığı adeta hobi olan dedektörler Türkiye'de yeni keşfediliyor. Özellikle dağ yürüyüşünü ve sporunu sevenler dedektör alıyor. Dağda hem yürüyor hem de dedektörle bir şeyler arıyor. Böylece ne kadar yüründüğü anlaşılmıyor. Bu cihazın tutkunları meraklarını çeşitli aktivitelerle birleştiriyor.'' Ertin, benzer durumların sahillerde de geçerli olduğunu belirterek, ''Sahilde de benzer yürüyüşler yapılıyor. Ancak, burada cihazı genellikle kaybolan altın yüzük, küpe ve kolye gibi değerli eşyaları bularak para kazanmayı kendine iş edinenler kullanılıyor. Plaj kumuna gömülen bu değerli eşyalar dedektör sayesinde kolaylıkla bulunuyor'' dedi. 
     Avrupa'da bu alanda faaliyet gösteren üretici firmaların çok büyük paralar kazandığını ifade eden Ertin, bugün özellikle turistik tesislerin patlamalara karşı arama yapmaları için bulundurmak zorunda olduğu dedektörlere çok fazla talep gelmediğini anlattı. 
     Ertin, son 2 yıldır ilgi görmeye başlayan dedektörlerin spor ve sahilde değerli eşya arandığı için sadece yaz aylarında satılabildiğini vurgulayarak, ''Ayda 10 adet satıyorum. Fiyatı kalitesine göre 500 milyon ile 7 milyar lira arasında değişiyor. Giderek tanınmaya başlıyor'' dedi. 
     
</TEXT>
</DOC>
