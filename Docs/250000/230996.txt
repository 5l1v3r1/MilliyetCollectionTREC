<DOC>
<DOCNO> 230996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy15.html </URL>
<DATE> 2004/04/13/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Gül "Enflasyon çok yakında tek haneli rakamlara inecek" 
</HEADLINE>
<TEXT>

     Başbakan Vekili Abdullah Gül, hükümet olarak birinci önceliklerinin ekonomi olduğunu belirterek, ''AK Parti iktidarı enflasyon sorununu çözmüştür, enflasyon yakında tek haneli rakamlara inecek ve orada kalıcı hale gelecek'' dedi. 
     Gül, partisinin TBMM Grup toplantısında yaptığı konuşmada, hükümetlerinin 15 aylık çalışmasının denemesi niteliğindeki yerel seçimlerden başarı ile çıktıklarını ifade ederek, ''ne mutlu bizlere, ne mutlu partimize'' diye konuştu. 
     TBMM'nin gece-gündüz demeden yürüttüğü yoğun çalışmalarla çıkardığı yasaların hükümetçe uygulama geçirildiğini anlatan Gül, kaybolan yılların telafisi için gece-gündüz çalışacaklarını söyledi. Konuşmasında işadamı Sakıp Sabancı'nın ölümüne de değinen Gül, Türkiye'nin yetiştirdiği ender insan ve değerli işadamı Sakıp Sabancı'nın ölümünden büyük üzüntü duyduklarını ifade etti. 
     Sabancı'nın renkli, açık sözlü ve açık yürekli bir kişiliğe sahip olduğunu anlatan Gül, kadere kimsenin engel olamayacağını kaydetti. Abdullah Gül, Sabancı'nın Türkiye'ye katkılarını sıralayarak, Türk milletinin yoğun ilgisi ve sevgi gösterisiyle toprağa verildiğini söyledi. Sabancı ile ölümünden 3 gün önce telefonla konuştuklarını anlatan Gül, ''bana ne güzel işler yapıyorsunuz, ne güzel hizmetler yapıyorsunuz, ne güzel hükümetiniz var dedi. Ben de kendisine pek çok şeyi birlikte yapacağımızı söyledim'' diye konuştu. 
     
     EKONOMİ 
     Gül, hükümet olarak birinci önceliklerinin daima ekonomi olduğunu belirterek, dış politikada da iç politikada da ekonominin önemli bir yer tuttuğunu söyledi. 
     Halkının mutluluğunu sağlamış, Gayrı Safi Milli Hasılası yükselmiş ve fert başına milli geliri artmış bir Türkiye'nin dış politikada daha güçlü olacağını anlatan Gül, ekonomide çok önemli mesafelerin katedildiğini kaydetti. 
     Büyüme ve ihracat ile faiz oranlarının düşmesine ilişkin çeşitli rakamlar veren Gül, ''AK Parti iktidarı enflasyon sorununu çözmüştür, enflasyon yakında tek haneli rakamlara inecek ve orada kalıcı hale gelecek'' dedi. 
     
</TEXT>
</DOC>
