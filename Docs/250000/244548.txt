<DOC>
<DOCNO> 244548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur20.html </URL>
<DATE> 2004/06/01/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Liseli kız öğrencilere ''porno VCD'' tuzağı .. 
</HEADLINE>
<TEXT>

     Denizli Valisi Gazi Şimşek, ihbar üzerine ele geçirilen ve içinde lise öğrencisi kızların pornografik görüntülerinin yer aldığı VCD'lerle ilgili olarak, ''Olayın Denizli ile bir ilgisi yok. Ancak ele geçen VCD'ler, porno çetelerinin faaliyette olduğunu gösteriyor'' dedi. 
     Alınan bilgiye göre, Denizli Milli Eğitim Müdürlüğü'nü arayan veliler, ilde elden ele gezen VCD'lerde, lise öğrencisi kızların pornografik görüntülerinin yer aldığını belirterek, bundan endişe duyduklarını bildirdi. 
     Bunun üzerine, Denizli Emniyet Müdürlüğü ile Denizli Milli Eğitim Müdürlüğü ortak bir çalışma başlattı ve bir öğrencinin babasına verdiği VCD'deki görüntüler tek tek incelemeye alındı. 
     
     SORUŞTURMA DEVAM EDİYOR 

     Denizli Valisi Gazi Şimşek, pornografik görüntülerin yer aldığı VCD'lerle ilgili soruşturmanın devam ettiğini belirterek, şu açıklamayı yaptı 
     ''Görüntülerin Denizli'deki liselerle ilgisi olmadığını tespit ettik. Ama başka bir ilde çetelerin eline düşen kızlarımız da bizim çocuklarımız. Hassasiyetle üzerinde duruyoruz. Ele geçen VCD'ler, porno çetelerinin faaliyette olduğunu gösteriyor. Denizli'de benzer vakaların yaşanmaması için öncelikle ailelerin, çocuklarına sahip çıkması gerekir. Nereye gidiyor, kimlerle arkadaşlık yapıyor, kimlerle ilişki içinde, bunları çok iyi bilmelidirler.'' 
     
     OKUL MÜDÜRLERİNE ''DİKKATLİ OLUN'' UYARISI 

     Denizli Milli Eğitim Müdürü Ekrem Ekici de okul müdürleriyle bir araya gelerek görüntülerin tek tek incelendiğini, ancak Denizli'deki okullarla bir ilgisinin olmadığını belirlediklerini söyledi. 
     Okul müdürlerine, dikkatli olmaları konusunda uyarıda bulunduklarını kaydeden Ekici, ''Ortalıkta bu işin ticaretini yapan çeteler olduğuna göre, öğrencilere yönelik tehlike her zaman var. Okul idarecilerimiz, öğretmenler, veliler ve öğrenciler dikkatli olmalı. Öğretim yılı sonuna gelindi. Veda geceleri yapılıyor, kır gezileri düzenleniyor. Bunların öğretmenler nezaretinde gerçekleştirilmesini istedik'' dedi. 
     Denizli Emniyet Müdürü İhsan Ünal da araştırmaların devam ettiğini, öğrencilerin bu tür çirkin olaylara çekilmemesi için çalıştıklarını, gerekli uyarılarda bulunduklarını ifade etti. 
     

     
</TEXT>
</DOC>
