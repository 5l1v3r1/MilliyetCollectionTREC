<DOC>
<DOCNO> 217944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun15.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Türkiye'nin AB üyeliği Almanya'yı bölüyor" 
</HEADLINE>
<TEXT>

     Belçika'nın yüksek tirajlı muhafazakar gazetesi ''La Libre Belgique'', Türkiye'nin AB'ye katılımı konusunun Almanya'yı böldüğünü yazdı. 
     Almanya Başbakanı Gerhard Schröder'in, Türkiye'nin AB'ye girmesinden yana tavır koyduğunu, Hıristiyan demokrat muhalefet lideri Angela Merkel'in ise buna karşı çıkarak Türkiye ile ''özel işbirliği'' önerdiğini, ancak bu önerinin reddedildiğini anlatan gazete, konunun Alman politikasının gündemine yerleştiğini belirtti. 
     ''La Libre Belgique'', çok sayıda Almanın, ülkede yaşayan 2.5 milyon Türkün tam uyum sağlayamamasından şikayetçi olduğunu ileri sürerek, ''Türk meselesi seçim malzemesi olacak'' dedi. 
     Schröder'in, yıl sonunda Ankara ile katılım müzakerelerinin başlatılması şansının yüksek olduğunu söylediğini, Almanya'nın AB'den Türkiye'ye karşı dürüst olunmasını istediğini belirten gazete, Angela Merkel'in ise ''Türkiye'den yana konuşan ama kapalı kapılar arkasında karşı tavır alan AB liderlerine güvenilmemesi gerektiğini'' söyleyerek, ''kafaları karıştırdığını'' yazdı. 
     Alman Dışişleri Bakanı Joschka Fischer'in, Merkel'i, ''porselen mağazasında dolaşan zırhlı dinozor''a benzettiğini anlatan gazete, sosyal demokrat eğilimli Alman Cumhurbaşkanı Johannes Rau'nun Türkiye konusundaki tavrının Berlin hükümetini şaşırttığını, Rau'nun Türkiye'nin AB'ye katılımı konusunda kötümser olduğunu söylediğini belirtti. 
     Alman Hıristiyan demokratlar arasında kargaşa yaşandığına değinen gazete, büyük kentlerin yerel yönetimlerindeki Hıristiyan demokratların, Türk asıllı seçmenleri düşünerek Türkiye'nin AB'ye katılımından yana tavır koyduklarını, bazılarının ise Hıristiyan AB'de İslam ülkesine yer olmadığını düşündüklerini kaydetti. 
     
</TEXT>
</DOC>
