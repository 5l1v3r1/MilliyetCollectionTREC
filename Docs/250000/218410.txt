<DOC>
<DOCNO> 218410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/ekonomi/eko06.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den taşıt vergisine iptal davası 
</HEADLINE>
<TEXT>

   CHP, geçerlilik tarihine itiraz ettiği Motorlu Taşıtlar Vergisi'nin iptali için Anayasa Mahkemesi'ne başvurdu 
   ANKARA Milliyet 
   
   CHP, Motorlu Taşıtlar Vergisi'nin MTV bazı maddelerinin iptali ve yürütmenin durdurulması için Anayasa Mahkemesi'ne başvurdu. Başvuruyu yapan CHP Grup Başkanvekili Ali Topuz, Başbakan Recep Tayyip Erdoğan'ın da doğum gününü kutlayarak, "Başbakan değişiyor. Misafirlerine içki ikram etmiş. Bu içki tüketimini artırabilir" dedi. Topuz, basın toplantısında, MTV'nin bazı maddelerinin, Anayasa'ya aykırı olduğunu ifade ederek, yasa ile 10 milyarlık araç ile 100 milyarlık araçtan aynı kıstaslara göre vergi alındığını ve yasanın 2 Ocak 2004'te yürürlüğe girmesine karşın 1 Ocak 2004'ten geçerli sayıldığını belirtti. 
   
   Dolar düştü ama 
   Hükümetin, akaryakıt ve sigaraya zam yapmasına da tepki gösteren Topuz, "Dolar bir yılda yüzde 19 düştü ama akaryakıt fiyatları artmaya devam ediyor. Vatandaşı uyarıyorum. Kemer sıkmaya hazırlanın" diye konuştu. 
   Topuz, basın toplantısından sonra 121 milletvekilinin imzasını taşıyan iptal başvurusunu Anayasa Mahkemesi'ne verdi. Geçtiğimiz yıl iki kez vergi tahsil edilmesine neden olan MTV'ye ilişkin yasanın başvuruları üzerine iptal edildiğini anımsatan Topuz, başvurunun, Yüksek Mahkeme'ye yaptıkları 23. iptal başvurusu olduğunu, bu düzenlemenin de iptal edileceğini savundu. 
   
   
</TEXT>
</DOC>
