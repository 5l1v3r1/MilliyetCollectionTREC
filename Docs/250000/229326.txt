<DOC>
<DOCNO> 229326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy02.html </URL>
<DATE> 2004/04/07/ </DATE>
<TIME> 02.40 </TIME>
<AUTHOR>  </AUTHOR>
<HEADLINE>
CHP'de önceki gün yayınlanan bildiri Meclis Grubunca da kabul edildi 
</HEADLINE>
<TEXT>

     CHP TBMM grubunun 11,5 saat süren toplantısında, önceki gün Parti Meclisi PM toplantısından sonra yayınlanan bildiri, Meclis grubunca da oy birliğiyle kabul edildi. 
     CHP Grup Başkanvekili Kemal Anadol, toplantı sonrası yaptığı açıklamada, meclis grubunun 11,5 saat süren uzun bir seçim değerlendirmesi yaptığını ve bu sürede 35 milletvekilinin görüşlerini dile getirdiğini ifade etti. Genel Başkan Deniz Baykal'ın ve MYK üyelerinin tüm milletvekillerinin konuşmalarını dinlediğini kaydeden Anadol, Genel Başkan Baykal'ın bu konuşmaların ardından 2 saat süren bir değerlendirme yaptığını belirtti. 
     Yapılan konuşmaların ardından, çok sayıda milletvekilinin verdiği önergeyle 5 Nisan günü yapılan Parti Meclisi'nden sonra açıklanan bildirinin, bugün yapılan toplantıda saptanan konularla örtüştüğü ve aynı bildirinin grup görüşü olarak da benimsenmesi istendi. Kemal Anadol, yapılan oylamada, 6 muhalif oya karşın 150'ye yakın milletvekilinin oyuyla bildirinin kabul edildiğini açıkladı. 
     Anadol, bir gazetecinin Genel Başkan Baykal'ın kendisine ve yönetime karşı eleştirileri nasıl karşıladığı sorusu üzerine de şunları söyledi 
     ''Sayın Genel Başkan önceki gün Parti Meclisi'nde yaptığı konuşmaya benzer bir konuşma yaptı. CHP'nin elbette alınan bu sonuçlarla yetinemeyeceğini, ancak gerek yeni ve güçlü bir iktidarın izlediği ekonomik ve sosyal politikaların olumsuzluklarının halka yansımamasından, gerekse anketler ve bugüne kadar görülmemiş bir medya desteğiyle karşı karşıya kalınan bir durumda, CHP'nin oylarını koruduğunu ifade etti. Sayın Genel Başkan CHP'nin bundan sonra birlik ve bütünlük içinde politikalarını sürdürmek ve yeni bir çalışma programıyla partinin oylarının artırılacağını söyledi. Kurultay talepleriyle ilgili olarak da Ben niye toplayayım kurultayı Bizim işimiz kurultay toplamak değil. Kurultay toplamanın yolları belli değerlendirmesinde bulundu.'' Önceki gün toplanan Parti Meclisi'nden PM sonra yayınlanan ve TBMM Grup Toplantısı'nda da kabul edilen bildiride, şu görüşlere yer verildi 
     ''Partinin herhangi bir ideolojik sorununun bulunmadığı, temel ideolojik yaklaşımın parti programında yazılı olduğu, CHP'nin dayandığı Atatürk ilkeleriyle benimsediği sosyal demokrasi anlayışının birbirini tamamladığı ve Türkiye gerçeğinden kaynaklandığı vurgulanmıştır. 
     Elbette bu seçimlerde ortaya çıkan oy oranları ve bazı yerlerde gerçekleşen oy artışının yeterli sayılması söz konusu değildir. Bazı yeni il ve ilçelerde seçimi kazanma başarısı gösterilmiş, diğer taraftan seçimi kaybettiğimiz bazı il ve ilçelerde de önemli bir oy artışı saptanmıştır. 
     Medyanın büyük bir bölümünün uzunca bir zamandan beri CHP'ye karşı bir yıpratma politikası izlediği ayrıca partiyi AKP'ye benzetme çabası içinde olduğu tespit edilmiştir. Bu çerçevede CHP'nin seçimlerde hezimete uğrayacağı yolunda sistemli yayın yapıldığı görülmüştür. Diğer taraftan abartmalı ve yanıltılı anketlerin CHP'nin aldığı seçim sonuçlarına olumsuz etkide bulunduğu tespit edilmiştir. 
     Parti Meclisimiz, partimize yönelik tertip ve saldırılara karşı tam bir dayanışma içinde, CHP'ye sahip çıkma kararlığı içinde bulunduğunu, partinin temel politikalarını desteklediğini ve Genel Başkanı'na tam bir güven duyduğunu saygıyla kamuoyuna duyurur.'' 
     
</TEXT>
</DOC>
