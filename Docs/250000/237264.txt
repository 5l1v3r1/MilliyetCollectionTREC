<DOC>
<DOCNO> 237264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo21.html </URL>
<DATE> 2004/05/04/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Denizlispor Kimse bizi çirkin işlerin içine çekmeye çalışmasın... 
</HEADLINE>
<TEXT>

     Denizlispor Başkanı Zafer Katrancı, kimin şampiyon olacağı, kimin ligden düşeceğiyle ilgilenmediklerini belirterek, ''Kimse bizi çirkin işlerin içine çekmeye çalışmasın'' dedi. 
     Katrancı, AA muhabirine yaptığı açıklamada, Fenerbahçe maçıyla ilgili yapılan bazı yorumlarda ''amacını aşan'' ifadeler kullanıldığını, bu tür tavır içinde olanları, Denizlispor'u Fenerbahçe maçı öncesi kasıtlı olarak ''sahasını kapattırmaya çalışmakla'' suçlayanları kınadığını söyledi. 
     Hiçbir takımın isteyerek sahasını kapattıracak olaylara meydan vermeyeceğini ifade eden Katrancı, ''Gençlerbirliği maçında sahaya giren taraftar, hakemin çaldığı düdükle maçın bittiğini sanmış. Eski futbolcularımızdan Ali Tandoğan'ın formasını istemek için de sahaya girmiş. Maçın bitmediği anlaşılınca dışarıya çıkmış, saldırgan bir tavır sergilememiştir'' diye konuştu. 
     Fenerbahçe maçını İzmir'de oynamak istediklerini 1.5 ay önce Futbol Federasyonu'na bir yazıyla bildirdiklerini, bunu sentetik çim işine bir an önce başlamak için yaptıklarını anlatan Katrancı, şöyle devam etti 
     ''Biz fair play ödülü almış bir taraftar topluluğuna sahibiz. Tel örgüleri ilk söken kulüp olarak Türkiye'ye örnek olduk. Şimdi bunlar bir kenara bırakılıp, Fenerbahçe maçı öncesi kasıtlı olarak sahamızı kapattırmak istediğimiz iddia ediliyor. Bu tür iddia sahiplerini kınıyorum. Kimse bizi çirkin işlerin içine çekmeye çalışmasın. Çünkü biz orada olmayız. Ben koyu bir Galatasaraylıyım. Başkanı olduğum Denizlispor, ligin ilk yarısında taraftarı olduğum takımı yendi. Şimdi de Fenerbahçe'yi yenmek için sahaya çıkacaktır.'' Öte yandan, Denizlispor, Fenerbahçe maçının hazırlıklarını teknik direktör Giray Bulak gözetiminde yaptığı çalışmayla sürdürdü. 
     
</TEXT>
</DOC>
