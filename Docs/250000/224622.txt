<DOC>
<DOCNO> 224622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonyas12.html </URL>
<DATE> 2004/03/22/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çağla Kubat İleride politika programı yapmak istiyorum 
</HEADLINE>
<TEXT>

     Lisanslı sörfçü Çağla Kubat, ''ileride politika ağırlıklı program yapmak istediğini'' söyledi. 
     RAİ televizyonunda yayınlanacak bir röportajın çekimleri için Roma'ya gelen, makine mühendisi ve 2002 Türkiye 2. güzeli olan Kubat, ''gazetecilik açısından henüz zayıf olduğunu, ancak gelecek 2-3 yılı iyi değerlendirip, Türkiye'nin sorunlarının tartışılacağı, politika ağırlıklı televizyon programı yapmak istediğini'' anlattı. 
     Boğaziçi veya Koç Üniversitesi'nde uluslararası ilişkiler alanında master yapmak istediğini kaydeden Kubat, master süresinde öğrenci değişimi programıyla 2 ay Amerika veya İtalya'ya gitmeyi planladığını belirtti. 
     Yurtdışında televizyon gazeteciliğiyle ilgili ders almak istediğini anlatan İtalyan Lisesi mezunu Kubat, ancak İtalya'dan iyi bir teklif alması halinde planlarında değişiklik yapabileceğini söyledi. 
     Çağla Kubat'ın İtalyan menajeri Stefano Cionini de, rüzgar sörfünden hareketle siyasi mesaj da içeren bir proje üzerinde çalıştıklarını bildirdi. 
     Projenin, Türkiye sahillerinden yola çıkacak olan Çağla Kubat'ın sörfle bir Yunan adasına ulaşmasını öngördüğünü anlatan Cionini, ''Çağla sörfle Türkiye'yi Avrupa Birliği'ne taşıyacak'' dedi. 
     
</TEXT>
</DOC>
