<DOC>
<DOCNO> 242814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/ekonomi/eko14.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Kemal Unakıtan'ın zor günü 
</HEADLINE>
<TEXT>


GÖKÇER TAHİNCİOĞLU Ankara 

Anayasa Mahkemesi bugün Vergi Barışı Yasası ile Motorlu Taşıtlar Vergisi Yasası'nın bazı hükümlerinin iptali istemlerini karara bağlayacak. Yargıtay, Maliye Bakanı Kemal Unakıtan'ın da suçlandığı Albaraka Türk Davası'nda, sanıkların sahte belge düzenledikleri için Vergi Barışı'ndan yararlanamayacaklarını kararlaştırmıştı. Ankara 8. Ağır Ceza Mahkemesi, iptal başvurusunda, vergi suçu işleyen bazı kişilerin aftan yararlanıp, bazılarının yararlanamamasının Anayasa'ya aykırı olduğunu belirterek düzenlemenin tümden iptalini istedi. Karşıyaka Ağır Ceza Mahkemesi ise sahte belge düzenleyenlerin aftan yararlanamayacağına ilişkin hükmün Anayasa'ya aykırı olduğunu kaydederek, bu bölümün iptalini talep etti. Anayasa Mahkemesi, Ankara 8. Ağır Ceza Mahkemesi'nin görüşüne katılırsa, Unakıtan, aftan yararlanma şansını yitirecek. Yüksek Mahkeme, Karşıyaka Ağır Ceza Mahkemesi'nin görüşüne katılırsa, Unakıtan da af kapsamına girecek. 


</TEXT>
</DOC>
