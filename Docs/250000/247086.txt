<DOC>
<DOCNO> 247086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun23.html </URL>
<DATE> 2004/06/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Talat AİHM, referandum sonuçlarını göz önüne almalı 
</HEADLINE>
<TEXT>

     KKTC Başbakanı Mehmet Ali Talat, Avrupa İnsan Hakları Mahkemesi'nin AİHM , BM planıyla ilgili Kıbrıs'ta yapılan referandum sonuçlarını göz önüne alması gerektiğini söyledi. 
     Talat, Avrupa Konseyi'ndeki temasları çerçevesinde bu sabah ilk olarak AİHM Başkanı Luzius Wildhaber ile görüştü. 
     Wildhaber ile yaptığı görüşmeden sonra gazetecilerin sorularını yanıtlayan Talat, AİHM'nin, Kıbrıs'ta ortaya çıkan yeni şartlara göre çalışmalarını sürdürmesi gerektiğini bildirdi. 
     Referandumda Kıbrıslı Türklerin barış planını kabul ettiğini, Rumların ise reddettiğini hatırlatan Talat, ''Barış planını kabul eden KKTC dışlanıp, reddeden Rumlar Kıbrıs'ın tamamını temsil edemez ve AİHM'ye sanki hiçbir şey olmamış gibi şikayet başvurusunda bulunmaya devam edemez. Bu gerçeği Avrupa ve uluslararası kamuoyu anladı. AİHM Başkanı Widlhaber'e konuyla ilgili görüşlerimizi açıkladık'' dedi. 
     Talat, görüşme sırasında, KKTC'de Rumların toprak ve mülk iddialarıyla ilgili şikayetlerini değerlendirmek amacıyla kurulan komisyonun çalışmaları hakkında da bilgi verdiğini söyledi. 
     KKTC Başbakanı, komisyonun yetkileri ve kapsamının genişletilerek çalışmalarına devam edeceğini kaydetti. 
     Bir soru üzerine Talat, Karpaz'daki Rum ortaöğretim okulunun gelecek öğrenim yılında eğitime açılacağını bildirdi. 
     Talat, daha sonra Avrupa Konseyi'nin dönem başkanı Norveç'in Büyükelçisi Torbian Froysnes ile görüştü. 
     KKTC Başbakanı Talat, akşam saatlerinde Avrupa Konseyi Genel Sekreteri Walter Schwimmer ile bir araya gelecek. 
     
     YUNAN VE RUM HEYETLERDEN TEPKİ 
     Bu arada, Avrupa Konseyi'ndeki Yunan ve Rum büyükelçilerinin, Talat'ın Strasbourg'da en üst seviyede karşılanmasına tepki göstererek, Avrupa Konseyi'nin ilgili temsilcilerine protesto mektubu gönderdikleri bildirildi. 
     Talat, öğleden sonra, geçen yıl Kıbrıslı Türk ve Rum parlamenterlerle birlikte dikilen barış ağacının bulunduğu parkı ziyaret edecek ve daha sonra temasları hakkında basın toplantısı düzenleyecek. 
     
</TEXT>
</DOC>
