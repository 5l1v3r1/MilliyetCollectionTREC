<DOC>
<DOCNO> 247403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur09.html </URL>
<DATE> 2004/06/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tunceli'de askeri araca bombalı tuzak 2 asker şehit oldu 
</HEADLINE>
<TEXT>

     Tunceli'de askeri aracın güzergahına yerleştirilen tahrip gücü yüksek maddenin uzaktan kumandayla patlatıldığı, olayda 2 askerin şehit olduğu 1 askerin de yaralandığı belirlendi. 
     Tunceli Valiliği'nden yapılan yazılı açıklamaya göre, Tunceli- Ovacık Karayolunun Siliç Köprüsü yakınlarında meydana gelen olayda, 2 asker öldü. Ağır yaralanan bir asker ise helikopter ile Elazığ Askeri Hastanesi'ne götürüldü. 
     Açıklamada, emniyet görevi yapan BTR-80 zırhlı askeri aracın yoldan geçerken, teröristler tarafından daha önce yerleştirilen tahrip gücü yüksek maddenin, uzaktan kumandayla patlatıldığının tespit edildiği bildirildi. 
     Bölgede başlatılan hava destekli operasyonun, sürdürüldüğü öğrenildi. 
     
     GENELKURMAY ÖNCEDEN DÖŞENMİŞ MAYINA ÇARPILDI 

     Genelkurmay Başkanlığı Genel Sekreterliği, Tunceli-Ovacık karayolundaki terörist saldırıda bir jandarma uzman çavuşun şehit olduğunu, bir jandarma uzman çavuş ve bir jandarma komando erin yaralandığını bildirdi. 
     Genelkurmay Başkanlığı Genel Sekreterliği'nden yapılan yazılı açıklama şöyle 
     ''Bugün saat 09.40'ta, Tunceli-Ovacık karayolunda yol emniyet görevi icra eden jandarma timine ait aracın teröristlerce önceden yola döşenmiş mayına çarpması sonucu, bir jandarma uzman çavuş ve bir jandarma komando er şehit olmuş, bir jandarma uzman çavuş yaralanmıştır.'' Yaralı uzman çavuşun tedavi için Elazığ Askeri Hastanesi'ne sevk edildiği kaydedilen açıklamada, bölgede operasyonlara devam edildiği belirtildi. 
     
     ŞEHİTLERİN KİMLİKLERİ BELİRLENDİ 

     Terörist saldırıda şehit olan uzman jandarma çavuş ve jandarma komando er ile yaralanan uzman çavuşun kimlikleri belirlendi. 
     AA muhabirinin edindiği bilgiye göre bugün saat 09.40'da Tunceli-Ovacık karayolunda yol emniyet görevi icra eden jandarma timine ait aracın, teröristlerce önceden yola döşenen maddenin uzaktan kumandayla patlatılması ölenlerin Uzman Jandarma Çavuş Cemal Ünlü ve Jandarma Komando Er Mehmet Zeki Erdem olduğu açıklandı. 
     Yaralanarak Elazığ Askeri Hastanesi'ne kaldırılan Uzman Jandarma Çavuş'un ise Bayram Ekiz olduğu belirlendi. 
     Şehit olan askerler için yarın İl Jandarma Alay Komutanlığı'nda tören düzenleneceği bildirildi. 
     

     
</TEXT>
</DOC>
