<DOC>
<DOCNO> 226833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun49.html </URL>
<DATE> 2004/03/30/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan Tek hedefimiz, kazan-kazan anlayışıyla olumlu bir netice almak'' 
</HEADLINE>
<TEXT>

     Başbakan Recep Tayyip Erdoğan, Kıbrıs görüşmelerinde tek hedeflerinin, ''kazan-kazan'' anlayışıyla olumlu bir neticenin çıkması olduğunu belirterek, bu yolda titizlik, ihtiyat ve kararlılıkla gittiklerini söyledi. 
     Erdoğan, gündemdeki olaylara ilişkin yaptığı yazılı açıklamada, Burgenstock'daki Türk heyetinin şu ana kadar gece-gündüz çalışarak müzakereleri yürüttüğünü, dün de kendisinin katılımıyla bu sürecin devam ettiğine dikkati çekti. 
     Titiz ve ciddi bir şekilde çalışmaların sürdürüldüğünü vurgulayan Başbakan Erdoğan şunları kaydetti 
     ''Şu anda geceli gündüzlü gerek Dışişleri Bakanı Abdullah Gül, gerek milletvekili arkadaşlarımız, hep birlikte el ele, omuz omuza gece gündüz bir çalışmayla şu ana kadar müzakere sürecini yürüttüler. Şu anda dün de bizim katılımımızla bu süreç devam ediyor. Dün Sayın BM Genel Sekreteri Kofi Annan ile bir görüşmemiz oldu. Daha sonra Sayın Yunanistan Başbakanı Kostas Karamanlis ile bir görüşmemiz oldu. Arkadaşlarla yaptığımız görüşmelerle şu anda titiz ve ciddi bir şekilde çalışmalar sürdürülüyor.'' Türk yetkililerle BM uzman heyetinin bu sabah bir çalışması olduğunu, şimdi de KKTC heyetinin bu çalışmayı yaptığını kaydeden Erdoğan, ''Tabii tek şeyimiz, kazan-kazan anlayışıyla buradan olumlu bir neticenin çıkmasıdır. Titizlik, ihtiyat ve kararlılıkla bunu devam ettiriyoruz'' dedi. 
     
     BURGENSTOCK'TAN NOTLAR 

     Sabah kahvaltısını eski Dışişleri Bakanı ve AK Parti Genel Başkan Yardımcısı Yaşar Yakış ve AK Parti İstanbul Milletvekili Egemen Bağış ile yapan Başbakan Erdoğan, daha sonra kaldığı otelin korusunda yürüyüşe çıktı. 
     Başbakan'a yürüyüşü sırasında Başbakanlık Başdanışmanı Nabi Avcı, Yaşar Yakış, Egemen Bağış, AK Parti Genel Başkan Yardımcısı Şaban Dişli ve Dışişleri Bakanlığı bürokratları eşlik etti. Başbakan Erdoğan'ın ardından BM Genel Sekreteri Kofi Annan'ın da aynı koruda yürüyüşe çıktığı görüldü. 
     Bu arada otelde spor kıyafetleri, esprileri ve sıcak tavırlarıyla dikkati çeken KKTC Başbakan Yardımcısı ve Dışişleri Bakanı Serdar Denktaş, etrafın ilgi ve sempatisini çekiyor. Genel olarak neşeli ve samimi bir çalışma ortamına sahne olan Burgenstock'ta, Serdar Denktaş ile KKTC Başbakanı Mehmet Ali Talat sık sık espriler yaparak birbirlerine takılıyorlar. 
     Erdoğan, Sinop'taki yerel seçim sonuçlarının, bir oyun dahi ne derece önemli olduğunu ortaya koyduğunu belirtti. 
     Kıbrıs görüşmelerine katılmak üzere gittiği Burgenstock'ta gündemdeki son gelişmeleri yazılı açıklamasıyla değerlendiren Erdoğan, Sinop'ta kesin bir sonuçtan söz etmenin mümkün olmayacağını, muhalefetin yaptığı itirazın da sonuçlanmasını beklemek gerektiğini belirtti. 
     Erdoğan, geçmişte beldelerde benzer durumlarla karşılaştıklarını, ancak il genelinde ilk kez böyle bir olayla karşılaştığını belirterek, şöyle devam etti 
     ''Sinop'taki sonuç, bir oyun ne kadar önemli olduğunu ortaya koydu. Bir oya iş kalabiliyor, bu kadar önemli. Bu olay bir şeyi daha ortaya koyuyor, demokrasinin güzelliği, inceliği burada. Demokrasi, bir insanla bile güç kazanabiliyor, insanla güç kaybına uğrayabiliyor.'' Erdoğan, Sinop sonuçlarındaki bir oyluk farkın, vatandaşların kendi oylarının ağırlık ve önemlerini anlama açısından da güzel bir örnek olduğunu belirtti. 
     
     SEÇİM SONUÇLARININ DEĞERLENDİRİLMESİ 

     Erdoğan, seçim öncesinde yaptıkları açıklamalarda, yerel seçimlerin, 17 aylık icraatlarının genel değerlendirilmesi olacağını belirttiklerini ifade etti ve yüzde 34.4'ün üzerinde oy gelmesini ''halkın kendilerine güven vermesi'' olarak değerlendireceklerini açıkladıklarını kaydetti. 
     Açıklamasında, ''Halkın yüzde 34.4'ün çok üzerinde oy vermesiyle de güven tazelenmiştir, bu, bize güvenden öteye heyecan vermiştir'' diyen Erdoğan, halkın istikrara ''evet'' dediğini belirtti. 
     Erdoğan, bundan sonra eğitim çalışmalarına ağırlık vereceklerine de işaret etti ve seçilen belediye başkanlarının dünyadaki örnekleri görmelerine yönelik her türlü desteğin merkez tarafından verileceğini, geçmişte belediye başkanlığı yapan arkadaşlarının, yeni başkanlarla tecrübelerini paylaşacaklarını belirtti. 
     Belediyelerde personelin özlük hakları da dahil olmak üzere ciddi sıkıntılar bulunduğuna dikkati çeken Erdoğan, yatırımlar konusunda da acil adımlar atılması gerektiğini kaydetti. Erdoğan, kaynak israfının da önlenmesi gerektiğini vurguladı. 
     
     AK PARTİ'NİN KAZANDIĞI BELEDİYELERİN BORÇLARI 

     Erdoğan, AK Parti'nin kazandığı belediyelerin borçlarının silineceğine ilişkin haberleri de değerlendirdi ve bu haberleri ''çok çirkin'' olarak niteledi. 
     ''AK Partili olan ve olmayan belediyeler'' şeklinde bir ayrımın ne kendisi, ne de başka bir çalışma arkadaşı tarafından dile getirildiğini kaydeden Erdoğan, ''Böyle bir sözün çıktığını gördüğüm zaman, ilk tepkiyi ben koyarım'' ifadesini kullandı. 
     Belediyelerin borçlarına yönelik bazı çalışmalar yapıldığına da işaret eden Erdoğan, bu yönde atılmış bir adım olmadığını, çalışmalar bitince uygulamaların görüleceğini söyledi. 
     Belediyelerin artık ''uçuk'' yatırımlara giremeyeceğini de belirten Erdoğan, şunları kaydetti 
     ''Bundan sonra belediyeler uçuk yatırımlara giremeyecek. Hazineden bu tür teminatlar alamayacaklar. Başlamış olanlar bitirilecek tabii, o ayrı mesele.'' Erdoğan, yeni belediyeler yasasıyla birlikte tüm belediyelerin rahatlayacağını da kaydetti. 
     
</TEXT>
</DOC>
