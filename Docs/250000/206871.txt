<DOC>
<DOCNO> 206871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur23.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, grup toplantısında milletvekillerine seslendi... 
</HEADLINE>
<TEXT>

     Başbakan Recep Tayyip Erdoğan, milletvekillerine seslenerek, ''Hiç aklınızdan çıkarmayınız, en büyük güven ve güç kaynağımız olan Cumhuriyetimizi, önümüzde bir okyanus gibi akan yüzyılın amiral gemisi yapmak görevimizdir'' dedi. 
     Kurulduğu günden beri, gökyüzünde parlak bir yıldız gibi parlayan ülkeyi, daha yüksek ufuklara taşımanın omuzlardaki en şerefli sorumluluk olduğunu dile getiren Başbakan Erdoğan, 'Çalışkan bir milletin mensupları ve mayası çok güçlü bir cumhuriyetin milletvekilleri olarak, başaramamak gibi bir mazerete sahip olamazsınız'' diye konuştu. 
     Erdoğan, partisinin TBMM Grup Toplantısı'nda yaptığı konuşmada, öğrencilere daha iyi imkanlar hazırlamak, eğitimlerine imkanlar çerçevesinde azami katkı sağlamak konusunda şartları zorladıklarını söyledi. 
     Bu çerçevede, 2002-2003 öğretim döneminde 710 bin öğrenciye burs ya da kredi ödemesi yapıldığını anlatan Başbakan Erdoğan, bu yıl yapılan 230 bin başvurudan mağduriyet sıralamasına göre ilk 54 bin kişiye burs, sonraki 158 bin kişiye kredi olmak üzere toplam 210 bin öğrenciye mali destek sağlamayı karara bağladıklarını bildirdi. 
     2003-2004 öğretim döneminde toplam 750 bin öğrencinin burs ya da kredi kullanmaya hak kazandığını belirten Başbakan Erdoğan, İktidara geldiklerinde, aylık 45 milyon lira olan burs ve kredi miktarını, geçen yıl 60 milyona, bu yıl da 90 milyona çıkartılarak, öğrencilere verilen desteğin yüzde yüz artırıldığını belirtti. 
     
     ''ÜMÜĞÜNÜ SIKARIZ'' 
     Milletin her ferdinin ihtiyaçlarını karşılayabilmek için azami gayreti sarf ettiklerini anlatan Erdoğan, milletin hakkını ''arsıza hırsıza yetirtmeyecek tedbirleri'' aldıklarını söyledi. Kaçak elektrik kullanımına karşı mücadele verildiğini belirten Erdoğan, ''Babamız olsa, ihbarını aldığımızda kontrollerde yakaladığımızda kusura bakmasınlar ümüğünü sıkarız'' dedi. 
     Türkiye'nin kaynaklarını Türkiye'ye kazandırdıklarını anlatan Başbakan Erdoğan, şöyle konuştu 
     ''Bizler bu ülkenin sahip olduğu kaynakların asıl sahibinin bu millet olduğunu biliyor ve milletin hakkını hırsıza, arsıza yem etmeyecek tedbirleri de kimsenin gözünün yaşına bakmadan alıyoruz. 
     Hükümet olarak vatandaşın yüzlerini güldürmek ve sıkıntılarını gidermek konusunda imkanları sonuna kadar zorladığımızı vatandaşlarımız bilsinler diye bunları söylüyorum. 
     Mesela, ekmeğini tarım sektöründen kazanan çiftçilerimiz, köylülerimiz, hayvancılarımız 2003 yılı içinde uzun zamandır ilk kez devletin elinin kendilerine uzandığına şahit oldular. 
     Uyguladığımız destekleme politikaları ve kalkındırma projeleriyle tarımımızdaki gerileme önemli ölçüde durmuş, iyileşme dönemi başlamıştır. Tarımsal üretimin her zaman yanında olmakta kararlıyız. Burada bu kararlılığımıza ilişkin bir örnek vermek istiyorum, bildiğiniz gibi uyguladığımız ekonomik programın bir gereği olarak pancar üretimi kotasını her yıl düşürmemiz gerekiyordu. 
     Çünkü Türkiye ihtiyacından fazla şeker üretiyor, stok büyüyor, şeker fabrikaları zarar ediyordu. Biz ne yaptık Şeker fabrikalarını en verimli şekilde çalıştırmak suretiyle zararın önüne geçtik. 350 Trilyon kara geçirdik. Üstelik yaklaşık bir yıldır da temel tüketim maddesine olduğu gibi şekere de birçok başka temel tüketim maddelerinde olduğu gibi zam yapmadık. 
     Stok biriktirmedik ve bunun sonucunda da 2004-2005 dönemi pancar üretimi kotalarında indirim ihtiyacını ortadan kaldırmış olduk.'' 
     
     SİCİL AFFI 
     Hükümetin ekonomik ve sosyal politikaları bir arada ve bütünlüklü olarak düşündüğüne dair bir başka örnek daha vermek istediğini belirten Erdoğan, geçmiş ekonomik krizler nedeniyle çek, senet, kredi kartı ve kredi borcunu ödeyemeyecek duruma düşmüş vatandaşların, Sicil Affı Yasası'nın yürürlüğe girmesi ile birlikte bu mağduriyetlerinin giderilmesine dönük yapılan çalışmaları anlattı. 
     Bu sayede, mağdur durumda bulunan 1 milyon vatandaşın, tekrar bankalardan ve özel finans kurumlarından kredi ve çek karnesi kullanma hakkı kazandığını belirten Erdoğan, ''Bunlar milletimize verdiğimiz sözleri birer birer nasıl yerine getirmekte olduğumuzu gösteren küçük örneklerdir'' dedi. 
     
     YÜKSELEN YILDIZ 
     AK Parti'nin Türk siyasi hayatına getirdiği yeniliği ve farkı verdiği örneklerden çıkarmanın mümkün olacağını kaydeden Başbakan Erdoğan, şöyle devam etti 
     ''Devletimizi iki binli yılların yıldızı haline getirme ve milletimizi hakettiği esenliğe kavuşturma hedeflerimizden asla şaşmayacak, bu konudaki kararlılığımızı asla kaybetmeyeceğiz. Bu hassasiyeti en az benim kadar sizlerde büyük bir aşk ve heyecanla içinizde taşıyınız. 
     Bu millete layık olmanın bundan başka bir yolu ve imkanı yoktur. Hiç aklınızdan çıkarmayınız, en büyük güven ve güç kaynağımız olan Cumhuriyetimizi, önümüzde bir okyanus gibi akan yüzyılın amiral gemisi yapmak görevimizdir. 
     Kurulduğu günden beri, gökyüzünde parlak bir yıldız gibi parlayan bu ülkeyi, daha yüksek ufuklara taşımak, omuzlarınızdaki en şerefli sorumluluktur. 
     Milletinin karakteri ve Cumhuriyetin temeli olan vazgeçilmez ilkeleriyle, bu ülkenin çok kısa bir zaman içinde dünyadaki herkesin yaşamak için gıpta ettiği bir coğrafya haline gelmemesi için hiçbir sebep yoktur. 
     Çalışkan bir milletin mensupları ve mayası çok güçlü bir Cumhuriyetin milletvekilleri olarak, başaramamak gibi bir mazerete sahip olamazsınız. 
     Bu sorumluluk bilinci içinde olduğunuzu biliyorum...'' Başbakan Erdoğan'a konuşmasının ardından, çeşitli bölgelerden gelen partililer bazı hediyeler verdiler. 
     
</TEXT>
</DOC>
