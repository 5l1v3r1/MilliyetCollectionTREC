<DOC>
<DOCNO> 246978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas18.html </URL>
<DATE> 2004/06/10/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Esrarengiz timsah yakalandı 
</HEADLINE>
<TEXT>

     Vahşi timsahların yaşamadığı Hong Kong'da görülen ''esrarengiz'' timsahın, 8 aylık bir takibin ardından yakalandığı bildirildi. 
     Daha önce, aralarında ''Crocodile Dundee'' ile kıyaslanan Avustralyalı John Lever'ın da bulunduğu Hong Konglu, Avustralyalı ve Çinli uzman avcıların elinden kurtulan 1.5 metre boyundaki timsahın, sağ yakalandığı kaydedildi. 
     Hong Kong basını tarafından manşetlere taşınan timsah, Çin sınırında bulunan Yuen Long kenti yakınlarındaki bataklık ve kirli nehirde ilk kez görüldüğü geçen kasım ayından bu yana Hong Kong gündemini meşgul ediyordu. 
     Timsahların sadece hayvanat bahçelerinde bulunduğu Hong Kong'da doğada bulunan ''esrarengiz'' timsahın, giderek büyümesinden korkan sahibi tarafından doğaya bırakılmış evcil bir hayvan ya da Çin'deki bir yetiştirme çiftliğinden kaçmış olabileceği belirtildi. 
     İlk görüldüğü zamandan beri, kimi zaman yerleşim alanlarına yakın nehirlerde yüzen timsahın, insanlara saldırmasından endişe duyuluyordu. 
     
</TEXT>
</DOC>
