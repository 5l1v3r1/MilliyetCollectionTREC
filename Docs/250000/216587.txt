<DOC>
<DOCNO> 216587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur15.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı Schröder, Türkiye'ye geliyor... 
</HEADLINE>
<TEXT>

     Almanya Başbakanı Gerhard Schröder, Başbakan Tayyip Erdoğan'ın davetlisi olarak Türkiye'ye gelecek. 
     Başbakanlık Basın Merkezi'nden yapılan yazılı açıklamaya göre, Almanya Federal Cumhuriyeti Şansölyesi Gerhard Schröder, 22-24 Şubat tarihlerinde Başbakan Erdoğan'ın davetlisi olarak Türkiye'ye resmi bir ziyarette bulunacak. 
     Schröder, Ankara'da Cumhurbaşkanı Ahmet Necdet Sezer tarafından kabul edilecek, Başbakan Erdoğan ile baş başa ve heyetler arasında görüşmeler gerçekleştirecek. Almanya Başbakanı, CHP Genel Başkanı Deniz Baykal'la da görüşecek. 
     Ankara'daki temaslarının ardından 23 Şubat günü öğleden sonra İstanbul'a geçecek olan Schröder, burada, Türk-Alman Ekonomik Forumu'na ve Alman Ticaret Odası'nın TÜSİAD'ın katılımıyla onuruna vereceği yemeğe katılacak. 
     Başbakan Erdoğan'la birlikte 24 Şubat'ta İskenderun Sugözü'ne geçerek Almanya'ın Türkiye'deki en büyük yatırımını oluşturan Sugözü Enerji Santrali'nin açılış törenine katılacak olan Schröder, daha sonra Türkiye'den ayrılacak. 
     Schröder'in ziyareti sırasında, ikili ilişkilerin yanı sıra Türkiye'nin AB üyeliği, Kıbrıs, Irak, Ortadoğu, NATO İstanbul Zirvesi, Afganistan ve diğer bazı bölgesel ve uluslararası konuların ele alınması öngörülüyor. 
     
</TEXT>
</DOC>
