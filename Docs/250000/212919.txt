<DOC>
<DOCNO> 212919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo11.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'un dünyada yükselişi sürüyor, Fener listeye girdi 
</HEADLINE>
<TEXT>

     Birinci Süper Futbol Ligi'nde son 10 sezonun en kötü performanısını gösteren, buna karşın Uluslararası Futbol Tarihi ve İstatistikleri Federasyonu'nun IFFHS değerlendirmesinde, Aralık ayında 33 sıra birden yükselen Galatasaray, bu çıkışını ocak ayında da sürdürüp, 4 sıra yükseldi ve 43. oldu. 
     Aralık'ta, özellikle Avrupa Şampiyonlar Ligi'nde Juventus galibiyeti ve deplasmandaki Real Sociedad beraberlikleriyle puan toplayan ve çıkışa geçen sarı-kırmızılılar, Ocak değerlendirmesinde de diğer Türk takımlarını geride bırakarak 152 puanla 43. sıraya yerleşti. 
     Kasım ayında 35. sırada bulunan, ancak Aralık'ta 28 sıra birden düşüp 63. olan lig lideri Beşiktaş ise Ocak sonunda 5 basamak yükselerek 139 puanla Nihat Kahveci'nin takımı Real Sociedad ile 58. sırada yer buldu. 
     Dünya sıralamasında, ilk 100 içinde yer alan bir diğer Türk temsilcisi ise 126 puanla 77. sıradaki Gençlerbirliği oldu. 
     2003 sonunda ilk 350 takım arasında kendisine yer bulamayan ve Aralık ayını 365. sırada kapayan Fenerbahçe ise 50 basamak birden yükselerek, 61.5 puanla 315. sıraya yerleşti. Değerlendirmede Gaziantepspor, 107.5 puanla 120., Trabzonspor, 100 puanla 136., Malatyaspor, 84.5 puanla 175., Denizlispor ise 59.5 puanla 331. oldu. 
     Sıralamada Milan, geçen ay olduğu gibi zirvedeki yerini korudu. 
     
</TEXT>
</DOC>
