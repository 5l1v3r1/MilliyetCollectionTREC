<DOC>
<DOCNO> 249200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/spor/ykocaomer.html </URL>
<DATE> 2004/06/19/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Görme Engelliler Spor Federasyonu 
</HEADLINE>
<TEXT>



Görme Engelliler Spor Federasyonu Başkanı Asaf Avcı, Milli Paralimpik Komitesi Başkanlığı'ndan sonra Federasyon Başkanlığı'ndan da istifa etti. İstifasının nedeni ise işlerinin yoğun olması idi. Oysa bize göre Asaf Avcı, federasyonun çalışma şeklinden, yönetim kurulundaki bazı arkadaşlarının davranışından rahatsızdı. Asaf Avcı, belki de Gençlik ve Spor Genel Müdürlüğü tarihinde ilk defa bir federasyon başkanı olarak teftiş kurulunu geçtiğimiz yıl göreve çağırmış, "Benim federasyonumda aklımın ermediği, pis kokuların geldiği bazı işlemlerin yapıldığından şüpheleniyorum. Gelin beni teftiş edin" demiştir. 
Nitekim yapılan bu teftiş sonucunda iki federasyon görevlisi görme engelli spor kulüplerinin paralarını zimmete geçirdikleri gerekçesiyle savcılığa verilmişlerdir. Ancak anlaşılan o ki, bu olayın içinde daha aktif bir şekilde ama arka planda görev alan bazı federasyon görevlileri hakkındaki teftiş sonuçları Asaf Avcı'yı tatmin etmemiştir. Bu arada fazı federasyon başkanları ve genel sekreterlerin de niçin böyle bir "Donkişotluk" yaptığını anlayamadıkları konuşulmaya başlanmış ve namuslu davranışından dolayı eleştirilere uğramıştır. Özü sözü bir, mert bir Adana çocuğu olan Asaf Avcı'ya da istifa etmekten başka bir yol kalmamıştır. 
Gençlik ve Spor Genel Müdürlüğü, dürüst, çalışkan, şahsi maddi olanaklarını görme engelliler sporuna harcamaktan çekinmeyen bir başkandan yoksun kalmıştır. Umarız Asaf Avcı'nın başlattığı yolda diğer federasyon başkanları da ilerler ve Türk sporunun, bir çok federasyonun da hak etmediği şekilde çirkin sözlere muhatap olmasının önüne geçerler. 



</TEXT>
</DOC>
