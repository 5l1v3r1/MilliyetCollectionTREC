<DOC>
<DOCNO> 217164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/soneko16.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İmilat sanayiinde kapasite kullanımı arttı... 
</HEADLINE>
<TEXT>

     İmalat sanayiinde üretim değeri ağırlıklı kapasite kullanım oranı, bu yılın Ocak ayında geçen yılın aynı ayına kıyasla artarak yüzde 77.2 seviyesinde gerçekleşti. 
     İmalat sanayiinde kapasite kullanımı, geçen yılın aynı ayında yüzde 74.9 olmuştu. 
     Devlet İstatistik Enstitüsü'nün DİE , 681 işyerinde yaptığı ''İmalat Sanayi Aylık Eğilim Anketi'' ilk geçici sonuçlarına göre, söz konusu dönem, sektörel bazda irdelendiğinde işyeri sayısı ağırlıklı kapasite kullanımı, imalat sanayinde yüzde 69.6, gıda ürünleri ve içecek imalatında yüzde 66.5, tütün ürünleri imalatında yüzde 55.9, tekstil ürünleri imalatında yüzde 74.7, giyim eşyası imalatında yüzde 81.2, işlenmiş deride yüzde 65.4, kağıt ve kağıt ürünleri imalatında yüzde 81.5, basım yayım imalatında yüzde 75.8 kimyasal madde ürünleri imalatında yüzde 70.5, plastik-kauçuk ürünleri imalatında yüzde 75.7 oldu. 
     
     TAM KAPASİTE İLE ÇALIŞAMAMA NEDENLERİ 

     Bu arada, Ocak ayında işletmelerin tam kapasiteyle çalışamama nedenleri arasında, yüzde 67.4'lük oran ile iç pazarda talep yetersizliği ilk sırada yer aldı. 
     Tam kapasite ile çalışamama nedenlerinden, dış pazarda talep yetersizliği yüzde 12.2 ile ikinci, işçilerle ilgili meseleler yüzde 3.6 ile üçüncü olurken, bunu yüzde 2.8 ile yerli mallarda hammadde yetersizliği, yüzde 1.6 mali imkansızlıklar ve yüzde 1.3 ithal mallarda hammadde yetersizliği izledi. 
     
     2004 YILI ŞUBAT AYI BEKLENTİSİ 

     Öte yandan DİE, işyerlerinin üretim, yurtiçi satış, satış fiyatları ve hammadde fiyatları konusunda bu yılın Şubat ayı beklentileriyle ilgili de bir değerlendirme yaptı. 
     Yapılan değerlendirmeye göre, Şubat ayında üretimde, işyerlerinin yüzde 26.9'u artış, yüzde 35.1'i ise azalış bekliyor. 
     Söz konusu ayda, yurtiçi satışlarda ise aynı işyerlerinin yüzde 30.3'ü artış yüzde 31'i de azalış beklentisi içinde bulunuyor. 
     Hammadde fiyatları konusunda da işyerlerinin, yüzde 22.2'si artış, yüzde 18.7'si azalış olacağı görüşünü belirtti. 
     
</TEXT>
</DOC>
