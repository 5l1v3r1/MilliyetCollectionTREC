<DOC>
<DOCNO> 227501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun05.html </URL>
<DATE> 2004/04/01/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Washington Post Rum-Yunan tarafı daha inatçı tutum sergiledi 
</HEADLINE>
<TEXT>

     ABD'nin önde gelen gazetelerinden The Washington Post'ta Kıbrıs'taki önemli gelişmelerle ilgili çıkan haberde, İsviçre görüşmelerinde Rum-Yunan tarafının, ''daha inatçı bir tutum sergilediği'' ve Türk hükümetinin ''Annan Planı'na destek işareti verdiği'' belirtildi. 
     Gazetenin haberinde, İsviçre-Bürgenstock görüşmelerinin sonunda bir anlaşma sağlanamaması üzerine BM Genel Sekreteri Kofi Annan'ın, hazırladığı nihai çözüm planını 24 Nisan'da Kıbrıs'ta iki tarafta referanduma götürmeyi kararlaştırdığı kaydedildi. 
     The Washington Post, Kıbrıs'ta son sürecin ivme kazanmasında, kendisi de AB üyeliğine aday olan Türkiye'nin çabalarının rol oynadığına işaret ederek, BM'deki diplomatların, ''bu son turda Rum-Yunan tarafı, daha inatçı olduğunu gösterdi'' dediğini yazdı. 
     Gazete, Türk hükümetinin, nihai Annan Planı'nı destekleyeceğinin işaretini verdiğini kaydederek, Başbakan Recep Tayyip Erdoğan'ın ''Bu görüşmelerde kaybeden yok'' sözüne dikkati çekti. 
     
</TEXT>
</DOC>
