<DOC>
<DOCNO> 244509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo15.html </URL>
<DATE> 2004/06/01/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Cem Papila Hukukçu olmam hakem olmama yardımcı oldu... 
</HEADLINE>
<TEXT>

     Futbol hakemi Cem Papila, ''Hukukçu olmam hakem olmama yardımcı oldu'' dedi. 
     Cem Papila, Düzce'nin Kalıcı Konutlar bölgesinde Cumhuriyet İlköğretim Okulu, Atatürk Lisesi ve Beşiktaşlılar Derneği tarafından düzenlenen ''Bilgili Hakem, İlkeli Yönetim ve Cesaretli Kararlar'' konulu sempozyuma katıldı. Öğrencilerin sorularını yanıtlayan Papila, başarılı öğrencilere hakem düdüğü armağan etti. 
     Papila, 1993 yılında hakemlik hayatının başladığını, 11 yaşından beri futbol oynayıp profesyonel olamadığını belirterek, ''Ben ilk olarak bir hukukçuyum. Özel hayatımda hukukun üstünlüğü ve yazılı olan kurallar her şeyden önemlidir. Sadece düdük çalmanın hakemlik olmadığını savunuyorum. Adalet her geçen gün önemini yitiriyor ve kaybediyor. Adalet değerleri arasında hakemlik bir fırsat oldu. İnsanlar her zaman her yerde adliyeye gitmiyor ama her zaman futbol sahalarına gidiyor. Dolayısıyla biz hakemler çok görev düşüyor. Herkes bizden adalet bekliyor'' dedi. 
     Avukat Cem Papila, bir öğrencinin, ''Aldığınız hukuk eğitimi hakemliğinizi etkiliyor mu'' sorusuna, ''Etkiliyor. Hukuk eğitimi almam bana hakemlik hayatımda artı değer katmıştır'' karşılığını verdi. 
     Hakemliğin kendisi için bir meslek olmadığını belirten Papila, ''Benim asıl mesleğim avukatlık. İstanbul'da bir bürom var, buradan para kazanarak geçimimi sağlıyorum. Hakemlik hobi de değildir. Bana göre hakemlik, görev yaptığım sürece keyif aldığım bir iştir. Kurallara göre, 45 yaşına kadar hakemlik yapabilirim'' diye konuştu. 
     Her insanın hata yapabileceğini söyleyen Papila, şöyle devam etti 
     ''Yeşil sahalarda hata yapılabilir, fakat acımasızca eleştirilere karşıyım ve bazı yazıların yazılmasını yanlış buluyorum. Medyanın eleştirileri de onlara göre normal. Maç esnasında medya 16 kamera ile çalışıyor, bizim göremediklerimizi görmeleri normaldir. Bizler ise yarım saniyede olan bir pozisyonu göreceğiz, beyin algılayacak, kararı gözden geçirecek ve düdük çalacağız. Bu işlemi tam olarak yarım saniyede yapmak zorundayız.'' Bir soru üzerine, ''Hakem taraftar olamaz, takım tutamaz'' diyen Cem Papila, bir öğrencinin, kravatı ve ceketinin kol düğmelerinin sarı-lacivert renkli olmasının nedenini sorması üzerine, ''Çocuklar çok dikkatlisiniz, demek ki bundan sonra giydiğimiz elbiselere de dikkat etmemiz gerekiyormuş'' diye konuştu. 
     
</TEXT>
</DOC>
