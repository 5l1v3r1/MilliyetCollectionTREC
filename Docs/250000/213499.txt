<DOC>
<DOCNO> 213499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun22.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Annan'ın Kıbrıs'taki taraflara yaptığı çağrıdan memnunuz 
</HEADLINE>
<TEXT>

     İngiltere Dışişleri Bakanı Jack Straw, Birleşmiş Milletler BM Genel Sekreteri Kofi Annan'ın Kıbrıs'ta taraflara, Ada'da barışın sağlanması için yaptığı görüşme çağrısını memnuniyetle karşıladıklarını bildirdi. 
     Straw, Kofi Annan'ın Kıbrıs'ta bir anlaşmaya varmak amacıyla çaba göstermek için bunun son fırsat olduğu değerlendirmesini kuvvetle desteklediklerini belirtti. 
     Straw, yazılı açıklamasında, Mayıs ayında Kıbrıs'ın birleşik şekilde Avrupa Birliği'ne girişiyle sağlanacak faydanın halen her iki taraf için de ulaşılabilir olduğunu kaydetti ve Annan'ın süreçte yer alan taraflardan aldığı güçlü olumlu işaretlerin kendilerini cesaretlendirdiğini ifade etti. 
     İngiltere Dışişleri Bakanı, taraflarda var olan bu kararlılığın barış planı üzerinde yapılacak görüşme sürecine yansıtılması için Annan'ın izlediği yolu da büyük takdirle karşıladığını bildirdi. 
     Straw açıklamasının son bölümünde, İngiltere'nin garantör ülke olarak Kıbrıs'ta gösterilen çabalara tüm gücüyle destek olacağını ve üzerine düşen her türlü görevi yerine getireceğini kaydetti. 
     
</TEXT>
</DOC>
