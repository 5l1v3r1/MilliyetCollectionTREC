<DOC>
<DOCNO> 248277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/guncel/gun01.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanı güldüren yanıt 
</HEADLINE>
<TEXT>


Milli Eğitim Bakanı Çelik, Ankara Yenimahalle'de karne dağıttığı öğrenciye "Büyüyünce ne olacaksın " diye sordu, 'Şarkıcı olacağım" yanıtını aldı 

ANKARA Milliyet 

Hemen her televizyon kanalında ekrana gelen "televole tarzı" programların ilkokul çağındaki çocukları nasıl etkilediği, dün karne dağıtımında ortaya çıktı. 2003 - 2004 eğitim - öğretim yılının sona ermesi nedeniyle dün Ankara Yenimahalle'deki bir ilköğretim okulunda karne dağıtım törenine katılan ve öğrencilere "Büyüyünce ne olacaksınız" diye soran Milli Eğitim Bakanı Hüseyin Çelik, aldığı yanıtlar karşısında şaşkınlığını gizleyemedi. 9 yaşındaki kız öğrenci Gülhanım Karataş'ın "şarkıcı olacağım" yanıtı hem güldürdü, hem düşündürdü. 

9 yaşındaki star 
Çelik, Şükufe Nihal İlköğretim Okulu'ndaki törende "Karneler yol haritasıdır, size mesaj verir. Öğretmen olarak tavsiyem, eksiklerinizi görerek taze başlangıca hazır olmanız" dedi. Velilere, "Gün, çocuklarımızı azarlama ve onların heveslerini kırma günü değildir." diye konuştu. 
Çelik, Karataş'a "Büyüyünce ne olmak istiyorsun" diye sordu. Karataş'ın "şarkıcı olmak istiyorum" yanıtı üzerine Çelik öğrencilere "Neden arkadaşınızın şarkıcı olmak istediğini biliyor musunuz Nedenini sorun bakalım" diye seslendi. Bu sırada Karataş, "Şarkı söylemeyi çok sevdiğim için istiyorum" şeklinde konuştu. 


</TEXT>
</DOC>
