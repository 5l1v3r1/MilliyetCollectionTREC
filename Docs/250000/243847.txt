<DOC>
<DOCNO> 243847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonyas01.html </URL>
<DATE> 2004/05/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Samantha ''kapris'' yaptı, ''Sex and the City'' filmi rafa kalktı .. 
</HEADLINE>
<TEXT>

     Televizyon ekranlarına veda eden ''Sex and the City'' dizisinin beyazperdeye aktarılmasını merakla bekleyen fanatiklerine kötü bir haber geldi. Proje, Samantha karakterini canlandıran Kim Cattrall'ın vazgeçmesi üzerine rafa kalktı. 
     Internetteki ''moviehole'' sitesinin haberine göre, ''Sex and The City'' dizisinin ''fettan'' Samantha Jones'u bütün ekip arkadaşlarını ''yaktı''. 
     Cattrall'ın ''o kadar uzun süre bekleyemeyeceği'' gerekçesiyle projeden çekilmesi üzerine filmi çekmeyi planlayan HBO da hazırlıklara noktayı koydu. Michael Patrick King'in senaryosunu yazdığı ve yönetmeyi planladığı film de böylece doğmadan ölmüş oldu. 
     Kim Cattrall'ın sözcüsü Marvet Britto, ünlü yıldızın filmi yapmak için hevesli olduğunu ve anlaşma yaptığını belirtti. Britto, ''Ancak Bayan Cattrall'ın uzun süre beklemesine rağmen ortaya ne bir senaryo ne de çekim tarihi çıktı. Başka teklifleri de değerlendiremediği için bunu yapmak zorunda kaldı'' açıklamasında bulundu. 
     Marvet Britto, ileride projenin net bir biçimde şekillenmesi ve çekim tarihi verilmesi halinde Cattrall'ın yeniden rolü düşünebileceğini kaydetti. 
     Bu arada, dizi ekibinden sızan bilgiler ise işin içinde bir ''bityeniğinin'' bulunduğunu ortaya koydu. Cattrall'ın öteden beri geçinemediği bilinen başrol oyuncularından Carrie Bradshaw'u canlandıran Sarah Jessica Parker ile aynı ücreti almayacağının ortaya çıkması üzerine projeden caydığı ifade edildi. 
     
     ''CARRIE'' MODEL OLDU 

     Cattrall'ın kaprisi yüzünden film projesi rafa kalkarken, altı sezondur bu dizide ünlü modacıların tasarımlarını giyen Sarah Jessica Parker da bir giyim firmasının modeli oldu. 
     GAP firmasının Ağustos ayında başlatacağı kampanyada boy gösterecek olan Parker, kampanya süresince bilboardları süsleyecek. 
     GAP başkanı Gary Muto, Parker'in kampanya için iyi bir seçim olduğunu dile getirerek, ''O abiyeyi iyi taşıdığı kadar kot pantolonla da harika görünüyor'' dedi. Muto, firmanın ilk kez ünlü bir isimle birlikte çalıştığını kaydetti. 
     Bu sezon yayınlanan son bölümüyle ekranlara veda eden ''Sex and the City'' dizisinde Parker'ın canlandırdığı Carrie Bradshaw, buradaki kıyafetleriyle dizinin yayınlandığı tüm ülkelerde moda akımı yaratmış, milyonlarca kadın giyim tarzında Carrie'yi örnek almıştı. 

     
</TEXT>
</DOC>
