<DOC>
<DOCNO> 208695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/siyaset/siy10.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP, Gürtuna'yı aday düşünüyor 
</HEADLINE>
<TEXT>

   DYP lideri Ağar'ın, AKP'nin aday göstermemesi halinde Gürtuna'ya adaylık teklifinde bulunacağı iddia ediliyor 
      AYDIN HASAN Ankara 

   
   Yerel seçimler için AKP'den adaylık şansı zayıflayan İstanbul Büyükşehir Belediye Başkanı Ali Müfit Gürtuna'nın rotasının DYP'ye döndüğü öne sürülüyor. 
   DYP lideri Mehmet Ağar'ın, AKP'nın aday göstermemesi durumunda, Gürtuna'ya teklifte bulunacağı belirtiliyor. Ağar'ın böylece İstanbul'daki ANAP ve ılımlı AKP oylarını da almayı planladığı ifade ediliyor. 
   DYP kulislerine göre, Ağar, Gürtuna'yla son üç ayda dört kez görüştü. Gürtuna'ya teklifte bulunmayan Ağar, alternatifler tespit etmeye çalıştı. Gürtuna da DYP'ye kapıları kapatan kesin bir tutum içinde olmadı. Bir DYP'li yönetici şöyle konuştu 
   "AKP'de Kadir Topbaş ve Veysel Eroğlu'nun isimleri önde. Gürtuna'nın adaylık ihtimali zayıfladı. Dışarıdan desteğe sıcak bakmıyoruz. Kendisi 'Gelişmeleri bekliyorum, vakit var' dedi. Gelişmelere göre teklif götürmeyi düşünüyoruz." 
   
   Erdoğan'ı bekliyor    İSTANBUL Milliyet 

   Gürtuna, bugüne kadar CHP dahil hiçbir partiye adaylık talebinde bulunmadığını söyledi. Gürtuna, şu açıklamayı yaptı "Başbakan Erdoğan'la görüşmemizi ve kararlarını beklediğimizi kamuoyuna deklare ettik. Bunun dışında herhangi bir şekilde kararsızlık süreci içerisinde olmadığımız gibi, hiçbir parti ile görüşme ya da uzlaşma sürecine de girmedik." 
   
   
</TEXT>
</DOC>
