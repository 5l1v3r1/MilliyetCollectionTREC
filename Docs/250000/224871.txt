<DOC>
<DOCNO> 224871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo09.html </URL>
<DATE> 2004/03/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Efes Pilsen, Fransızlara karşı evinde üstün... 
</HEADLINE>
<TEXT>

     Basketbolda Avrupa Erkekler Ligi 2. tur E Grubu'nda yarın evinde PAU Orthez takımıyla karşı karşıya gelecek Efes Pilsen'in, Fransız takımlarına karşı kendi sahasında büyük üstünlüğü bulunuyor. 
     Lacivert-beyazlılar, İstanbul'da Fransız ekipleriyle bugüne dek 16 maç yaparken, 12 galibiyet, 4 yenilgi aldı. 
     Efes Pilsen, Fransız takımlarıyla sahasında yaptığı ilk 3 maçı kazanırken, bu ülke takımlarına karşı İstanbul'daki ilk yenilgisini 1992-93 sezonunda Avrupa Şampiyon Kulüpler Kupası'nda yarınki rakibi PAU Orthez'e 67-65 mağlup olarak elde etti. 
     Fransız takımlarına karşı evindeki son yenilgisini 2000-01 sezonunda Suprolig mücadelesinde yine PAU Orthez'e 71-69 mağlup olarak alan lacivert-beyazlılar, bu sezon ilk tur maçlarında bir başka Fransız ekibi ASVEL Lyon Villeurbanne'yi Abdi İpekçi Spor Salonu'nda 25 sayı farkla 69-44 yendi. 
     
     GENELDE ÜSTÜN 
     Efes Pilsen'in Fransız takımlarına karşı genelde de üstünlüğü bulunuyor. 
     Lacivert-beyazlılar, bu ülke takımlarıyla bugüne dek 41 maç yaparken, 18 galibiyet, 13 yenilgi aldı. 
     
     AVRUPA KUPALARINDA 306. MAÇ 
     İstanbul takımı, yarın PAU Orthez ile yapacağı maçla Avrupa kupalarında 306. maçına çıkmış olacak. 
     Efes Pilsen, Avrupa kupalarında bugüne dek yaptığı 305 maçta 191 galibiyet alırken, 114 karşılaşmadan ise mağlup ayrıldı. 
     
</TEXT>
</DOC>
