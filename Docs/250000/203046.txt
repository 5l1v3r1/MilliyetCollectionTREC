<DOC>
<DOCNO> 203046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur03.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da okullar 2 gün tatil edildi... 
</HEADLINE>
<TEXT>

     Türkiye'yi etkisi altına alan elverişsiz hava şartları yaşamı olumsuz etkilemeye devam ediyor. 
     Kar yağışı ve tipi nedeniyle ulaşıma kapanan Eskişehir-Bilecik karayolu, kontrollü olarak ulaşıma açıldı. 
     Kentte etkisini sürdüren kar yağışı ve tipi nedeniyle ulaşıma kapanan Eskişehir-Kütahya karayolunda mahsur kalan vatandaşlar, geceyi benzin istasyonlarında geçirdi. Karayolları ekipleri, kapanan Eskişehir-Kütahya karayolunun 32. kilometreye kadar trafiğe açık olduğunu bildirdi. 
     Bu arada, Eskişehir-Sarıcakaya ve Eskişehir-Han İlçesi karayollarının ulaşıma açılması için çalışmalar devam ediyor. Eskişehir-Ankara Karayolu'nda ulaşımın kontrollü olarak sağlandığı belirtildi. 
     
     KIRIKKALE- 
     Kırıkkale'nin Sulakyurt İlçesi'nde, yoğun kar yağışı nedeniyle okullar 1 gün süreyle tatil edildi. 
     Sulakyurt Kaymakamı Ahmet Karatepe başkanlığındaki İlçe İdare Kurulu kararınca, yoğun kar yağışı nedeniyle okullar tatil edildi. Dünden beri elektrik verilemeyen ilçede, 22 köy ve 2 beldenin yollarının ulaşıma kapandığı bildirildi. 
     
     BOLU 
     Bolu'da yoğun kar yağışı nedeniyle okullar 2 gün tatil edildi. 
     Bolu Valiliği'nden alınan bilgiye göre, Bolu kent merkezindeki ilköğretim okulları ile liseler, kar yağışı nedeniyle bugün ve yarın olmak üzere 2 gün tatil edildi. 
     
     DÜZCE 
     Düzce'de aşırı kar yağışı nedeniyle 200 köy yolunun ulaşıma kapalı olduğu bildirildi. 
     Düzce Köy Hizmetleri Müdürlüğü'nden alınan bilgiye göre, kapanan yolların açılması için 16 iş makinesiyle çalışmalara başlandı. 
     
</TEXT>
</DOC>
