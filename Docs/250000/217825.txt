<DOC>
<DOCNO> 217825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur41.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yükseköğretim reformundan beklenenler 
</HEADLINE>
<TEXT>

     Üniversite Öğretim Üyeleri Derneği Başkanı Prof. Dr. Kadir Erdin, YÖK konusundaki reform çalışmalarının 14 aydır sürdüğünü kaydederek, ''Yeni yasanın, 23 yıldır dışlanıp kurumlarına yabancılaşmış akademik kadroları, üniversite ile barıştırması gerektiğine inanıyoruz'' dedi. 
     Dernek tarafından düzenlenen ''Yükseköğretim Reformundan Beklenenler'' konulu panel, Mimar Sinan Güzel Sanatlar Üniversitesi Oditoryumu'nda gerçekleştirildi. 
     Açılışta konuşan Prof. Dr. Erdin, YÖK konusundaki reform çalışmalarının 14 aydır sürdüğünü hatırlatarak, 23 yıldır üzerinde 60 değişiklik yapılmasına rağmen sistemin özünü koruduğunu ifade etti. Bugün karşılarında, hepsinin özü birbirinden farklı 6 ayrı yasa tasarısı taslağı bulunduğunu kaydeden Erdin, ''Çağdaş bir üniversite yasasında bilimsel özgürlük, akademik liyakat, özerklik, saydamlık ve hesap verebilirlik ilkeleri kağıt üzerinde, kulağa hoş sözler olarak kalmayıp, yasanın maddelerine yansımalıdır'' diye konuştu. 
     Dernek olarak, üniversitede gerçek bir reform için Anayasa'nın 130 ve 131'inci maddelerinin değişmesi gerektiği görüşünde olduklarını anlatan Erdin, Üniversitelerarası Kurul ÜAK tarafından hazırlanan taslağı eleştirdi. 
     Gerek ÜAK, gerekse YÖK tarafından hazırlanan taslakların, akademisyenlerin katılımına kapalı mevcut sistemi büyük ölçüde koruduğunu savunan Erdin, ''Yeni yasanın, 23 yıldır dışlanıp kurumlarına yabancılaşmış akademik kadroları, üniversite ile barıştırması gerektiğine inanıyoruz'' diye konuştu. 
     Türkiye Bilimler Akademisi TÜBA öğretim üyesi Prof. Dr. Ayşe Erzan da mevcut YÖK Yasası'nın merkeziyetçi, bir çeşit vesayet anlayışı üzerine kurulu olduğunu kaydederek, ''Ortadaki son yasa tasarısı taslaklarında da çok belirgin biçimde vesayet dışına çıkmak için gayret gösterilmediği görülüyor'' dedi. 
     
     YÖK'ten gönderilen yazı 
     İstanbul Tabip Odası Başkanı Prof. Dr. Gencay Gürsoy da ortada demokratikleşme iddiasındaki taslakların dolaştığı bir dönemde, YÖK tarafından üniversitelere Aralık ayında gizli ibareli bir yazı geldiğini söyledi. Yazıda, üniversitelerden aylara göre yapılması istenen faaliyetlerin yer aldığını kaydeden Gürsoy, ''Mart ayında da istihbarat faaliyetleri istiyor. Bunları dokümante edip bildirin diyor'' diye konuştu. 
     YÖK Başkanlığı'na Prof. Dr. Erdoğan Teziç'in getirilmesinin bir fırsat olduğunu, ancak bunun da kaçırıldığını belirten Prof. Dr. Gürsoy, rüştünü ispat etmiş üniversitelerle yeni kurulanlar ve vakıf üniversitelerinin aynı yasaya tabi olmasını eleştirdi. 
     Galatasaray Üniversitesi öğretim üyesi Prof. Dr. Ahmet İnsel de Prof. Dr. Gürsoy tarafından dile getirilen yönergenin genellikle her yıl Aralık ayında üniversitelere gönderildiğini belirterek, ''Buna cevap veriliyor mu diye merak ettim ve tanıdığım birkaç üniversiteye sordum. Hiçbiri cevap vermemiş'' dedi. 
     YÖK konusunda yapılan tartışmanın artık sıkıntı verdiğini belirten İnsel, reform konusunda halkın beklentisi olduğunu söyledi. 
     
</TEXT>
</DOC>
