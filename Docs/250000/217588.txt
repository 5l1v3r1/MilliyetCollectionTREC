<DOC>
<DOCNO> 217588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/siyaset/siy04.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ben de varım ' 
</HEADLINE>
<TEXT>

   AKP'nin İstanbul İl Başkanı Müezzinoğlu, partisinin İstanbul Büyükşehir Belediye Başkanı adayı Kadir Topbaş'la iktidarı paylaşacaklarını söyledi 
      Mehmet Gündem 

   
   AKP İstanbul İl Başkanı Mehmet Müezzinoğlu, Başbakan Recep Tayyip Erdoğan'ın imam hatipten sınıf arkadaşı. Doktor Müezzinoğlu, 1992'de Erdoğan'ın ısrarıyla siyasete girer. Aynı yıl RP'nin Avcılar Belediye Başkan adayı, 1995'te de milletvekili adayı olur. FP'de "gençler - ak sakallılar" ayrışması yaşanırken, kongrede İstanbul İl Başkanlığı için Numan Kurtulmuş'un karşısına çıkar. Hepsinde kaybeden Müezzinoğlu, "Adaylıklarımda hep kaybeden tarafta oldum. Kazanılacak dönemde de aday olmuyorum" diyor. 
   
   3 Kasım seçimlerinde AKP'nin başarısı sizi nasıl etkiledi 
   Halk, AKP'yi ödüllendirirken, öteki partileri cezalandırdı. Ödül büyük beklentileri de beraberinde getirdi, yükümüz ağırlaştı. 
   
   'Topbaş, adayım değildi' 
   
   Cezalandırılanlar mesajı aldılar mı 
   Mesajı doğru algıladıkları yönünde bir sinyal görmedik. 28 Mart'ta halk mesajını tekrarlayacak gibi. O zaman AKP'nin güven desteği de artacak, Türkiye daha sağlıklı bir sürece girecek. 
   
   İstanbul'da başarının adı nedir 
   3 Kasım'da yüzde 37 aldık. 28 Mart'ta yüzde 47'in altında kalmak başarısızlık olur. Olağanüstü bir konjonktürel durum olmazsa yüzde 55'lerin üstüne çıkabiliriz. Büyükşehir, 32 ilçe, 41 belde. 74 belediyenin en az 60'ını alırız. Büyükşehir ve ilçelerin 30'u bizim. 
   
   Neydi adaylarda aradığınız kriterler. Teslimiyet mi, liyakat mı 
   Partinin felsefesine, Türkiye vizyonuna teslimiyet, işinde liyakat. 
   
   İstanbul'a aday belirleme işi biraz zor oldu değil mi 
   Çok önemli isimler aday adayı oldu. Nihayetinde bir kişi seçilecekti. Kolay olmadı. 
   
   Kırılmalar olmadı mı 
   Kaç kişi talip olursa olsun, içlerinden bir kişinin seçileceğini herkes biliyordu. Bu durumu serinkanlı karşılayacak olgunluğu arkadaşlarımız zaten sahipler. 
   
   Topbaş sizin adayınız mıydı 
   Hayır, hiçbir adayım yoktu. Yetki genel merkezindi. 
   
   Gürtuna'ya ne oldu 
   Dürüst, güvenilir olan, 'ben öteki partililerle eşit pozisyonda olmayı kabul ediyorum' diyen herkes aday olabilirdi. Gürtuna partiye bile girmedi ki, aday olsun. 
   
   İstanbul'a belediye başkanı olmak hiç aklınızdan geçmedi mi 
   Siyasette bir şeye talip olmadım. Görev teklif ettikleri durumlarda sorumluluk duygusu gereği hayır demedim. 
   
   İstanbul'un başında iktidarı temsilen bulunmak nasıl bir duygu 
   Müthiş bir haz. Ama sorumluluğu da bir o kadar ağır. Başbakan'la istediğiniz zaman, istediğiniz kadar görüşebiliyorsunuz. Bakanların herhangi biriyle istediğin gibi görüşebiliyorsun. İstanbul'un valisi, emniyeti, bayındırlığı, sağlığı istediğin zaman görüşebiliyorsun. İstanbul İl Başkanlığı, İstanbul Belediye başkanlığından çok daha güçlüdür. 
   
   28 Mart'ta seçilirse siz bu gücü Kadir Topbaş'la paylaşacaksınız. 
   Ben paylaşmayacağım, onlar kendi güçlerini, iktidarlarını benimle paylaşacaklar. Onlarınki biraz azalacak. 
   
   
   
</TEXT>
</DOC>
