<DOC>
<DOCNO> 202598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/ekonomi/eko01.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı, Danone'den 72 milyon dolara ayrıldı 
</HEADLINE>
<TEXT>

   Hisselerini Danone'ye satarak DanoneSA ortaklığına son veren Sabancı Grubu, gıdada sektöründe şirket satın almalarla büyümeyi sürdüreceğini açıkladı 
      EKONOMİ SERVİSİ 
   
   Sabancı Holding, DanoneSA'daki hisselerini 72 milyon 41 bin 622 dolara Fransız ortağı Danone'ye sattığını açıkladı. 
   Sabancı Holding'den borsaya gönderilen açıklamaya göre, Sabancı Holding Yönetim Kurulu'nun dünkü toplantısında, iştirak portföyünde bulunan DanoneSA Danone Sabancı Gıda ve İçecek Sanayi ve Ticaret AŞ'ye ait 30 trilyon 308 milyar 984 milyon 759 bin lira nominal değerli hisselerin tamamının Compagnie Gervais DanoneSA şirketine, 72 milyon 41 bin 622 dolara satılması ve elde edilecek k rın sermaye eklenmesine karar verildi. 
   Satış işlemi dün tamamlanırken, bedeli de tahsil edildi. Satıştan doğan 42 trilyon 129 milyar 454 milyon 755 bin 581 lira kazanç, şirket sermayesine eklenecek. 
   
   'Vizyonda sapma yok' 
   Sabancı Holding CEO'su Dr. Celal Metin, ortaklığın sona erdirilmesiyle ilgili olarak, "Uzun vadede her iki grubun da ayrı hareket etmesinin daha uygun olacağı kanaatine vardık" dedi. Sabancı'nın gıda vizyonunda herhangi bir sapma olmadığını belirten Metin, "Gerek organik, gerekse şirket satın almalarla hızla büyüyeceğiz. Piyale ile yaptığımız atılımı, mevcut ve yeni gıda kategorilerinde güçlenerek sürdüreceğiz. Vizyonumuz, 2007'de 1 milyar dolar ciroya ulaşmak" dedi. 
   
   Çocuklara yoğurdu sevdiren şirket    DanoneSA, 1 Mart 1997'de Hacı Ömer Sabancı Holding ve Grup Danone arasında yüzde 50 - 50 ortaklıkla kuruldu. 
   Hayat Su Pozantı tesislerinde, şişelenmiş su ile faaliyete geçen şirket 1998'de Tikveşli'yi alarak süt ve süt ürünleri sektörüne de girdi. Daha sonra Bolu Akmina Maden Suyu fabrikası ve Birtat fabrikası ve Flora Su, DanoneSA bünyesine katıldı. 850 çalışanı olan Danonesa Tikveşli, Danone Doğal Yoğurt, Petit Danone, Danone Meyve Keyfi, Danette, Birtat, Hayat, Akmina ve Flora'dan oluşan ürün yelpazesine sahip. 
   
   
</TEXT>
</DOC>
