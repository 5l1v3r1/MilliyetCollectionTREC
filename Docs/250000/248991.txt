<DOC>
<DOCNO> 248991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/soneko27.html </URL>
<DATE> 2004/06/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
8. Gözden Geçirmeye ilişkin Niyet Mektubu'nun yazılmasına başlandı 
</HEADLINE>
<TEXT>

     Uluslararası Para Fonu IMF ile yürütülen mevcut Stand By düzenlemesi çerçevesinde, 8. Gözden Geçirmeye ilişkin Niyet Mektubu'nun yazılmasına başlandı. 
     A.A muhabirinin aldığı bilgiye göre, Hükümet yetkilileriyle IMF arasında gerek 8. Gözden Geçirme gerekse 4. Madde Konsültasyon çalışmalarında son toplantılar gerçekleştirilirken, İcra Direktörleri Kurulu'na sunulacak Niyet Mektubu'nun maddeleri yazılmaya başlandı. 
     Daha önceki programa göre, yarın Türkiye'den ayrılması beklenen IMF heyetinin ayrılış tarihinin henüz kesinleşmediği, ancak genel çalışmaların tamamlandığı ifade ediliyor. 
     Niyet Mektubu'nun, Temmuz ayı sonu ya da Ağustos ayı başlarında IMF İcra Direktörleri Kurulu'na sunularak onaylanmasının ardından, yaklaşık 660 milyon dolarlık kredi dilimi serbest bırakılacak. IMF İcra Direktörleri, 8. Gözden Geçirme'nin yanı sıra 4. madde konsültasyonunu da ele alacak. 
     Mevcut Stand By düzenlemesinin sona ereceği Şubat 2005'e kadar, iki adet daha gözden geçirme kalmış bulunuyor. 
     Öte yandan IMF ile mevcut Stand By görüşmelerinin sone ereceği 2005 ve sonrası için yapılacak yeni anlaşmanın formatına ilişkin görüşmelerin de, karşılıklı müzakerelerle sürdürülmesi bekleniyor. 
     
     HEYETİN ÇALIŞMALARI... 
     2 Haziran'da İstanbul'a gelerek çalışmalarına başlayan IMF heyeti, daha sonra Ankara'ya geçmişti. 
     IMF İcra Direktörü Willy Kiekens ve Avrupa Bölümü Direktörü Michael Deppler de, ekonomi yetkilileri ile 7-10 Haziran tarihleri arasında gerçekleştirilen görüşmelere katılmışlardı. 
     8. Gözden Geçirme çalışmaları sırasında, 7. gözden geçirme sonucunda IMF'ye sunulan Niyet Mektubu'nda, 2004 yılı için ekonomi gündeminde öngörülenlerin yerine getirilmesi konusu ele alınırken, yüzde 6.5 oranındaki faiz dışı fazla sağlanması konusu da görüşmelerin odak noktasını oluşturdu. 
     Görüşmelerde, sosyal güvenlik reformu, yeni bankacılık yasası, özelleştirme, Fon bankalarının varlıklarının satılması, kamu bankalarının satış stratejileri ile özelleştirme konularında yaşanan gelişmeler de ele alındı. 
     8. Gözden Geçirme'nin yanı sıra IMF'nin Ana Sözleşmesi gereğince tüm üye ülkelerle düzenli aralıklarla gerçekleştirdiği 4. Madde Konsültasyon görüşmeleri de gerçekleştirildi. 
     4. Madde konsültasyon görüşmeleri kapsamında Türkiye'nin orta ve uzun vadeli ekonomi politikaları değerlendirildi. 
     Yine 4. Madde görüşmeleri çerçevesinde enflasyonun düşürülmesi sürecinin sürdürülmesi ve orta vadede bunun devamı için gerekli mali çabaları da içine alan politikalar ele alındı. 
     Görüşmelerde ayrıca, bankacılık sisteminin daha da güçlendirilmesi, özel sektör için ortamın daha da iyileştirilmesi için gerekli reformlar, borç dinamikleri, ve istihdam için kritik derecede önemli olan büyüme politikaları da değerlendirildi. 
     
</TEXT>
</DOC>
