<DOC>
<DOCNO> 218435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/siyaset/siy06.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bucak yeniden yargılanacak 
</HEADLINE>
<TEXT>

   Yargıtay 8. Ceza Dairesi'nin beraat kararını esastan bozmasıyla, eski milletvekili Sedat Bucak Susurluk Davası'ndan yeniden h kim karşısına çıkacak 
      ANKARA Milliyet 

   
   Yargıtay 8. Ceza Dairesi, Susurluk Davası kapsamında "cürüm işlemek için çete oluşturduğu" iddiasıyla yargılanan eski DYP Şanlıurfa Milletvekili Sedat Bucak hakkında verilen beraat kararını esastan bozdu. 
   İstanbul Cumhuriyet Başsavcılığı, İstanbul 2. Ağır Ceza Mahkemesi'nin, TCK'nın 313. maddesinden yargılanan Bucak hakkındaki beraat kararını "suçun unsurlarının oluştuğu" gerekçesiyle temyiz etmişti. Temyiz başvurusunu inceleyen Yargıtay 8. Ceza Dairesi, mahkemenin beraat kararını oybirliğiyle esastan bozdu. Dairenin gerekçeli kararı henüz yazılmadı. Yargıtay Cumhuriyet Başsavcılığı da tebliğnamesinde, İstanbul 2. Ağır Ceza Mahkemesi'nin beraat kararının bozulması yönünde görüş bildirmişti. 
   
   'Çete' suçlarından 
   Bucak, İstanbul 2. Ağır Ceza Mahkemesi'nde yeniden yargılanacak. Mahkeme, beraat kararında direnir ve karar temyiz edilirse, dosya bu kez Yargıtay Ceza Genel Kurulu'nca incelenecek. 
   Susurluk'ta 3 Kasım 1996'da meydana gelen trafik kazasının ardından, açılan davada, İstanbul 6 Numaralı DGM, İbrahim Şahin, Korkut Eken ve Haluk Kırcı ile özel tim polislerinin de aralarında bulunduğu 14 kişiyi yargıladı. Şahin ve Eken 6 yıl, diğer sanıklar 4'er yıl ağır hapis cezasına çarptırıldı. Bucak'ın yargılaması 3 Kasım 2002 seçimlerinde milletvekili seçilemeyince başladı. Bucak, "çete" suçlarının DGM kapsamından çıkarılması nedeniyle ağır ceza mahkemesinde yargılandı. 
   
   
   
</TEXT>
</DOC>
