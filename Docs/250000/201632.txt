<DOC>
<DOCNO> 201632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko48.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO İngiltere Başkonsolosluğu'nun vize uygulaması netleşmedi 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, yaşanan üzücü olaylardan sonra vize başvurularını donduran İngiltere'nin İstanbul Başkonsolosluğu'nun vize uygulaması esaslarının henüz netleşmediğini bildirdi. 
     Yıldırım yaptığı yazılı açıklamada, basında yer alan bazı haberlerde İngiltere Başkonsolosluğu'nun başlatacağı vize uygulamasında yönlendirici rol alacak bazı kurum ve kuruluşların isimlerinin geçtiğine işaret etti. 
     Resmi bir açıklama yapılmadan bazı kurumların kendilerini vize işlemlerini yürütecek kurumlar arasında lanse ettiklerini belirten Yıldırım, İngiltere'nin İstanbul Başkonsolosluğu'nun yeni vize esas ve kriterlerinin önümüzdeki hafta netleşmesinin beklendiğini kaydetti. 
     İTO'nun, üyelerinin iş seyahati, fuar katılımı nedeniyle yurtdışına çıkışlarındaki vize başvurusu işlemlerini takip etmeyi uzun yıllardır sürdürdüğünü, bu çerçevede, İngiltere, Almanya, Fransa, İtalya Schengen ve İsviçre konsolosluklarıyla yapılan mutabakatlar çerçevesinde üyelerine ticari vize almaları konusunda ön başvurularda yardımcı olunduğunu aktaran Yıldırım, açıklamalarında şunları kaydetti 
     ''Geçtiğimiz günlerde İngiltere Başkonsolosluğu vize yetkililerinin daveti üzerine Odamız yetkililerinin de katıldığı toplantıda başlatılacak yeni vize uygulamasında daha önce de olduğu gibi sınırlı sayıda belli kurum ve kuruluşun vize başvurularını konsolosluklarına yönlendirebileceği ifade edilmiştir. Ancak, kamuoyuna yansıtılan bazı haberlerde, İngiltere Başkonsolosluğu'nun başlatacağı yeni vize uygulamasında yer alacak bazı kurum ve acentaların isimleri zikredilmiştir. 
     Bu yayınların akabinde İngiltere'nin İstanbul Başkonsolosluğu nezdinde yapılan girişim sonucunda, İngiltere Başkonsolosluğu'nun bu yönde bir uygulamayı henüz başlatmadığı, kamuoyuna da bu yönde bir resmi açıklama yapmadığı, vize işlemlerinin tekrar başlamasıyla uygulanacak vize esaslarının ve kriterlerinin açıklanacağı, ayrıca vize başvurularını yönlendirecek kurumlar arasında eskiden olduğu gibi İstanbul Ticaret Odası'nın da yer almasının kuvvetle muhtemel olduğu öğrenilmiştir.'' 
     
</TEXT>
</DOC>
