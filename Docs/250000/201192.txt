<DOC>
<DOCNO> 201192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo17.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş-Chelsea maçının ardından... UEFA, rapor bekliyor... 
</HEADLINE>
<TEXT>

     UEFA, dün Avrupa Şampiyonlar Ligi G Grubu'nda yapılan FC Chelsea-Beşiktaş maçında Beşiktaşlı taraftarların sergilediği kural dışı davranışlarla ilgili olarak raporları beklediğini bildirdi. 
     Almanya'nın Gelsenkirchen kentinde dün gece yapılan ve 2-0 FC Chelsea lehine sonuçlanan maçın ikinci yarısı, taraftarların sahaya yabancı madde atmalarından dolayı yaklaşık 6 dakika gecikmeli başlamıştı. 
     UEFA Sözcüsü, UEFA'nın bugün kendilerine bildirilecek olan hakem ve gözlemci raporlarını inceledikten sonra cezai işlem gerekip gerekmediğine karar vereceğini söyledi. 
     Bu arada maçtan sonra BBC Televizyonu'na açıklama yapan FC Chelsea'nin orta alan oyuncusu Frank Lampard, olaylarla ilgili olarak, ''Kimse yaralanmadığı için şanslıyız. Üstümüze doğru atılan demir paralar vardı. Eminim ki UEFA, bu konuyla ilgili yasal bir uygulama yapacaktır'' dedi. 
     Buna benzer olaylar, Türk ve İngiliz takımları arasında daha önce de kulüp maçları ve milli maçlar sırasında yaşanmıştı. 
     UEFA genellikle, takım taraftarlarının kural dışı davranışlarını cezasız bırakmıyor. Daha ciddi olaylar ise, takımın kendi sahasındaki maçlarını seyircisiz oynaması veya saha kapatma cezasıyla sonuçlanabiliyor. 
     
</TEXT>
</DOC>
