<DOC>
<DOCNO> 214572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur27.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Internet aşkından hamile kaldı, bebeğini tuvalette doğurdu 
</HEADLINE>
<TEXT>

     Yozgat'ın Sorgun İlçesi'nde, ınternet aracılığı ile tanıştığı şahıstan hamile kalan 24 yaşındaki kızın, hastane tuvaletinde dünyaya getirdiği bebek öldü. 
     Önceki gün rahatsızlanarak Sorgun Devlet Hastanesi acil servisine gelen 24 yaşındaki Sema Ç, hastanede tedavi altına alındı. Sabaha karşı tuvalete giden genç kadın, burada bebeğini dünyaya getirdi ve bebeği tuvalette bırakıp, odasına çıktı. Hemşireler tarafından tuvalette bulunan bebek, anneye teslim edildi. Ancak, bebek bir süre sonra ölünce, olay polise intikal ettirildi. 
     Sorgun İlçe Emniyet Müdürlüğü tarafından gözaltına alınan genç kadın, hamile kaldığından ailesinin haberi olmadığını söyledi ve olayı polise şöyle anlattı 
     ''İki yıl önce İstanbul'da bulunan teyzemin yanına gittiğimde internet üzerinden Kerem K. isimli biriyle tanıştım. Daha sonra Sorgun'a döndüm ve bundan yaklaşık 9 ay önce Kerem buraya geldi, ailemin evde olmadığı bir günde birlikte olduk. Hamile olduğumu anladığımda Kerem'i telefonla arayıp, söyledim. O da bana çocuğu aldırmamamı, Sorgun'a gelip benimle evleneceğini söyledim. Daha sonra Kerem'e ulaşamadım. Hamile olduğumu ailemden gizledim. Rahatsızlığım nedeniyle geldiğim hastanede yatarken, tuvalete gittiğimde çocuk dünyaya geldi, korktum. Tuvaletin bir kenarına çocuğu bırakıp, odaya çıktım. Çocuk bulunup, yaşadığı söylenince emzirdim ama daha sonra hemşireler öldüğünü söylediler.'' Genç kız, kendi isteği ile birlikte olduğu gençten şikayetçi olmadığını belirtti. Polis, gözaltına aldığı genç kızı, Sorgun Devlet Hastanesi'nden başka bir hastaneye götürdü. 
     Soruşturma devam ediyor. 
     

     
</TEXT>
</DOC>
