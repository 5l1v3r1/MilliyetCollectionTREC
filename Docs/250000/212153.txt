<DOC>
<DOCNO> 212153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun19.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika ile ABD arasında yeni kriz .. 
</HEADLINE>
<TEXT>

     Irak krizinin başlangıcından bu yana ''yıldızları barışmayan'' Belçika ve ABD arasında, Belçika Savunma Bakanı Andre Flahaut'un bazı açıklamalarından kaynaklanan yeni bir kriz ortaya çıktı. 
     Flahaut, haftalık bir dergiye verdiği özel demeçte, Amerikan ordusunun yapı ve işleyiş şeklini eleştirdi ve ''Amerikalı olsaydım bir Demokrat için oy verirdim'' dedi. 
     ABD Dışişleri Bakanı Colin Powell, Belçikalı meslektaşı Louis Michel'i telefonla arayarak, Flahaut'un sözlerini kınadıklarını ve protesto ettiklerini bildirdi ve ''daha dikkatli olunmasını'' istedi. 
     Belçika Başbakanı Guy Verhofstadt, Flahaut'a bir mektup yazarak, hassas konularda sözlerine dikkat etmesi yönünde kendisini uyardığını, bu tür açıklamaların yersiz olduğunu belirttiğini duyurdu. 
     Irak savaşı sırasında ABD'ye karşı tavır alan Belçika, bu nedenle bozulan ilişkileri düzeltmekte zorlanıyor. 
     Brüksel'deki NATO Genel Merkezi tesislerinin yenilenmesi için ayrılan bütçeyi bloke eden ve İttifak Genel Merkezi'nin başka bir Avrupa ülkesine taşınacağı söylentilerini engellemeyen ABD, çeşitli ekonomik yaptırımlarla da baskıyı sürdürüyor. 
     Ekonomisinde Amerikan sermayesinin büyük ağırlık taşıdığı Belçika, ürünlerine yönelik ABD kamuoyu ambargosu nedeniyle de önemli kayıplara uğradı. 
     Belçika ilk aşamada, bazı Amerikalı yöneticilerin ''insanlık suçu'' ithamıyla yargılanmasına yol açabilecek bir yasasını değiştirerek etkisiz hale getirdi. 
     Brüksel hükümeti, ABD'nin Belçika limanlarını, demiryollarını ve hava sahasını kullanarak çeşitli bölgelere asker ve silah aktarmasına son vereceğine ilişkin beyanlarını da geri aldı. 
     Belçika basını, bu hafta ortaya çıkan Flahaut olayının, ''Amerikalıların Belçika karşısında ne kadar hassas, güvensiz ve temkinli olduklarını gösterdiğini'' ifade ediyor. 
     
</TEXT>
</DOC>
