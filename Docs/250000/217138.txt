<DOC>
<DOCNO> 217138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun33.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum polisinin Türk gazeteciyi tartaklaması... 
</HEADLINE>
<TEXT>

     KKTC Dış Basın Birliği ve Kıbrıs Türk Gazeteciler Cemiyeti, Rum polisinin, gazeteci Aslan Mengüç ve Gürol Şekerler'in anne ve babası Türkiyeli olduğu gerekçesiyle Güney Kıbrıs'a geçişlerini engellemesini ve Gürol Şekerler'i darp etmesini kınadı. 
     Dış Basın Birliği Başkanı Metin Çatan ve Kıbrıs Türk Gazeteciler Cemiyeti Başkanı Mete Tümerkan tarafında yapılan ortak yazılı açıklamada, gazetecilerin görev için Rum kesimine geçerken, Rum polisi tarafından durdurulduğu belirtilerek, ellerinden mikrofonları alınıp, bir odaya kapatılarak darp edildiği kaydedildi. 
     Açıklamada, şu görüşlere yer verildi 
     ''Rum polisinin, Kıbrıs'ta taraflararası çözüm süreci görüşmelerinin başlangıcında bu tip tahrik edici, tatsız, barış karşıtı girişimini BM ve Rum kesimi yetkilileri nezdinde şiddetle protesto ettiğimizi kamuoyuna duyururuz. 
     Bu tip girişimlerin sorumluluğunu her zaman Kıbrıs Türk tarafında arayanlara gerçek barış istemeyen tarafın adresini bu şekilde ortaya bir kez daha koyuyoruz.'' 
     
     BM GÖREVLİSİNE DE TEPKİ 
     Bu arada, BM Barış Gücü askerleri, olayı protesto için Ledra Palas Sınır Kapısı'nın Rum barikatına yürüyen bir grup Türk gazetecinin görüntü almasına müdahale etti. 
     ''Ara bölgede görüntü çekildiği'' gerekçesiyle kaset ve filmleri almak isteyen BM görevlileri, görüntü alınmasını engellemeye KKTC topraklarında da devam etti. 
     Türk gazeteciler, BM askerlerine, KKTC topraklarında bulunduklarını hatırlatarak, kendilerine müdahale edemeyeceğini söylemesi üzerine BM görevlileri, ara bölgeye geri döndü. 
     Öte yandan Rum içişleri bakanlığı, bugün aldığı bir kararla annesi ve babası Türkiyeli olan gazetecilerin Güney Kıbrıs'a geçişlerini özel izne bağladı. 
     Karar uyarınca, Güney Kıbrıs'a geçmek isteyen Türk gazeteciler önceden Rum Enformasyonu'na yazılı müracaatta bulunacak ve geçişlerine izin verilirse bir Rum görevli refakatinde çalışma yapabilecek. 
     
</TEXT>
</DOC>
