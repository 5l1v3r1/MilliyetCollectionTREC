<DOC>
<DOCNO> 243350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo31.html </URL>
<DATE> 2004/05/27/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Efes Pilsen'de sakatlığı geçen Nikolic, ilk kez idmana çıktı... 
</HEADLINE>
<TEXT>

     Türkiye Basketbol Ligi play-off final serisi ilk maçında 29 Mayıs Cumartesi günü Ülkerspor ile karşı karşıya gelecek Efes Pilsen'de Nikolic, bugün takımla birlikte ilk kez idmana çıktı. 
     Lacivert-beyazlılarda Nikolic'in, yarın yapılacak idman sonrası teknik heyetin uygun görmesi halinde Ülkerspor karşısında forma giyebileceği belirtildi. 
     Efes Pilsen Genel Menajeri Engin Özerhun, 1-0 önde başladıkları seride ilk maçı kazanarak avantaj yakalamak istediklerini söyledi. 
     Özerhun, ligde rakiplerini iki maçta da yenmelerine rağmen Türkiye Kupası finalinde yenildiklerini anımsatarak, ''Bu sonuçlar iki takımın ne denli güçlü ve denk güçlere sahip olduğunu gösteriyor. Biz ilk etapta birinci maçın çok önemli olduğunu düşünüyoruz. Nikolic, bugün takıma yeniden katıldı. Hazırlıklarımızı eksiksiz ve büyük bir hırsla yapıyoruz. Her zaman olduğu gibi iki takımın mücadelesi yine büyük bir keyifle izlenecek'' dedi. 
     
</TEXT>
</DOC>
