<DOC>
<DOCNO> 212464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/ekonomi/eko09.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski kamu bankacısına bayram sürprizi 
</HEADLINE>
<TEXT>

   Ziraat Bankası'nın, kamu bankalarında 14 bin 'fazla' personelin Devlet Personel Başkanlığı'na gönderilmesi uygulamasında, Danıştay'ın verdiği yürütmeyi durdurma kararına itirazı reddedildi 
   TARIK YILMAZ 
   
   Ziraat Bankası ve Halkbank'ın yeniden yapılandırılması sırasında, ihtiyaç fazlası personel İFP olarak ayrılan 14 bin çalışanın bir kısmının Danıştay'da açtığı davada, ikinci raund da çalışanlar lehine sonuçlandı. Danıştay 5. Daire'nin çalışanların yaptığı başvuruyla yürütmeyi durdurma kararı almasından sonra, Ziraat Bankası'nın Danıştay İdari Dava Daireleri Genel Kurulu'na yaptığı itiraz başvurusu da reddedildi. 
   Banka Büro Çalışanları Sendikası BÇS Başkanı Ayhan Çivi, İFP olarak ayrılan çalışanların bankalarına dönmek için verdiği dilekçelerin sayısının 7 bini bulduğunu belirtti. 
   Kamu bankalarının yeniden yapılandırılması sırasında sözleşmeli statüye geçmeyen personelin Devlet Personel Dairesi'ne gönderilmesini öngören uygulama Danıştay'dan döndü. 
   2003 yılı Aralık ayında, Danıştay 5. Daire'nin, 'İFP'ye ayrılan personelin başka kurumlara gönderilmesi uygulaması hakkındaki davada, "yetki yanlış kişi tarafından kullanıldı" gerekçesiyle yürütmeyi durdurma kararı vermesinin ardından Danıştay İdari Dava Daireleri Genel Kurulu da Ziraat Bankası'nın itirazını geri çevirdi. 
   Danıştay'ın kararına henüz banka yönetimlerinden bir yanıt gelmediğini belirten BÇS Başkanı Ayhan Çivi, "Sanırım kararın yazılmasını bekliyorlar" diye konuştu. 
   
   
</TEXT>
</DOC>
