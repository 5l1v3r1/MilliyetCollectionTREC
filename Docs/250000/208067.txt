<DOC>
<DOCNO> 208067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun20.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay istasyonundaki basınç düşmesi ''hortum yırtılmasından''... 
</HEADLINE>
<TEXT>

     Dünya yörüngesinde 360-400 km yükseltide yapımı süren Uluslararası Uzay İstasyonu'nda UUİ bir süredir görülen basınç düşmesinin nedeninin ''hortum yırtılması'' olduğu belirlendi. 
     ABD Ulusal Havacılık ve Uzay Dairesi'nin NASA İnsanlı Uçuşlar Programı Rusya Dairesi Müdürü Jim Neuman, denetim altında tutulmaya çalışılan basınç düşmesinin, UUİ'deki Amerikan modülü laboratuvarının camında bulunan bir hortumun yırtılmasından kaynaklandığını söyledi. Yetkili, ''Sorun yüzde 95 oranında bu yüzden'' dedi. 
     ABD, Rusya, Avrupa Uzay Kurumu, Kanada, Brezilya ve Japonya'nın katkı sağladığı UUİ, 2006'da tamamlandığında 100-120 milyar dolara mal olacak. 2016'ya dek en az 10 yıl hizmet vermesi beklenen istasyon, bittiğinde, gece gökte çıplak gözle Ay'dan sonra görülebilecek en parlak feza nesnesi özelliğini kazanacak. 
     İnsanın 46 yıllık uzaya açılma tarihinde yörüngeye taşınmış en ağır 15.5 ton , en geniş 73 metre ve en pahalı 600 milyon dolar yapı elemanı olan iki kanatlı dev güneş panelleri, UUİ'ye Aralık 2000'de takıldı. 
     UUİ, saatte 27 bin kilometre hızla yörüngesinde gidiyor. 
     Amerikan uzay mekiği Columbia, 1 Şubat 2003'te Dünya atmosferine girişte parçalandığı için, henüz uzay mekikleriyle UUİ'ye malzeme taşınması ve mürettebat değişiminde gerekli destek verilemiyor. 
     Rusya, Kazakistan bozkırında kurulu tarihi SSCB uzay üssü Baykonur'dan UUİ'ye desteği Soyuz ve Progress araçlarıyla sürdürüyor. UUİ'de şu anda Amerikalı astronot Michael Foale ile Rus kozmonot Aleksandr Kaleri görev yapıyor. İki yörünge astronotunun, basınç düşmesi yüzünden 5 günden fazla bir modül içinde hapsolmasına gerek kalmadığı, emniyet meselesinin çözüldüğü bildirildi. 
     Basınç düşmesine neden olan esnek hortum değiştirilecek ve UUİ'de kurulu 2 Rus, 2 Amerikan modülü arasındaki kapılar yeniden gözden geçirilecek. 
     
</TEXT>
</DOC>
