<DOC>
<DOCNO> 211892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun15.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan Sosyalist Partisi Saddam'dan rüşvet almakla suçlandı 
</HEADLINE>
<TEXT>

     Irak gazetesi El Meda'da yayınlanan ve Irak'ın devrik lideri Saddam Hüseyin'in, rejiminin desteklenmesi amacıyla rüşvet verdiği iddia edilen ülke, parti, şirket ve isimlerin yer aldığı liste, Bulgaristan'da tartışma yarattı. 
     Gazetenin yayımladığı listede adı geçen, muhalefetteki Sosyalist Parti BSP , 1998'de Saddam rejimine destek sözü karşılığında 150 milyon dolar değerinde, 12 milyon varil petrol almakla suçlandı. 
     Sözü edilen tarihte BSP Genel Başkanı olan Cumhurbaşkanı Georgi Pırvanov, olaydan dolayı büyük rahatsızlık duyarak, iddialarla ilgili Bulgaristan Dışişleri ve Maliye bakanlıklarından bilgi istedi. 
     BSP Genel Başkanı Sergey Stanişev ise üst düzey parti yetkililerini alarma geçirdi. 
     Brüksel'de yapılan Avrupa Sosyalist Partileri Toplantısına katılması öngörülen Stanişev, Belçika ziyaretini iptal ederek, partinin yüksek organı BSP Yürütme Bürosu üyelerini topladı. 
     Toplantıdan sonra yaptığı açıklamada Stanişev, ''Irak'tan bir tek kuruş dahi parti kasasına girmemiştir'' dedi. 
     Öte yandan, El Meda gazetesindeki listede partinin adının geçmesinin nedeninin, BSP'nin Yüksek Kurulu üyesi Zahari Zahariev olduğu kaydedildi. 
     Eski milletvekili Zahariev, 1998 yılında Irak'a gittiğini itiraf etti, ancak bu ziyaretini ''Petrol Karşılığında Gıda'' programı çerçevesinde Irak ile petrol ticareti yapan ''Maşinoeksport'' adlı bir Bulgar şirketinin görevlisi olarak yaptığını söyledi. 
     Zahariev, ''Defalarca Irak'a gidip geldim. Bulgaristan-Irak Dostluk Cemiyeti kurucularından biri olarak, Irak'ın bağımsızlığını savundum, ancak asla Saddam'ın çıkarları lehine çalışmadım. Hakkımdaki tüm iddialar asılsızdır'' diye konuştu. 
     Bu arada, muhalefetteki Birleşik Demokratik Güçler ODS Parlamento Grubu üyesi 31 milletvekili, Bulgaristan gündeminin ilk sıralarına yerleşen iddiaları soruşturacak özel bir parlamento komisyonunun kurulmasını istediler. 
     
</TEXT>
</DOC>
