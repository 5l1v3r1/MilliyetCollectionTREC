<DOC>
<DOCNO> 224496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko28.html </URL>
<DATE> 2004/03/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kira gelirini beyan etmeyenlere ''pişmanlık'' şansı 
</HEADLINE>
<TEXT>

     İstanbul Defterdarı Kadir Boy, kira geliri elde edip beyanname vermeyen mükelleflerin tespit edilmesi çalışmalarının sürdürüldüğünü bildirdi. 
     Boy, yaptığı yazılı açıklamada, gelir vergisi mükelleflerinin 2003 yılında elde ettikleri gelirlerin beyanıyla ilgili kanuni sürenin 15 Mart 2004 tarihinde sona erdiğini anımsatarak, bu tarihe kadar defterdarlığın bu konuda çeşitli defalar hatırlatmalarda bulunduğunu kaydetti. 
     Sürenin sona ermiş olmasına karşın zor durumda olduğunu bildirerek süre uzatma talebinde bulunanlar hariç, gerçek usulde gelir vergisi mükellefi olanların usulsüzlük cezası haricinde herhangi bir gecikme zammı, pişmanlık zammı ödemeksizin Mart ayı sonuna kadar pişmanlık talebiyle beyannamelerini vermeleri ve tahakkuk eden verginin birinci taksitini ödemelerinin mümkün olduğunu belirten Kadir Boy, açıklamasında şunları kaydetti 
     ''Diğer taraftan, kira geliri elde edip de beyanname vermeyen mükelleflere yönelik tespit çalışmalarımız devam etmektedir. Bu mükelleflerimizin çok cüz'i bir usulsüzlük cezası 9 milyon 800 bin lira ile muhatap kalmak suretiyle 31 Mart 2004 tarihi mesai bitimine kadar pişmanlık talebiyle kira geliri beyan etmelerinin kendi lehlerine olacağını bir kez daha hatırlatmakta fayda görmekteyiz.'' 

     
</TEXT>
</DOC>
