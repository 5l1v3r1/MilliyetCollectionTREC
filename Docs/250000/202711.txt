<DOC>
<DOCNO> 202711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun39.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş Halkımız konsensus sağlanmasına işaret ediyor 
</HEADLINE>
<TEXT>

     KKTC'deki Demokrat Parti'nin Genel Başkanı, Devlet Bakanı ve Başbakan Yardımcısı Serdar Denktaş, seçimlerden çıkan sonucun, halkın partiler arasında konsensüs sağlanması isteğini ortaya koyduğunu söyledi. 
     Serdar Denktaş, Cumhurbaşkanı Rauf Denktaş ile görüşmesinden sonra yaptığı açıklamada, ''Halkımızın iradesi çok net olarak partiler arasında konsensüsün oluşmasına işaret etmektedir. Hiç kimse bu sonuçtan itibaren Annan Planı'na 'Gidip bunu imzalarım' diyemez. Hiç kimse bu sonuçtan itibaren 'Reddediyorum, görüşmüyorum' diyecek durumda değil'' dedi. 
     
     ''HAZIRIZ'' 
     Görüşlerini Cumhurbaşkanı Denktaş'a aktardıklarını belirten Serdar Denktaş, her türlü hükümet modeline bazı koşulları çerçevesinde hazır olduklarını söyledi. 
     Serdar Denktaş, koşullarının ne olduğuna açıklık getirmedi. 
     Geniş tabanlı hükümet modellerinin oluşmasında üzerlerine düşeni yapacaklarını dile getiren Serdar Denktaş, bugün saat 14 30'da Başbakan Derviş Eroğlu ile görüşeceklerini, seçim sonuçlarını değerlendireceklerini söyledi. 
     Bu arada, Cumhurbaşkanı Denktaş, siyasi parti liderleriyle yaptığı görüşmeler çerçevesinde son olarak Barış ve Demokrasi Partisi Genel Başkanı Mustafa Akıncı'yı kabul etti. 
     
</TEXT>
</DOC>
