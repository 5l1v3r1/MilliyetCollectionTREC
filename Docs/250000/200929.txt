<DOC>
<DOCNO> 200929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur03.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"İngiltere iki üssünü Kıbrıs'ta tutuyorsa, ada önemli demektir" 
</HEADLINE>
<TEXT>

     AK Parti MYK toplantısında terör, Kıbrıs konusu ve Türkiye-AB ilişkilerinin ele alındığı öğrenildi. 
     Alınan bilgiye göre, Başbakan Recep Tayyip Erdoğan başkanlığındaki toplantıda, terör olaylarının ekonomiye etkisi değerlendirildi. 
     Başbakan Erdoğan, terörün sadece Türkiye'nin meselesi olmadığını, uluslararası terörün ne zaman, nereyi, nasıl vuracağının çoğu zaman tespit edilemediğini dile getirdi. 
     İstanbul'da yaşanan terör olaylarının ekonomiyi çok olumsuz etkilemediğini ifade eden Erdoğan, terör konusunun ekonomik açıdan ''unutturulması'' gerektiği üzerinde durdu. Erdoğan, Hükümetin bu yönde çalışacağını kaydetti. 
     Kıbrıs'ta hafta sonu yapılacak seçimlere de değinen Erdoğan, Türkiye'nin Kıbrıs politikasında değişikliğin olmadığını belirtti. 
     Kıbrıs'ın Türkiye açısından stratejik önemine dikkat çeken Erdoğan, İngiltere'nin Ada'da iki üssünün bulunduğunu anımsatarak, ''İngiltere hala Ada'da üslerini tutuyorsa ne kadar önemli olduğu ortadadır'' ifadesini kullandı. 
     Dışişleri Bakanlığı'nın, Kıbrıs konusunun çözümüne yönelik bir çalışma yürüttüğünü bildiren Başbakan Erdoğan, Ada'daki seçimlerin ardından çözüme yönelik bir konsensüs oluşturulması için çalışma yürütüleceğini dile getirdi. 
     Türkiye-AB ilişkilerinin de ele alındığı toplantıda Erdoğan, 11-13 Aralık tarihleri arasında Brüksel'de yapılacak AB zirvesi hakkında bilgi verdi. 
     Dönem başkanlığının İtalya'dan İrlanda'ya geçeceğini hatırlatan Erdoğan, Brüksel'de ikili temaslarda da bulunacağını kaydetti. 
     Erdoğan, ayrıca yerel seçimler konusunda YSK henüz bir takvim açıklamadığı için AK Parti'nin de adayları belirleme konusunda takvim açıklamadığını söyledi. 
     
</TEXT>
</DOC>
