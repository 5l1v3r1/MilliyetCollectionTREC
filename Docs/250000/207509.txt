<DOC>
<DOCNO> 207509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko11.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızlar kaliteye daha meraklı... 
</HEADLINE>
<TEXT>

     Ege Üniversitesi'nde EÜ yapılan bir araştırma, ''kız öğrencilerin, kalite bilgi ve merakının, erkeklere oranla daha fazla olduğunu'' ortaya koydu. 
     EÜ Kalite Odağı Anket Alt Grubu tarafından gerçekleştirilen 'Ege Üniversitesi Öğrencilerinin Kalite Kavramına Bakışı'nı ölçmeye yönelik araştırma sonuçlandı. 
     Alınan bilgiye göre, toplam bin 598 EÜ öğrencisinin katıldığı ankete görüş bildirenlerin 759'unu erkekler, 829'unu ise kız öğrenciler oluşturdu. Araştırmada, erkek öğrencilere oranla kalite bilgi ve merakının daha fazla olduğu yorumlanan kız öğrencilerin, eğitimde kalitenin önemine de daha fazla inandıkları vurgulandı. 
     Ankete katılan öğrenciler, kaliteyi, yüzde 74.5'lik bir oranla ''güvenilir olmak'' şeklinde algıladılar. 
     Araştırmada, kalite kavramı, ''ürün hizmetin beklenen yararı sağlaması'', ''beklentilere uygun sonuçlar vermesi'', ''ihtiyaçları karşılaması'', ''iyi yaşam göstergesi', ''rahatlık veya konfor düzeyi'', ''sağlıklı olma belirtisi'', ''markalı olma'', ''gelişmişlik ya da mükemmellik derecesi'' olarak da tanımlandı. 
     Anket sonuçlarına göre, kalite bilgisi, medyadan veya panel-seminer ve derslerden ediniliyor. 
     Bu kanallardan medyayı seçenlerin oranı, ankete katılanların yüzde 37.4'ünü oluşturdu. 
     
     KALİTELİ EĞİTİMİN TANIMI 
     Kaliteli bir eğitimin tanımı ise üniversiteye yeni başlayanlarla son sınıflar arasında değişik yorumlandı. 
     Henüz ilk sınıflarda bulunanlar daha çok bilimsellik ve üretkenlik kaygısını taşırken, mezuniyete hazırlananlar, gelecek kaygısı içeren bir değerlendirmeyi ve sektörde nitelikli bir eleman olarak algılanma isteklerini dile getirdiler. 
     Eğitimde kalite kavramı ise öğrencilerin yüzde 69'u tarafından ''üretkenlik'', yüzde 66.1'i tarafından da ''öğretim elemanlarının niteliği'' olarak tanımlandı. 
     Araştırmaya katılan öğrencilerin yüzde 92'si, eğitimde kalitenin önemli olduğunu belirtti. 
     Eğitim sistemi, yüzde 80,9'luk oranla kaliteyi etkileyen önemli bir faktör olarak görülürken, öğretim elemanlarının sorumluluk sahibi olmasının yüzde 68.5'lik bir oranı oluşturduğu vurgulandı. 
     
     ÖĞRENCİLERİN SORUMLULUĞU YÜZDE 90 
     Araştırmada, kalitenin artırılmasının kimlerin sorumluluğunda olduğuna ilişkin yanıtlar da ilginç bir sonucu ortaya koydu. Öğrencilerin yüzde 90'lık büyük bir kısmı, bu konuda kendilerini de sorumlu tuttu. 
     Bu konuda verilen yanıtlara, yöneticiler, öğretim elemanları, devlet, eğitim sistemi ve toplum gibi seçenekler de dahil oldu. 
     Öğrencilerin, eğitimde kalitenin arttırılmasına yönelik önerileri, genel olarak sistemin ve koşulların iyileştirilmesini içerdi. 
     
</TEXT>
</DOC>
