<DOC>
<DOCNO> 202379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/spor/spo01.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet'in bileti kesildi 
</HEADLINE>
<TEXT>

   Beşiktaş'ta disiplinsizlikler nedeniyle sabrı taşan Lucescu'nun isteği üzerine operasyon başlatıldı. Yönetim, yıldız futbolcunun sözleşmesini fesh etti. İlhan, Tümer ve Yasin'in de topun ağzında olduğu öğrenildi 
      ORHAN YILDIRIM 

   
   Düğmeye basıldı 
   FORM grafiğinde büyük bir düşüş yaşayan Beşiktaş'ta, takım içinde yapılması düşünülen operasyonda düğmeye dün basıldı. Siyah - Beyazlı yönetim kurulu dünkü toplantısında disiplinsiz davranışlar karşısında çileden çıkan Teknik Direktör Mircea Lucescu'nun, raporu doğrultusunda Ahmet Dursun'u gönderme kararı aldı. Sözleşmesi tek taraflı fesh edilen golcü futbolcunun kulüp bulması istenirken İlhan Mansız, Tümer ve Yasin'in de topun ağzında olduğu ifade edildi. 
   
   Yıldızlara af yok 
   AHMET Dursun'un, Lazio ve Fenerbahçe maçlarında kadroya girmek istememesi, gerginlik yaratan Giunti ile kavgası yüzünden gözden düştüğü belirtildi. İkinci Başkan Hüsnü Güreli toplantı sonrası yaptığı açıklamada, "Yönetim olarak Ahmet Dursun'un futbolundaki düşüşü anlayışla karşılarız. Ancak önemli olan Beşiktaş ilkelerine karşı yapılan hareketlerdir. Bu hareketleri affetmek mümkün değil" diye konuştu. Transfer konusuna da değinen Güreli, Avrupa kupalarında forma giyebilecek yabancı bir oyuncu alabileceklerini söyledi. 
   
   Üç alternatif 
   ESKİ performansının çok uzağında kalan İlhan'ın ise sakat olduğunu gerekçe gösterip, Sebat maçına gitmemesi bardağı taşırdı. Yasin'in agresif davranışları ve verimsizliği, Tümer'in de Chelsea maçının ilk on birine alınmadığı için herkesin önünde Lucescu ile sert bir şekilde tartışması öfke uyandırdı. Yönetimin bu futbolcular için üç ayrı alternatif düşündüğü öğrenildi. Bu alternatifler arasında ağır para cezasının yanısıra, gönderilmesi veya sözleşmelerinde değişikliğe gidilmesinin yer aldığı kaydedildi. 
   
   Luce döktürdü 
   Sinan'ın şutunda top önce sağ direğe, ardından üst, son olarak da sol direğe çarparak, dışarı çıktı. Lucescu ellerini açıp, "Beckham, Beckham" diye bağırdı. 
   İbrahim, idmanın en hırslı isimlerinin başında geldi. Lucescu, arkadaşlarının "Deli İbrahim" diye takıldıkları bu oyuncuyu Chelsea'nin yıldız ismi "Bridge" olarak çağırdı. 
   Kaptan Tayfur'un attığı bir gol, Rumen hocayı memnun etti. Oyuncularını İngiliz futbolcuların isimleriyle çağıran Lucescu'nun, Tayfur için uygun gördüğü isim Heskey oldu. 
   
   Sergen'e zorunlu rötar    Yıldız futbolcunun grip olması planları alt üst etti. Kırılan dişleri için düşünülen ameliyat yine ertelendi 
   BEŞİKTAŞ, yarın Kocaelispor ile yapacağı Türkiye Kupası maçının hazırlıklarına bir günlük iznin ardından dün başladı. Kondisyon ve pas çalışmasının ardından dört gruba ayrılan oyuncular, yarı sahada çift kale maç yaptı. Tümer, topuğundaki ağrıları nedeniyle antrenman maçına katılmadı. Tayfur ile Ahmed Hassan maçta kısa bir tartışma yaşadı. İdmanda Sergen ve sakat Pancu yer almadı. Dün çenesinden operasyon geçirmesi beklenen Sergen'in, üst solunum yolu enfeksiyonuna yakalanması nedeniyle, ameliyatı gelecek pazartesiye ertelendi. 
   
   Pakistan veto yedi    PAKİSTAN Milli Takımı ile başkent İslamabad'da maç yapmak için 7-10 Ocak'ta bu ülkeye gitmesi planlanan Beşiktaş'ta, oyuncuların endişesi yönetimi geri adım attırdı. Müşerref'e önceki gün bir suikast girişiminde bulunulması üzerine futbolcular can güvenliği tehlikesi nedeniyle bu ülkeye gitmek istemediklerini söylediler. 
   SİYAH - Beyazlılar, yönetime ve teknik heyete bu yönde baskı yaparken, Teknik Direktör Mircea Lucescu'nun da soğuk baktığı kampın büyük olasılıkla iptal edileceği öğrenildi. Yönetimin devre arası programı henüz kesinlik kazanmadı. Ancak Çaykur Rizespor karşılaşmasından sonra takıma 11 gün izin verileceği öğrenildi. 
   
   En iyi Beşiktaş    SÜPER Lig'de bileği bükülmeyen Kartal ilk 16 haftadaki performansıyla tarihi bir başarıya imza attı. En yakın rakibi Trabzonspor'un altı puan önünde bulunan Lucescu ve talebeleri 16 haftada 12 galibiyet, 4 beraberlik alırken, rakip ağları 37 kez havalandırdı, kalesinde ise 12 gol gördü. Gordon Milne'in takımın başında bulunduğu 1991 - 92 sezonunda 16. haftada aynı sayıda galibiyet ile beraberlik alan Siyah - Beyazlılar, o yılki performanslarını iki golle geride bıraktı ve lig tarihinin en başarılı ekibi oldu. 
   
   
</TEXT>
</DOC>
