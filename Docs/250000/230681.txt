<DOC>
<DOCNO> 230681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo12.html </URL>
<DATE> 2004/04/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Süper Lig'in en sağlam defansı Denizlispor'da... 
</HEADLINE>
<TEXT>

     Son 3 maçtır kalesinde gol görmeyen Denizlispor, 1. Süper Lig'in ''en az gol yiyen takımı'' unvanını elinde bulunduruyor. 
     Sezonun flaş takımlarından Denizlispor'un defansı, transferde milyon dolarlar harcayan takımları kıskandırıyor. Ege temsilcisi, 29 maçta 28 gol yerken, maç başına yediği gol ortalaması birin altında gerçekleşti. Yeşil-siyahlıların maç başına yediği gol ortalaması 0.96 oldu. 
     Bir dönem Rizespor'da da forma giyen kaleci Souleymanou ise başarılı bir grafik çizdi. Kamerunlu file bekçisi, son 3 maçta kalesinde hiç gol görmedi. 
     
     DEFANS UYUMU 
     Defans oyuncuları Slovak Kratochvil, Özgür, Mustafa Keçeli ve bu sezon Altay'dan transfer edilen Çağdaş da sergiledikleri uyumla, Denizlispor'un ligin en az gol yiyen takımı unvanını yakalamasındaki en önemli isimler oldu. 
     Servet'in Fenerbahçe'ye transferiyle forma şansı bulan Çağdaş, A Milli Takım'a yükselmekle kalmadı, birçok takımın transfer listesine girdi. Genç oyunculardan Özgür'ü de Beşiktaş transfer etmek için girişimlerde bulunuyor. 
     Denizlispor Teknik Direktörü Giray Bulak, haftalardır ligin 4. sırasında yer aldıklarını, ''en az gol yiyen takım'' ve ''en çok gol atan'' 5. takım olduklarını belirtti. 
     Bunun bir tesadüf olmadığını vurgulayan Bulak, ''Kısıtlı bir kadromuz var. Ancak, görev verilen her arkadaşımız sorumluluğunu eksiksiz yerine getiriyor. Bir aile gibiyiz. Yardımlaşma ve arkadaşlık en üst düzeyde. Bunlar da başarıya giden yolda önemli bir etken'' dedi. 
     
</TEXT>
</DOC>
