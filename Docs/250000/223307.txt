<DOC>
<DOCNO> 223307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/siyaset/siy05.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK çekildi 
</HEADLINE>
<TEXT>

   Yükseköğretim Kurulu, Milli Eğitim Bakanlığı ile sürdürülen yasa taslağı çalışmalarından çekildi. Bakan Çelik, "Teziç alıngan" dedi 
      ANKARA Milliyet 

   
   Yükseköğretim Kurulu YÖK , Milli Eğitim Bakanlığı ile ortaklaşa sürdürdüğü yükseköğretim yasa taslağı çalışmalarından çekildi. YÖK Başkanı Prof. Dr. Erdoğan Teziç'in, MEB'in Danışma Kurulu'na oluşturmasına ve bunun gazetelere haber olarak yansımasına sinirlendiği belirtildi. Teziç, "Sayın Bakan'ın bizi emrivakiyle karşı karşıya bırakması yakışık değil" dedi. 
   Çekilme kararını Çelik'le görüşmediğini söyleyen Teziç, "Bakan'a iletmeme lüzum yok. Bakanlık, Danışma Kurulu adı verilen bir kurulla çalışmaya başladı. Bu da, o baştaki mutabakatta hasıl olan noktadan kopulduğunu gösteriyor. Müzakerenin mücamele karşılıklı güzel geçinme kurallarına uygun değil" dedi. Teziç, "Çelik sizinle görüşürse, çalışmalar yeniden başlar mı " sorusuna karşılık, "Ne söyleyeceğine bağlı" yanıtını verdi. Teziç'in, MEB'i "samimiyetsiz" bulduğu belirtilirken, yarınki Üniversitelerarası Kurul öncesinde hükümete yönelik açıklamalar yapacağı ifade edildi. MEB'in bir tasarı hazırlayıp TBMM'ye sunması halinde, YÖK'ün ve rektörlerin sert tepki göstereceği de savunuldu. 
   Çelik, Teziç'in alınganlık gösterdiğini savunarak, "Kime danışacağımızı başka kurumlar tayin edemez. Her kurum danışacağı kurulu seçebilir, atayabilir. Başka bir metni YÖK'le diğerini kurulla müzakere etmiyoruz ki. Kapımız her zaman açık" dedi. 
   
   Ders kitapları yönetmeliği değişti    ANKARA Milliyet 

   Milli Eğitim Bakanlığı, Ders Kitapları Yönetmeliği'ni değiştirerek eğitim aracı seçiminde "görsel unsurların toplumun ortak değerleriyle bağdaşması" gerektiğinin altını çizdi. 
   Resmi Gazete'de yayımlanarak yürürlüğe giren yönetmeliğe göre, ders kitabı dışında kullanılacak eğitim araçları, anayasa, yasalar ve milli eğitimin temel amaçlarına ters düşmeyecek. Yönetmeliğe göre eğitim araçlarının seçiminde şunlara dikkat edilecek 
   Görsel unsurların toplumun ortak değerleriyle bağdaşması. 
   Türkçe dışında hazırlananların Bakanlar Kurulu'nca Türkiye'de eğitim-öğretimine izin verilen yabancı dillerde hazırlanmış olması. 
   Türkçenin özelliklerinin bozulmadan ve doğru şekilde kullanılmış olması. Kişi ve kuruluşları yıpratıcı nitelikte olmaması. 
   Temel insan haklarına aykırılık taşımaması. Reklam niteliğinde ögelere yer verilmemiş olması. 
   Yönetmeliğe göre, MEB'in resmi ilköğretim okulları için yayınevlerinden satın alacağı ders kitapları insan haklarına aykırılık taşımayacak, cinsiyet, ırk, din, dil, renk, siyasi düşünce, felsefi inanç, mezhep ve benzeri ayrımcılık içermeyecek. Bir ders kitabı eskiden olduğu gibi 5 öğretim yılı okutulacak ancak alanında ders kitabı bulunmayan veya bir kitap bulunan ders kitaplarının kullanımının birer yıl süreyle uzatılması iki defadan fazla yapılmayacak. 
   
   Eğitim-Sen'den tepki 
   Eğitim-Sen Genel Başkanı Alaaddin Dinçer, yönetmeliği eleştirerek, "Eğitim araçları dışında kalan ve bir öğretim yılı boyunca okullarda okutulacak her türlü eğitim aracını belirleme ve seçme yetkisinin dersin öğretmenine verilmesi tartışma doğurur. Nur Cemaati'nin ve Fethullah Gülen'in kitapları böylelikle okullara girer" dedi. 
   
</TEXT>
</DOC>
