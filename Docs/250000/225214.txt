<DOC>
<DOCNO> 225214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy25.html </URL>
<DATE> 2004/03/24/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Tüzmen Oy oranımızın artması, izlediğimiz politikalar doğru demektir 
</HEADLINE>
<TEXT>

     Devlet Bakanı Kürşad Tüzmen, hükümetin dış politikada başarılı olduğunu, özellikle Türkiye'nin komşularıyla iyi ilişkilerinin artarak süreceğini söyledi. 
     Bakan Tüzmen, Hatay'ın Samandağ İlçesi'nde Cumhuriyet Alanı'nda halka hitap ederken, hükümetin icraatlarını anlattı. 
     Türkiye'nin dünü aramadığını ve yarına umutla baktığını vurgulayan Tüzmen, ekonomik göstergelerdeki iyileşmenin gelecek aylarda daha net bir şekilde görüleceğini kaydetti. 
     Bakan Tüzmen, hükümetin dış politikada başarılı olduğunu, özellikle komşularıyla iyi ilişkilerinin artarak devam edeceğine dikkati çekerek, ''2005 yılından itibaren sınır ticareti başlayacak. Bu da sınır bölgelerimizdeki illerimizin kalkınmasına büyük katkı sağlayacak'' dedi. 
     Tüzmen, kamuoyu anketlerinde AK Parti'nin oy oranının yükseldiğinin belirlenmesinin izledikleri politikanın doğru olduğunu gösterdiğini kaydetti. 
     Tüzmen, ayrıca, bölgede Hazine arazisi devri konusunda vatandaşların yaşadığı sıkıntının anlatılması üzerine bu konuyu değerlendireceğini ve mağduriyetin giderilmesine çalışacağını söyledi. 
     Tüzmen, daha sonra, partisinin Samandağ Belediye Başkan adayı Suphi Kahiloğulları'nı tanıtarak destek istedi. 
     
</TEXT>
</DOC>
