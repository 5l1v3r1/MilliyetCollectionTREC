<DOC>
<DOCNO> 237032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas18.html </URL>
<DATE> 2004/05/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Aşırı terlemeye ''botox'' tedavisi... 
</HEADLINE>
<TEXT>

     Avrupa Hiperhidroz Kurulu Üyesi Dermatolog Dr. Sandeep Cliff, Botox tedavi şekliyle bölgesel aşırı terlemenin önlenmesinde başarılı sonuçların alındığını söyledi. 
     Abdi İbrahim İlaç firmasının Ceylan Intercontinental Otel'de düzenlediği tanıtım toplantısında, Botox ile ilgili bir konferans da gerçekleştirildi. 
     Dermatolog Dr. Cliff tarafından verilen konferansta, ''Hiperhidrozun Hastaya Getirdiği Yük ve Botox'' anlatıldı. 
     ''Aşırı terleme'' anlamına gelen hiperhidrozun 20'li yaşlarda başladığını belirten Cliff, ter bezlerinin bölgesel yoğunluğundan kaynaklanan hiperhidrozun, kişinin sosyal yaşamını etkileyebildiğini anlattı. 
     Cliff, hiperhidrozun tedavisinin el ve ayaklarda ''İontoferez'' denilen metodla yapılabildiğini, ancak bu yöntemin haftada iki kez uygulanmasının gerekliliği ve kalıcı olmaması nedeniyle tercih edilmediğini söyledi. 
     Bir diğer yöntemin de ter bezlerinin cerrahi yöntemle çıkarılması ya da ter bezlerine giden sinirlerin kesilmesi şeklinde uygulandığını belirten Cliff, bu yöntemin de zahmetli olması nedeniyle hastalar tarafından tercih edilmediğini kaydederek, ''Botox tedavi şekliyle bölgesel aşırı terlemede başarılı sonuçlar alınmıştır'' dedi. 
     Cliff, deri altına çok az miktarda enjekte edilen Botox'un ter bezlerine ulaşan sinirlerin çalışmasını bloke ettiğini ve yarım saatlik bir sürede gerçekleştirilen yöntemin 7-12 ay etkisi olduğunu sözlerine ekledi. 
     Dr. Cliff, konferansın ardından Botox yöntemini uygulamalı bir şekilde anlattı. 
     
</TEXT>
</DOC>
