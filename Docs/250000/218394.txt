<DOC>
<DOCNO> 218394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur40.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pendik'te çamaşır makinasına 25 günlük bebeği annesi... 
</HEADLINE>
<TEXT>

     Pendik'te, 25 günlük bebeği çamaşır makinesine annesinin attığı belirlendi. Suçunu itiraf eden anne Fatma Battal, tutuklandı. 
     Polisteki ifadesinin ardından Pendik Cumhuriyet Savcılığı'na sevk edilen Fatma Battal, Savcı Hasan Koç tarafından sorgulandı. 
     Savcılık ifadesinde, bebeğini çamaşır makinesine atarak öldürmek istediğini itiraf ettiği belirtilen anne Battal, çıkarıldığı mahkemece tutuklanarak cezaevine konuldu. 
     Bu arada, Fatma Battal'ın poliste çelişkili iki ayrı ifade verdiği öğrenildi. 
     Battal'ın ilk ifadesinde, eşi Şevki Köroğlu yokken eve gelen bir kadının kendisini boğmaya ve bileziklerini almaya çalıştığını, bebeğini çamaşır makinesine attığını, canını zor kurtararak evden kaçtığını söylediği kaydedildi. 
     Bunun üzerine olaya ilişkin Şevki Köroğlu'nun eski eşi Ayşe Keklik'i gözaltına alan polisin, Keklik'in sorgusundan yola çıkarak, tekrar Fatma Battal'ın ifadesine başvurduğu belirtildi. 
     Battal'ın verdiği son ifadede ise olay sabahı eşi Şevki Köroğlu işe gittikten sonra Köroğlu'nun eski eşinden olan 2 çocuğunu okula gönderdiğini, daha sonra da bebeğini çamaşır makinesine atarak, makineyi çalıştırdığını, kendi bileği ve boynunu bıçakla yaraladığını söylediği öğrenildi. 
     
     "Dava açacağım" 
     Fatma Battal'a saldırmak ve bebeğini çamaşır makinesine atmakla suçlanan Ayşe Keklik, AA muhabirine yaptığı açıklamada, olayla hiçbir ilgisi bulunmadığını söyledi. 
     Keklik, ''Polis beni karakola götürüp, ifademi aldı. Evde olduğumu, ancak olaya ilişkin bilgim bulunmadığını ispat ettim. Hakkımda suçlamada bulunan eski eşim ile Fatma Battal hakkında dava açacağım'' dedi. 
     Öte yandan, 25 günlük bebek için CMUK gereği İstanbul Barosu'nun bir avukat tayin ettiği, bebeğin aileye verilmeyeceği ve koruma altına alınacağı bildirildi. 
     
</TEXT>
</DOC>
