<DOC>
<DOCNO> 220734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/soneko13.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Corendon, 19 Euro'ya Hollanda'ya uçuracak... 
</HEADLINE>
<TEXT>

     Hollanda merkezli Corendon turizm şirketi, 19 Mart'tan itibaren havaalanı vergisi hariç kişi başına 25 dolar 19 euroya Fly Air ile İstanbul'dan Hollanda'ya, Hollanda'dan İstanbul'a yolcu götürecek. 
     Corendon'un sahipleri Yıldıray Karaer ve Atilay Uslu, şirketin Hollanda'nın Haarlem kentindeki merkezinde düzenledikleri ortak basın toplantısında, önemli bir potansiyeli bulunan Hollanda'nın ihmal edildiğini kaydettiler. 
     Her yıl 6 milyonu yaz, 2 milyonu kış olmak üzere 8 milyon Hollandalının dış ülkelere turist olarak gittiğini bildiren ortaklardan Yıldıray Karaer, bu turistlerden 900 bine yakının Türkiye'ye geldiğini söyledi. 
     Şirket olarak Antalya ve Bodrum bölgesine çalıştıklarını belirten Karaer, şöyle dedi 
     1997 yılından bu yana Corendon olarak faaliyet gösteriyoruz, ama Corendon 2000 Temmuz'undan bu yana tur operatörü olarak çalışıyor. Corendon'un bir diğer şirketi Azur Otelcilik, Bodrum'da 3'ü 4 yıldızlı, biri apart olmak üzere 4 otel işletiyor. Hollanda pazarı 3-4 yıldır yükselişte. Hollanda pazarına 'her şey dahil' sistemini getirdik. Geçen yıl Hollanda'dan 140 bin, Belçika'dan 15 bin, Almanya'dan 6 bin olmak üzere 161 bin kişiyi Türkiye'ye götürdük. Bunların yüzde 98'i Hollanda uyruklu. Bu yılki hedefimiz 200 bin Hollanda, 20 bin Almanya, 15 bin Belçika olmak üzere 235 bin. 
     
     SEFERLER SABİHA GÖKÇEN HAVAALANI İLE EINDHOVEN ARASINDA 

     Bu sene İstanbul'u biraz hareketlendirmek istediklerini bildiren Karaer, şöyle devam etti 
     19 euroya yolcu taşımayla ilgili olarak 8 bin büyük poster astık, 1.2 milyon el ilanı dağıttık. 19 Mart'ta uçuşlara başlıyoruz. 
     Fly Air'de şu anda bize çalışan iki uçak var. Biri İstanbul'da duracak, günlük Eindoven ve Antalya'ya sefer yapacak. İstanbul'da Anadolu yakasındaki Sabiha Gökçen Havaalanı kullanılacak. Bu uçuşlarda bilet fiyatları 19 eurodan başlayacak. En fazla 99 euro olacak. Uçaktaki doluluğa göre fiyatlar değişecek. İstanbul-Antalya bileti 59 milyon lira olacak. Biletler internet üzerinden satılacak. Yaz tatili için şimdiden bilet almak için başvuranların havaalanı vergisi hariç 19 eurodan bilet alma şansları daha fazla. 
     İstanbul'a Hollanda'dan giden turistlerin sadece yüzde 20'sinin charter yolcu olduğunu anlatan Karaer, İstanbul olayına 'el atalım' dedik. İstanbul'un sunabileceği, tarih, kültür, lokanta, otel her şey var. Low cost konsepti dediğimiz şeyi geliştirdik. Örneğin uçaklarımızda servis paralı olacak. Tarifeli gibi her gün uçacak. Thomas Cook ve TUI Avrupa'da iki turizm devi. Bunların eşdeğerinde bir marka yaratmak istedik.'' Karaer, 10 yıldır Türkiye ile ilgili terör, savaş gibi çeşitli spekülasyonlar olduğunu, ama Türk turizminin hiç sıfırlamadığını, yeni yatırımların da gösterdiği gibi gelecekte de büyüyeceğini ifade etti ve Türk turizminin önünün kesilmeyeceğini kaydetti. 
     Yıldıray Karaer, tahsise açılan arazilerden alabilirlerse Antalya Belek bölgesinde otel yatırımına gireceklerini, bunun 15-20 milyon dolara mal olacağını belirtti. 
     
     İSTANBUL'UN NİCE'DEN, BARSELONA'DAN FARKI YOK 

     Corendon'un diğer ortağı Atilay Uslu da 6 senede Hollanda'dan Barselona'ya giden turist sayısının 100 binden 800 bine, Nice'e giden turist sayısının ise 80 binden 600 bine yükseldiğini bildirerek, şunları söyledi 
     ''İstanbul'a Hollanda'dan 500 bin kişi gitmiş, ama bunların sadece 73 bini İstanbul'da kalmış. Diğerleri Türkiye içi veya dışı aktarma yolcular. İstanbul'un Nice'den, Barselona'dan farkı yok. Kültür dersen, eğlence, gece hayatı, lokanta, bar dersen eksiği yok fazlası var. Bizim İstanbul için cami, kilise, terzi turlarımız var. Anlaşmalı terzilerimiz var. Turist bir yerden duyuyor, İstanbul'dan elbisenin ucuza dikildiğini, hem elbisesini diktirmek, hem turistik gezi yapmak istiyor ve bize başvuruyor. Biz de tur düzenliyoruz. İstanbul'da Sabiha Gökçen Havaalanı'na sadece biz uçuyoruz. 2.7 milyon euro reklam harcaması yaptık. 500 bin euro broşüre verdik. 300 bin euro posta harcamamız oldu. Engellemelerle karşılaşıyoruz. Belçika'dan lisans almak bize 1.3 milyon euroya mal oldu.'' 
     
     CORENDON'UN CİRO HEDEFİ 122 MİLYON EURO... 

     Atilay Uslu, 2003 yılında Corendon olarak 58 milyon eurosu Hollanda'dan, kalanı Almanya ve Belçika'dan olmak üzere 70 milyon euro ciro yaptıklarını ifade ederek, bu yıl 30 milyon eurosu İstanbul'a yönelik, 20 milyon eurosu da Almanya ve Belçika'dan olmak üzere 122 milyon euro artış yüzde 74.3 ciro hedeflediklerini kaydetti. 
     İstanbul'a paket programın 99 eurodan başladığını bildiren Uslu, ''3 günlük 3 yıldızlı oteller. 60 euro da vergi var. Toplam 159 euro. Oda ve kahvaltı dahil. Yemek hariç. Hedefimiz 50 bin turisti İstanbul'a getirmek. Eindhoven'ı da bilinçli seçtik. Hem havaalanı vergileri Amsterdam'a göre az. Hem de Eindhoven Almanya ve Belçika'ya çok yakın. Şehir, Almanya'dan 15, Hollanda'dan 10, Belçika'dan 5 olmak üzere 30 milyon insanın yaşadığı bölgenin tam ortasında'' diye konuştu. 
     Uslu, şunları söyledi 
     ''29 Ekim 2004'de sponsoru olduğumuz Belçikalı şarkıcı Bella Perez'i 1000 kişiyle Bodrum'a götüreceğiz. Hollanda Bayan Voleybol takımının sponsoru olduk. Eindhoven'in ikinci futbol ligi takımlarından FC Eindhoven'in sponsoru olduk. Buna rağmen TÜRSAB üyesiyiz, ama Hollanda turizm operatörleri birliğinin bu yıl Türkiye'de Antalya'daki toplantısı bize haber verilmiyor. Kültür ve Turizm Bakanı bile bizi tanımıyor. Oysa Hollanda'dan Türkiye'ye en fazla turist getiren şirket biziz. Türkiye'ye 3500-4000 golf turisti getiriyoruz. Antalya'da 7 golf sahası var yetmiyor. Daha şimdiden yüzde 77 doluluğa ulaştık. Yeni golf sahaları gerekiyor.'' Şu anda Hollanda'da Türkiye'ye yönelik turizmde pazar lideri olduklarını vurgulayan Uslu, ''2001'de TUI liderdi. Şimdi gerilerde. Biz, hem 2002'de hem de 2003'de lider olduk'' dedi. 
     
     KARAER VE USLU 

     Ortaklardan Yıldıray Karaer 42 yaşında. İstanbul Teknik Üniversitesi'nden maden mühendisi olarak mezun ololan, Eczacıbaşı, Mobil, Goodyear'da çalışan Karaer, Onur Air Müdürü olarak 10 yıl önce Hollanda'ya gelmiş. 
     İkinci kuşak Türk olarak 35 yıldır Hollanda'da yaşayan 36 yaşındaki Atilay Uslu ise uçak kokpit teknisyenliği eğitimi almış. 1-2 yıl lokantacılık yapan Uslu, 11 yıldır da turizmci. 
     
</TEXT>
</DOC>
