<DOC>
<DOCNO> 227578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko13.html </URL>
<DATE> 2004/04/01/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Turkcell, yurtdışı faaliyetliri için yeni şirket kuruyor... 
</HEADLINE>
<TEXT>

     Turkcell, yurtdışında GSM alanında faaliyet gösterecek şirketlere iştirak etmek üzere, yeni bir şirket kuracak. 
     Turkcell İletişim Hizmetleri A.Ş.'den Borsa'ya yapılan açıklamaya göre, şirket Yönetim Kurulu, yurtdışı yatırımlarla ilgili olarak Türkiye'de 50 milyon dolar karşılığı Türk Lirası sermayeyle kurulması planlanan Turktell Uluslararası Yatırım Holding A.Ş. ya da Sanayi ve Ticaret Bakanlığı tarafından uygun görülecek başka unvanlı bir şirkete yüzde 99.9 oranında iştirak edilmesine karar verdi. 
     Söz konusu şirket, Turkcell'in yurtdışında GSM alanında faaliyet gösterecek şirketlerine iştirak etmek üzere kurulacak. 
     Halen faaliyetlerine devam eden Turktell Bilişim Hizmetleri A.Ş. ise GSM hariç telekomünikasyon sektöründe faaliyet göstermeye devam edecek. 
     Şirketin İran'da yapacağı yatırımlarla ilgili Hollanda'da 13.5 milyon euro sermayeyle kurulması planlanan şirkete yüzde 85 oranında iştirak edilmesi kararı da alındı. 
     Irancell Telecommunication Services Company unvanlı İran yasalarına göre kurulacak şirketin, İran'da gerçekleşen ilk özel GSM ihalesi kapsamında ödeyeceği lisans bedeli için Turkcell'in şirkette efektif olarak sahip olduğu hisse miktarıyla orantılı kefalet vereceği bildirildi. 
     
     KAYITLI SERMAYE TAVANI 1.5 KATRİLYON LİRAYA YÜKSELTİLDİ 
     Bu arada Turkcell Yönetim Kurulu, şirketin kayıtlı sermaye tavanının 500 trilyon liradan 1.5 trilyon liraya yükseltilmesine ve 2003 yılı Olağan Genel Kurul toplantısının 4 Haziran Cuma günü yapılmasına karar verdi. 
     
</TEXT>
</DOC>
