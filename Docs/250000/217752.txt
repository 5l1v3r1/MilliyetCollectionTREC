<DOC>
<DOCNO> 217752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo13.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Avrupa'nın kralı... 
</HEADLINE>
<TEXT>

     Beşiktaş Teknik Direktörü Mircea Lucescu, Türkiye'de bulunduğu 4 sezonda Galatasaray ve Beşiktaş'ın başında toplam 48 Avrupa kupası maçına çıktı. 
     Rumen teknik adam, Türkiye'ye geldiği 2000-01 sezonundan bu yana, ilk 2 sezonu Galatasaray, son 2 sezonu da Beşiktaş'ta olmak üzere, takımlarının başında çıktığı 48 maçta, Türk takımları 19 galibiyet, 14 yenilgi, 15 de beraberlik aldı. 
     Türk takımları, Avrupa kupalarında Lucescu döneminde rakip fileleri 64 kez havalandırırken, kalesinde 57 gol gördü. 
     
     AVRUPA ŞAMPİYONLAR LİGİ'NİN EN BAŞARILISI 
     Avrupa'nın kulüpler bazında ''1'' numaralı kupası olan Avrupa Şampiyonlar Ligi'nde Türk takımlarının başındaki en başarılı teknik adam, şu anda Beşiktaş'ı çalıştıran Mircea Lucescu oldu. 
     1992 yılından bu yana organize edilen Avrupa Şampiyonlar Ligi'ne 2 kez Galatasaray'ın başında katılan Lucescu, ilk kez bir Türk takımını 2. tur ve çeyrek finale taşıma başarısı gösterdi. 
     Avrupa Şampiyonlar Ligi'nde Lucescu yönetimindeki Galatasaray 26, Beşiktaş ise 6 maç yaparken, 2 takım bu dönemde 11 galibiyet, 10 beraberlik, 11 yenilgi aldı. Galatasaray ve Beşiktaş, Lucescu yönetiminde 34 gol atıp, 41 gol yedi ve 43 puan topladı. 
     Böylece Rumen teknik adam, Türk ekiplerinin başında Avrupa Şampiyonlar Ligi'nde en çok maç yapan, en çok galip gelen ve en çok puan toplayan teknik adam oldu. 
     Ayrıca Beşiktaş, Lucescu ile Londra'da FC Chelsea'yi 2-0 yenerek, Avrupa Şampiyonlar Ligi'ndeki ilk deplasman galibiyetini aldı. 
     
     LUCESCU'NUN AVRUPA KARNESİ 
     Mircea Lucescu'nun, Galatasaray ve Beşiktaş'ın başında çıktığı Avrupa kupası maçları ve puan durumu şöyle 
     
     
Kupa O G B M A Y Şam. Ligi 32 11 10 11 34 41 Şam.L. eleme 6 4 2 - 13 6 UEFA 10 4 3 3 17 10 TOPLAM 48 19 15 14 64 57 
     
     İLK SEZONUNDA ÇEYREK FİNALE TAŞIDI 
     Lucescu, Galatasaray'ın başındaki ilk sezonunda takımını Avrupa Şampiyonlar Ligi'nde çeyrek finale taşıyarak, bir ilke imza attı. 
     2000-01 sezonunda ilk grubu Avusturya'nın SK Sturm Graz takımının ardından 2. sırada tamamlayan Galatasaray, 2. turda da İspanya'nın Deportivo La Coruna ekibinin ardından 2. oldu ve adını çeyrek finale yazdı. Çeyrek finalde İspanya'nın Real Madrid takımını İstanbul'da 3-2 yenen Lucescu'nun Galatasaray'ı, rövanşı 3-0 yitirip elendi. 
     Rumen çalıştırıcı, 2001-2002 sezonunda ise Galatasaray'ı tarihinde 2. kez 2. tura çıkarmayı başardı. 
     
     BEŞİKTAŞ'TA İLKLERE İMZA ATTI 
     Lucescu, geçen sezon Beşiktaş'ı UEFA Kupası'nda çeyrek finale taşırken, siyah-beyazlılar böylece tarihlerinde ilk kez bu kupada çeyrek final oynama şansını yakaladı. 
     Beşiktaş'ın Avrupa kupalarında ilklere imza atmasını sağlayan Rumen çalıştırıcı, siyah-beyazlıların ilk kez bir İspanyol, Çek ve Ukrayna takımını elemesini, ilk kez İspanyol takımını yenmesini, ilk kez deplasmanda İtalyan takımından puan almasını, deplasmanda İngiliz takımını yenmesini, deplasmanda ilk kez Avrupa Şampiyonlar Ligi galibiyetini ve deplasmandaki en farklı skorlu galibiyetini almasını sağladı. 
     
</TEXT>
</DOC>
