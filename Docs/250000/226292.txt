<DOC>
<DOCNO> 226292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun02.html </URL>
<DATE> 2004/03/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Verges Kızılhaç'ın gözetiminde Saddam'la görüşmeyi isteyeceğim 
</HEADLINE>
<TEXT>

     Devrik Irak lideri Saddam Hüseyin'in avukatlığını yapacağını bildiren Fransızların ünlü avukatı Jacques Verges, ''Kızılhaç'ın gözetiminde Saddam'la görüşmeyi istediğini'' söyledi. 
     TV5 kanalında dün gece konuşan Verges, müvekkiliyle görüşmesinin sağlanması için Uluslararası Kızılhaç Komitesi'ne başvuracağını belirtti. 
     Saddam'ın yararına olacak şekilde ''acil tedbirler'' alınması gerektiğini söyleyen avukat, devrik lidere Amerikalılar tarafından ''sirk hayvanı'' muamelesi yapılmasının Cenevre sözleşmelerine aykırı olduğunu kaydetti. 
     ''Bu nedenle komiteden Cenevre sözleşmelerinin uygulanmasının sağlanmasını isteyeceğim'' diyen Verges, Uluslararası Ceza Mahkemesi'ne de başvuruda bulunacağını anlattı. 
     80 yaşındaki avukat, aralarında Alaattin Çakıcı ve eski Gestapo şefi Klaus Barbie gibi isimlerin bulunduğu kişileri savunmuştu. 
     Verges, Saddam'ın yeğenlerinden birinden mektup aldığını belirtmiş ve devrik liderin avukatlığını üstlenmeyi kabul ettiğini dün açıklamıştı. 
     
</TEXT>
</DOC>
