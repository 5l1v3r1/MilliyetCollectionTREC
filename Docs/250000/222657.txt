<DOC>
<DOCNO> 222657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yasam/yas02.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Töre'ye müthiş ceza 
</HEADLINE>
<TEXT>

   Şanlıurfa 1. Ağır Ceza Mahkemesi, 14 yaşındaki kızı öldüren aileye 'töre indirimi' uygulamadı ve tümüne ağır ceza verdi 
      
   Töre cinayetlerinin yoğun olarak işlendiği Şanlıurfa'da, mahkeme bu konuda 'devrim' sayılabilecek bir karara imza attı. 
   Akçakale'ye bağlı Obalı köyünde oturan Emine Kızılkurt 14 , 2002'de köylüsü Abdurrahman Öncel'in tecavüzüne uğradı. Baba İsmail Kızılkurt, kızının hamile kalması üzerine Şanlıurfa'ya taşındı. Ancak, Emine'nin amcası Mehmet Kızılkurt ile amca çocukları, küçük kızın 'namusunun kirlendiğini', 'töreye' göre öldürülmesi gerektiğini belirterek, babaya baskı yapmaya başladı. Kızılkurt, kızını akrabası Salih Budak'la evlendirdi ancak töre baskısından kurtulamadı. 
   
   Bıçağı kaptırınca boğdu 
   Sonunda aile meclisi, 3.5 aylık hamile Kızılkurt'un 'infazı' kararını aldı ve küçük kızı öldürmesi için 20 yaşındaki Mahmut Kızılkurt'u görevlendirdi. 
   Plan gereği baba Kızılkurt, yeğeni Mahmut'la 15 Haziran 2002'de kızının evine gitti ve temizlik için kendi evine çağırdı. Baba Kızılkurt, eve geldiğinde kızını yeğeni Mahmut'la bırakıp çıktı. Emine Kızılkurt'a önce bıçakla saldıran Mahmut Kızılkurt, kurbanı atik davranıp bıçağı alınca, kendini yere atan küçük kızın boğazını önce elleriyle sıktı ardından da bir eşarpla sıkarak öldürdü. 
   Şanlıurfa Savcılığı, aynı yıl, Kızılkurt'u öldüren ve öldürülmesine karar veren tam 11 akrabası için dava açtı. Davayı 9 Mart'ta sonuçlandıran Şanlıurfa Ağır Ceza Mahkemesi, 'infaz'a karşı çıkan ağabeyi Halil Kızılkurt'la, 17 yaşında olduğu için aile meclisinde söz hakkı bulunmayan amca çocuğu İbrahim Kızılkurt'un beraatına karar verdi. 
   
   'Tahrik indirimi' yapmadı 
   Mahkeme, Mahmut Kızılkurt'u müebbet ağır hapse mahkum edip, 'töre indirimi' denilen ve TCK'nın 51. maddesinde düzenlenen 'tahrik indirimi' uygulanmasına gerek görmedi. İyi halden cezası müebbet hapse çevrilen Mahmut Kızılkurt, İnfaz Kanunu'na göre, 20 yıl cezaevinde yatacak. 
   Mahkeme, aile meclisini oluşturan baba İsmail 38 ve amca Mehmet Kızılkurt 77 ile yaşları 20 ila 64 arasında değişen 6 amca çocuğunu da önce taammüden cinayet suçundan müebbet ağır hapse mahk m etti. Sanıkların cinayeti işleyen değil, teşvik edenler oldukları gerekçesiyle bu cezaları 16 yıl 8'er aya düşürdü. İnfaz Kanunu'na göre, bu sanıklar da 6 yıl 6'şar ay hapis yatacak. 
   Mahkeme, tutuksuz yargılanan diğer sanıklar için de gıyabi tutuklama kararı verdi. 
   
   
</TEXT>
</DOC>
