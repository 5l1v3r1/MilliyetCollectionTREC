<DOC>
<DOCNO> 200348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun07.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, gerilla savaşlarını yönetiyor mu 
</HEADLINE>
<TEXT>

     Irak'ta Amerikan kuvvetlerini hedef alan saldırıları, devrik lider Saddam Hüseyin'in Bağdat'ın batısındaki bölgeden yönettiği öne sürüldü. 
     AFP muhabirinin görüştüğü Ebu Muhammed adlı aşiret reisi, ''Saddam Hüseyin sağ salim. Amerikan kuvvetlerine saldırıları bizzat yönetiyor'' dedi. 
     Amerikalılara direnişe siyasi destek için cephe oluşturmaya çalışan bir Baas partisi yetkilisinin AFP muhabirini görüştürdüğü aşiret reisi, Saddam'ın Ramazan'da Bağdat'ın 100 km batısındaki Ramadi'de Baas kadrolarıyla toplantı yaptığını, toplantıya onlarca Baasçının katıldığını anlattı. 
     Başka bir kaynak da toplantıyı doğruladı. Bir Baas yetkilisi, toplantının 8 Kasım'da yapıldığını AFP'ye söyledi. Baasçıya göre, Amerikan merkez komutanlığı komutanı General John Abizaid, Amerikan karşıtı saldırılara son verilmesini sağlayabilmek için 8 Kasım'da Ramadi'de aşiret reisleriyle toplantı yaparken, aynı kentte aynı gün Saddam da kendine bağlı reislerle bir araya geldi. 
     Ebu Muhammed, Saddam'la bizzat görüştüğünü anlatırken, ''Liderimiz, halktan insanlara sürpriz ziyaretler yapıyor. Batıda onun için hiçbir tehlike yok, zira ahali ona ihanet etmez...'' dedi. 
     Amerikan ordusu, Saddam'ı özellikle kuzeydeki Tikrit'te arıyor. 
     
</TEXT>
</DOC>
