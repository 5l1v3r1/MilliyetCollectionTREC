<DOC>
<DOCNO> 215835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur49.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzlar temizlenmedi... İstanbullu, bu kez sokaklara esir oldu 
</HEADLINE>
<TEXT>

     İstanbul'da 4 gün yaşamı olumsuz etkileyen yoğun kar yağışının ardından kentteki ana arter ve caddelerde trafik akışı rahat seyrederken, ara sokakların çoğunda kar ile buzun temizlenmemesi, hem araçların çıkışı, hem de yayaların yürümesinde büyük zorluklara yol açtı. 
     Büyükşehir Belediyesi Genel Sekreter Yardımcısı ve Afet Koordinasyon Merkezi AKOM Başkanı Mesut Pektaş, ana arter, cadde ve sokakların ilk günden itibaren trafiğe açık olduğunu, dünden itibaren de kentin yüzde 90 oranında normale yaklaşması gerektiğini söyledi. 
     Ancak, 2 günden beri bunun olmadığını gördüklerini ifade eden Pektaş, ''Vatandaş olarak baktığımda, dün de, bugün de problem devam ediyor. Ara sokaklardaki kar kaldırma tam bitmemiş. İlçe belediyeleriyle pazar günü konuştuk. 'Tamam' dediler ama hala 'tamam' olamamış. Ortalık felaket...'' dedi. 
     Pektaş, ilçe belediyelerinin karın yağdığı ilk günler yoğun olarak ana arterlerin açılması için kendilerine yardımcı olduklarını anlatarak, ''Demek ki bizim de eksiğimiz var. İşimiz olmamasına karşın iç yolların açılmasında bizim de ilçelere yardımcı olmamız gerektiğini gördük. Eksikliklerden ders aldık. Bundan sonra daha değişik bir planlamayla, önce ana arterler, sonra ilçe belediyeleriyle iç yolları hep beraber açacağız'' diye konuştu. 
     Ara sokaklarda park edilmiş araçlar nedeniyle karın donup kaldığını ve bu nedenle ilçe belediyelerinin fazla bir şey yapamadığını kaydeden Pektaş, vatandaşların da bu konuda sorumluluk üstlenerek evlerinin önü ve araçlarının çevresini temizlemeleri gerektiğini bildirdi. 
     Mesut Pektaş, ''Ancak bunların hiçbirisi mazeret değil'' ifadesini kullandı. 
     
     TAKSİCİLERİN TEPKİSİ...- 
     İstanbul Otomobilciler Esnaf Odası Başkanı Semih Kaçanoğlu da, kentte mevcut 18 bin taksinin gece-gündüz İstanbullular'a hizmet vermeye çalıştığını kaydederek, kar yağışlarının ardından ana arterlerin trafiğe açıldığını, ancak ara sokaklarda hala buzlanmanın devam ettiğini söyledi. 
     Kaçanoğlu, şöyle konuştu 
     ''Ara sokakların hepsi buzlanmış. Esnafımız müşteriyi istediği yere götüremiyor. Taksici esnafı ile müşteri arasında kavga çıkıyor. Müşteri haklı. İstediği yere kadar taksinin götürmesi lazım. Hamile olan, yaşlı olan var. Ama taksici de haklı, 'o sokağa girersem çıkamam' diyor. Müşterilerden şikayetler geliyor 'taksici sokağa girmedi' diye...'' Ara sokaklardaki buzlanma sorununun bir an önce çözümlenmesini isteyen Kaçanoğlu, ''Diğer bir sorunumuz da karlar nedeniyle köstebek çukuruna dönen yollar. Öyle büyük çukurlar var ki, arabalarda ön takım kalmadı. Bundan sadece taksiciler değil, özel aracı olanlar da şikayetçi'' dedi. 
     Kar yağışı süresince taksicileri ''gece tarifesi açılmaması, müşterinin en yakın yere kadar götürülmesi'' konusunda telsizle uyardıklarını da dile getiren Kaçanoğlu, ''bazı taksicilerin kar yağışı süresince fahiş fiyat uyguladığı'' yönünde odaya bir şikayet gelmediğini bildirdi. 
     
</TEXT>
</DOC>
