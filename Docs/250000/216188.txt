<DOC>
<DOCNO> 216188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun04.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Talat'ın konutunun önünde patlama 
</HEADLINE>
<TEXT>

     KKTC Başbakanı Mehmet Ali Talat'ın özel konutu önünde bomba patladı. 
     Talat'ın, Girne'deki konutu önünde, saat 01.30 sıralarında bomba patladı. 
     Mersin caddesi Güven Lojmanı Yolu Girne Hastanesi arkasındaki konutun alt katını Başbakan Talat'ın, Girne'deki Mersin Caddesi Güven Lojmanı Yolu No 7'de bulunan evininin önünde saat 01.30'da bomba patladı. 
     Binanın alt katını, Başbakan'ın eşi Oya Talat laboratuvar olarak kullanıyor. Bomba, binada ve çevre evlerde maddi hasara yol açtı. 
     
     TALAT BOŞUNA BİR ÇABA 

     KKTC Başbakanı Mehmet Ali Talat, evinin önünde patlayan bombanın ''toplumsal uzlaşıyı sabote etmeye yönelik'' olduğunu belirterek, ''Boşuna bir korkutma çabası, bir işe yaramaz bunlar. Biz yolumuza devam edeceğiz'' dedi. 
     Başbakan Talat, saat 01.30 sıralarında meydana gelen patlama sırasında evde olduklarını ifade ederek, ''Yeni yatağa girmiştim, ama uyumadan oldu. Çok şiddetli patlamayı duydum ve kalktım. Bizde olduğunu tahmin etmemiştim doğrusu'' diye konuştu. 
     Başbakan Mehmet Ali Talat, şunları söyledi 
     ''Toplumsal olarak uzlaşmanın en geliştiği günleri yaşıyoruz. Özellikle görüşmelerin başlaması kararı alındıktan sonra toplumda bir uzlaşma havası doğdu. Üzüntü verici olan bu. Yani tam bu havanın doğduğu zamanda bunu sabote etmek için, öyle olması lazım başka neden göremiyorum, bunu sabote etmek için yapılmış bir hareket. Boşuna bir korkutma çabası, bir işe yaramaz bunlar. Biz yolumuza devam edeceğiz.'' Patlamanın hasara yol açtığını, kendi binalarının kapısının söküldüğünü, camlarının kırıldığını anlatan Talat, patlamanın etkisiyle çevre evlerin de camlarının kırıldığını söyledi. 
     
     7 EV DAHA ZARAR GÖRDÜ 

     Talat'ın evinin önündeki patlamada kullanılan bombanın türünün henüz tespit edilemediği bildirildi. 
     Polis Genel Müdürlüğü Basın Subaylığı'ndan yapılan açıklamaya göre, Başbakan Talat'ın evine yönelik bombalı saldırıda Talat'ın eşi Oya Talat'a ait tahlil laboratuvarının dışında, camları kırılan 7 konut hasar gördü. 
     Polis açıklamasında, patlama sonucu komşu evlerden birinde kırılan camlardan yaralanan 51 yaşındaki Dervin Canayakın isimli vatandaşın Girne Akçiçek Hastanesi'nde tedavi altına alındığı belirtildi. 
     Bu arada, bombalı saldırı, toplumun çeşitli kesimlerince kınandı. 
     

     
</TEXT>
</DOC>
