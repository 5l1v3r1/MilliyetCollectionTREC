<DOC>
<DOCNO> 241426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy12.html </URL>
<DATE> 2004/05/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Dışişleri Bakanlığı, İsrail'in saldırısını şiddetle kınadı .. 
</HEADLINE>
<TEXT>

     Dışişleri Bakanlığı, İsrail'in dün Refah'ta gösteri yürüyüşü yapan Filistinlilerin üzerine ateş açılmasını şiddetle kınadı. 
     Bakanlıktan yapılan açıklamada, ''Refah Mülteci Kampı'nda gösteri yapan Filistinliler üzerine İsrail helikopterleri ve tanklarından açılan ateş sonucu, aralarında çocukların da bulunduğu en az 15 kişinin ölmesini ve çok sayıda kişinin yaralanmasını şiddetle kınıyoruz'' denildi. 
     ''İsrailli sivillere yönelik terör eylemleri gibi, Filistinli sivilleri doğrudan hedef alan askeri operasyonların ve yıkımların da hiçbir haklı gerekçesi ve hukuki dayanağı olamaz'' ifadesi kullanılan açıklamada, şunlar kaydedildi 
     ''Terörle mücadelede Filistinli sivillerin can ve mallarına da ağır zararlar veren aşırı ve ayrımsız güç kullanımının İsrail'in güvenliğini güçlendirmeyeceğini bir kez daha yineliyor, bu tür operasyon ve yıkımların bir an önce durdurulmasını, uluslararası kamuoyu ile birlikte İsrail'den talep ediyoruz.'' Ankara, tarafları itidal ve sağduyuyla Yol Haritası ve uluslararası hukuktan kaynaklanan karşılıklı yükümlülüklere uyumlu adımlar atmaya davet etti. 
     
</TEXT>
</DOC>
