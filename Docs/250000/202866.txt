<DOC>
<DOCNO> 202866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/spor/spo02.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex tehlikeye girdi 
</HEADLINE>
<TEXT>

   Fenerbahçe'nin gündeminde olan Brezilyalı, Cruzeiro'da 29 gol atıp, tam 60 asist yapınca tüm Avrupa'yı peşine taktı. Son dakikada Real Madrid, Milan ve Inter'in girişimi, işleri karıştırdı 
      YUSUF KOBAL 

   
   Fener'in yoluna taş 
   SARI - Lacivertli yöneticilerden Mahmut Uslu ile Hakan Bilal Kutlualp'in Brezilya'daki girişimleri yoğun bir şekilde sürerken, Cruzeirolu Alex'in transferi tehlikeye girdi. Ligde şampiyonluğa ulaşan Cruzeiro'nun 133 golünün 29'una imza atıp, 60 asist yapan Alex, performansıyla devleri peşine taktı. Sambacı için Real Madrid, Milan ve Inter'in de devreye girmesi işleri karıştırdı. 
   
   Fiyatı artıyor 
   FENERBAHÇE yönetiminin, Cruzeiro ile 3 - 4 milyon dolara anlaşabilmek için yoğun bir çaba sarf ettiği, ancak Brezilyalı yöneticilerin 8 ile 10 milyon dolar arasında direndiği bildirildi. Alex için Porto ve Panathinaikos kulüplerinin de fiyat teklifi yaptığı açıklandı. Uslu ve Kutlualp ikilisi dün de Cruzeiro Kulübü yöneticileriyle yoğun bir pazarlık yaptı. 
   
   'Listemiz kabarık' 
   ASBAŞKAN Mahmut Uslu, Alex dışında gündemlerinde birçok futbolcunun olduğunu açıkladı. Uslu, "Brezilya, her zaman gelip, futbolcu talebimizi gidereceğimiz bir ülke olacak. Sadece transfer döneminde değil, senenin belli aylarında gelip, bazı oyuncuları takip etme düşüncemiz var. İstanbul'da yazılan bazı haberler, buradaki işleri zorlaştırıyor" dedi. 
   
   'Tek hedef mutlu son'    Büyük ilgi gördüler 
   ATTIKLARI gollerle Fenerbahçe'yi sırtlayan Van Hooijdonk ile Tuncay, TED Koleji'ndeki panele katıldı. İki futbolcu da tek düşüncelerinin şampiyonluk olduğunu dile getirdi. Van Hooijdonk, "Fenerbahçe'ye karşı oynarken gördüğüm ilgi sonrasında 'keşke daha önce gelseydim' dedim. Galatasaray'a attığım golle Fenerli oldum" diye konuştu. 
   
   Gitmeyi düşünmüyor 
   TUNCAY ise Fenerbahçe'de mutlu olduğunu ve ayrılmayı düşünmediğini söyledi. Yıldız futbolcu, "Göz önünde olduğumun bilincindeyim. Örnek aldığım futbolculardan biri Hooijdonk. Profesyonelliği kusursuz. Şimdilik Avrupa'yı düşünmüyorum. Yolun başındayım. Bu takımdan 'Efsane Kaptan' olarak uğurlanmak istiyorum" dedi. 
   
   Kapılar kapandı    FENERBAHÇE, Türkiye Kupası 2. turunda bugün Gaziantep Büyükşehir Belediyespor ile oynayacağı maçın hazırlıklarını dün yaptığı tek idmanla tamamladı ve kampa girdi. Daum'un, yaptığı toplantıda oyuncularını uyararak, "Rakibi hafife almayın. Kazanmaktan başka bir şey düşünmeyin. Bizim için her maç zor. Taraftarlarımıza tur hediye etmeliyiz" dediği öğrenildi. 
   
   Halka arz için imza    FENERBAHÇE Sportif A.Ş'nin borsaya açılmasıyla ilgili anlaşma bugün Aziz Yıldırım ile Denizbank'ın sabihi Ahmet Zorlu arasında imzalanacak. Tören saat 10.00'da Şükrü Saracoğlu Stadı'nda gerçekleştirilecek. Sarı - Lacivertliler, hisselerinin yüzde 15'ini halka açıp, yüzde 85'ini elinde bulundurucak. Bu arada Yıldırım, dün gece ekonomistlerle bir araya gelip, fikir aldı. 
   
   
</TEXT>
</DOC>
