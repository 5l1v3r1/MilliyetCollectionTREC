<DOC>
<DOCNO> 249984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo02.html </URL>
<DATE> 2004/06/22/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Cimbom'da hedef ''10'' numara 
</HEADLINE>
<TEXT>

     Georghe Hagi'den sonra takıma uzun süredir beyin arayan Galatasaray Kulübü, Arjantinli yıldız Gallardo için fiyat aldı 
     
     Felipe çare olamamıştı 

     Flavio Conceiçao’yu renklerine bağladıktan sonra yabancı futbolcu arayışlarına hız veren Galatasaray, Georghe Hagi ve kısa süreli görev yapan Felipe’den sonra yerini bir türlü dolduramadığı, beyin görevi’ için Gallordo’daki ısrarını sürdürüyor. Arjantinli yıldızın bonservis bedelini açıklayan kulübü River Plate, kendilerinden Gallordo’yu kiralık olarak almak isteyen Galatasaray Kulübü’nden, 2 milyon dolar talep etti. Sarı - Kırmızılı yönetim, 10 numaralı yıldızı bonservisi ile birlikte satın almak istemesi halinde ise 4.5 milyon doları gözden çıkarmak zorunda kalacak. 
     
     Son karar Canaydın’ın 

     Gallardo ile prensipte anlaşan ve İstanbul’a gelmeye ikna eden Sarı - Kırmızılılar’ın, yıllık 2 milyon euro isteyen yıldız oyuncuyu, kiralık olarak mı, yoksa bonservisi ile birlikte satın alarak mı getirme konusunu titizlikle düşündüğü ve son kararı Kulüp Başkanı Özhan Canaydın’ın vereceği belirtildi. Gallordo’nun henüz 28 yaşında olmasını gözönünde bulunduran Galatasaray yönetiminin, ileriyi düşünerek yıldız oyuncuyu satın alma fikrine sıcak baktığı, ancak Arjantinli oyuncunun maliyetinin 6.5 milyon dolar civarında olmasının transferi uzattığı kaydedildi. 

     
</TEXT>
</DOC>
