<DOC>
<DOCNO> 238718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/ygeven.html </URL>
<DATE> 2004/05/10/ </DATE>
<TIME>  </TIME>
<AUTHOR> Nihat GEVEN  </AUTHOR>
<HEADLINE>
İçim sıkıldı 
</HEADLINE>
<TEXT>



Futbolumuz için büyük tehlike yaratan şike ve şaibe gibi kelimelerin ortalığa saçıldığı ortamda Diyarbakır - Bursa maçını izlemeye gidiyorum. Beni taşıyan şoföre kulak veriyorum, "Bursaspor işi götürür. Çünkü bizimkiler unlarını elemiş, eleklerini asmışlar" yorumuyla karşılaşıyorum. Bursaspor'un yaşam savaşı verdiği, Diyarbakır'ın ise prestij için oynadığı maçın sonucunun da şoförün önseziyle örtüştüğünü görüyorum. 
Farklı hedefler için sahaya inen iki ekibin mücadelesi, sonuç ne olursa olsun hiç kuşkusuz çeşitli söylentileri de beraberinde getirecek. Bu aşamada yorumlar en çok Diyarbakır üzerinde yoğunlaşacak. Nitekim tribünlerden slogana dönüşen "yönetim istifa" haykırışları, ağır protestolar ve stadı saran homurtular bunun göstergesi. İkinci golden sonra kaleci Şenol'un tribünlere yanıt verme çabası içine girmesi ortamı daha fazla gerdi. Teknik Direktör Sakıp Özberk, tecrübeli eldiveni kenara çekerek tepkileri önlemeye çalıştı. 
16 kez köşe atışı kullanan ve de Murat Hacıoğlu, Ramazan, Hasan Yiğit'le beş net pozisyon bulan Diyarbakırspor, ilginçtir kalesinde üç gol gören taraf oldu. Aslında Bursaspor'un dün savunmayı sağlam tutup, uzun toplarla ve özellikle Osterc ile Okan'ı kaçırarak gol arama girişimine gerek yoktu. Çünkü Diyarbakır savunması, kademeyi bir kenara atıp, atakları şuursuzca savuşturmaya çalıştı. Yenilen goller de bu bilinçsizliğin eseriydi. Ancak ikinci golde Şenol'un yaptığı "ikram" affedilir gibi değildi. İlk golde 25 metreden topa seyirci kalan Kaptan, bu golden sonra şimşekleri üzerine çekti. Bunda Şenol'un daha önce Bursaspor formasını giymesinin rolü var mı bilinmez, ancak Murat Hacıoğlu'nun 53. dakikada kaçırdığı gol de tribünlerce bu bağlamda değerlendirildi. 
Sonuçta Bursaspor umutlarını son maçına taşırken, kümede kalma mücadelesine giriştiği rakiplerinin de haftayı galibiyetle kapatması nedeniyle fazla sevinemedi. 



</TEXT>
</DOC>
