<DOC>
<DOCNO> 205798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo08.html </URL>
<DATE> 2004/12/31/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Galatasaray'dan Pleşan'a karşılık Petre ve 500 bin euro... 
</HEADLINE>
<TEXT>

     Galatasaray, göndermek ve transer etmek istediği Rumenler için formülü buldu Pleşan’a karşılık Petre ve 500 bin Euro teklif edilecek. 
     
     Bir taşla iki kuş 
     Cim Bom, uzun süredir uğraş verdiği Mihaita Pleşan’ın transferinde sona doğru yaklaşırken, bir taşla iki kuş vurmayı planlıyor. Halen Universitatea Craiova’da oynayan ve Steaua Bükreş’in de devreye girmesi nedeniyle bonservisi 1 milyon dolara kadar yükselen Pleşan için, Galatasaray son teklifini netleştirdi. Yönetim, sezon başından bu yana takımdan göndermeyi planladığı Ovidiu Petre’yi, takasta kullanarak maliyeti düşürmek istiyor. 
     
     Sözleşmesi bitiyor 
     Rumen Kulübü’ne Petre ile birlikte 500 bin Euro ödemeyi planlayan Sarı-Kırmızılı ekibin, Popescu aracılığıyla Rumenler’i ikna etmeyi planladığı ifade edildi. Craiova, teklife olumlu yanıt verdiği takdirde transfer resmiyet kazanacak. Aksi takdirde ise Galatasaray alternatif planını devreye sokacak. Buna göre Pleşan yıl sonuna kadar kiralanacak ve sezon sonunda sözleşmesi bittiği için bonservissiz olarak transfer edilecek. 
     
</TEXT>
</DOC>
