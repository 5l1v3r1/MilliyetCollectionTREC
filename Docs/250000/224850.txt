<DOC>
<DOCNO> 224850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy14.html </URL>
<DATE> 2004/03/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan ''Cumhurbaşkanı'' sorusuna hayır demedi 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, cumhurbaşkanlığına aday olup olmayacağına ilişkin olarak "Tecrübeyi yeniden siyasete döndürmek lazım. Ülkemizdeki liderlerin hassasiyetine sahip çıkacağız. Yolumuz ırak, yapacağımız çok iş var" dedi. 
     TGRT'de önceki gün yayınlanan Ankara'nın Gündemi adlı program katılan Erdoğan, kamuoyuna yansıyan anketlerle kendi tahminleri arasında benzerlik olup olmadığı anımsatılarak "Seçimlerde yüzde 60'ların üzerinde oy alırsanız tecrübeli siyasetçi olarak gelecek dönem cumhurbaşkanlığına aday olur musunuz" sorusuna net yanıt vermedi. "Hükümet olarak ne yapacağımızı planlamaya çalışıyoruz" diyen Erdoğan sözlerini şöyle sürdürdü 
     "Burada bir inceliği ortaya koymak lazım. Bu anket neticeleri aynen çıkarsa 'yüzde 34'le çoğunluğu temsil ediyorlar' yaklaşımına karşıyım. O zaman bunu ABD, İngiltere, Almanya için de söylemek lazım. Bu sistemden kaynaklanan neticelerdir. Bu oranın tutmasıyla çıkış olacak, piyasalar kalkmış olacak. Buna ne diyecekler, onu merak ediyorum. Bundan sonrası o noktada çok önemli. 3 Kasım sonrası söyledim, 'Arkadaşlar yükümüz çok ağır, daha müteyakkız, daha alçak gönüllü olacağız ve ülkemizin liderler konusundaki hassasiyetine ciddi manada sahip çıkacağız. AKP gerginlik tarafı olmayacak' dedim. Yine aynı noktadayız." 
     
     Kimler geldi, geçti 

     Tek adamlık anlayışına karşı olduğunu da dile getiren Erdoğan, "Bizde kolektif akıl, ortak düşünce egemendir. Her konuda istişare, müzakere yapar, öyle adım atarız. Başbakanlık ne ki, gelip geçici bir makam. Kaç başbakan, bakan, milletvekili geldi, kim kaldı Hepsi geldi, gitti. Bütün mesele arkanızda hoş bir sada bırakmaktır" diye konuştu. 

     
</TEXT>
</DOC>
