<DOC>
<DOCNO> 234236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur22.html </URL>
<DATE> 2004/04/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İşten çıkarttıkları tehdit mi ediyor .. Belediye Başkanı koruma istedi 
</HEADLINE>
<TEXT>

     Zonguldak'ın Kozlu Beldesi Belediye Başkanı Hüdai Dökmeci, işten çıkarttığı bazı kişilerce kendisine yönelik saldırıda bulunulacağı yönünde duyum alması gerekçesiyle Emniyet Müdürlüğü'ne başvurdu. 
     Başkanı Dökmeci, AA muhabirine yaptığı açıklamada, belediyelerinin gelir-gider tablosuna göre 354 geçici işçiden 299'unu 2 gün önce işten çıkartmak zorunda kaldığını belirterek, ''Halka hizmet edebilmek için buna mecbur olduğumdan, tehditlere rağmen doğru bildiğimden geri adım atmayacağım'' dedi. 
     Başka çareleri bulunmadığı için üzülerek çalışanlarının iş akdini feshetmek zorunda kaldıklarını öne süren Dökmeci, şöyle dedi 
     ''İşten çıkartmamızın ardından, bazı işçilerin bizim hakkınızda tehdit edici konuşmalar yaptıkları duyumunu alıyor ve buna da çok üzülüyoruz. Belediyemiz borç batağının içinde olmasa böyle bir karar almazdık. Çünkü Mart sonu itibariyle 24 trilyon 89 milyar lira borcumuz var. Belediyemizin mali ve idari durumu düzelmedikçe, bu işçilere tekrar iş vermemiz mümkün değil, tehditler de bizi yıldıramaz. İl Emniyet Müdürlüğü'ne yazılı müracaatım sonucu gerekli önlemler alındı.'' 
     
</TEXT>
</DOC>
