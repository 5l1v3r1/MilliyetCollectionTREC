<DOC>
<DOCNO> 222221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko06.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödenek kesintisi, bitiş süresini 1 yıl daha uzattı... 
</HEADLINE>
<TEXT>

     SSK ve Bağ-Kur emekli maaşlarına yapılan zamdan kaynaklanan yükü karşılamak amacıyla ödeneklerden yapılan yüzde 13'lük kesinti yatırımların tamamlanma süresinin yaklaşık 1 yıl uzamasına ve 9 yıla çıkmasına neden oldu. 
     A.A muhabirinin hesaplamalarına göre, bütçeden yapılacak yatırımlar için Meclis Plan Bütçe Komisyonu'ndan 7 katrilyon 342 trilyon liralık ödenek istenirken, Meclis'te verilen önergelerle bu rakama 129.5 trilyon lira eklendi. 
     Ancak son anda Maliye Bakanlığı tarafından verilen önerge ile bunun yüzde 2'si yaklaşık 150 trilyon lira kesildi. Böylelikle programda 7 katrilyon 471 trilyon liralık bütçe yatırımı görünmesine karşılık, gerçekte bütçe ödeneklerinin tutarı 7 katrilyon 321 trilyon liraya geriledi. 
     Son olarak yapılan yüzde 13'lük kesinti ile birlikte yaklaşık 951 trilyon liralık ödenek daha iptal edilirken, bütçeden yapılacak yatırımların ödeneği de 6 katrilyon 369 trilyon liraya gerilemiş oldu. 
     Bir başka deyişle yüzde 2'lik ve yüzde 13'lük kesintilerle birlikte bütçe yatırım ödenekleri 1.1 katrilyon lira azalmış oldu. 
     
     KESİNTİ BİTİŞ SÜRESİNİ VURDU 
     Ödeneklerdeki azalma yatırımların ortalama bitiş süresini de yaklaşık 1 yıl uzattı. 
     Yatırım programı hazırlanırken, yaklaşık 8.1 yıl olarak öngörülen yatırımların ortalama tamamlanma süresi 9 yıla çıktı. 
     Geçen yıl da yatırımların ortalama bitiş süresi 7.6 yıl olarak programlanmış, ancak 1 katrilyon liralık blokaj bu tarihin uzamasına neden olmuştu. 
     
     SÜRE NASIL AZALTILACAK 
     Bütçe yatırım ödeneklerindeki bu reel azalışın telafisi için 3 formül üzerinde duruluyor. 
     Yatırımları hızlandırma ödeneğinde bulunan yaklaşık 135 trilyon lira ile yedek ödenekteki 575 trilyon liranın yatırımlara aktarılabileceği, ancak yedek ödeneğin tümünün kullanılmasının mümkün olmayacağı belirtiliyor. 
     Son olarak ise GSM şirketlerinden Hazine'nin ara bağlantı sözleşmeleri nedeniyle alacağı yaklaşık 650 trilyon liranın 450 trilyon lirasının enerji yatırımlarına, 100 trilyon liranın ise yatırımları hızlandırma ödeneğine aktarılması planlanıyor. 
     Bu rakamın yıl içinde aktarılabilmesi durumunda bir nebze de olsa yatırım tamamlanma sürelerinde rahatlama olabileceği belirtiliyor. 
     
</TEXT>
</DOC>
