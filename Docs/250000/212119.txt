<DOC>
<DOCNO> 212119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yazar/altan.html </URL>
<DATE> 2004/01/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Washington, çağdaş "Cami"ci politikayı destekliyor 
</HEADLINE>
<TEXT>

   
   İşte size Türkiye'nin 3 güncel konusu 1- Boğaziçi Köprüsü'nün, kopuveren bir halatıyla tehlike sinyalleri vermesi üstüne bakıma alınması ve gidiş - geliş şeritlerinin teke indirilmesi nedeniyle yeniden kilitlenerek bir işkenceye dönen İstanbul trafiği... 
   2- Başbakan Tayyip Bey'in, Washington'da Başkan Bush tarafından, sevecen ve "aferin" görüntülü Beyaz Saray daveti... 
   3- Türkiye Kupası 3. turunda, Galatasaray'ın kendi sahasında Çaykur Rizespor'a 5 - 0, Beşiktaş'ın deplasmanda Gaziantep'e 4 - 1 yenilerek elenmeleri... 
   3 güncel konu da, aynı yönü gösteren oklar halinde, Türkiye'nin 21. yüzyıl rotasını işaretliyor. 
   
   Her 10 yılda bir, bakıma alınması gerekirken, 30 yıldır hiç umursanmamış olan Boğaziçi Köprüsü'nün, birdenbire 2 şeride indirilmesindeki skandal Ankara egemenlerinin dışındaki kul yığınlarının, nasıl bir keşmekeş içinde çektiği çileleri saydamlaştırıyor. 
   Ve Mehmet Tezkan dünkü yazısına şu başlığı atıyor "Köprüyü de Türkleştirdik"... 
   
   Washington'da Başbakan Tayyip Bey'le Başkan Bush'un, çok olumlu geçtiği sevinç naralarına dönüştürülen buluşmasına gelince... 
   Türkiye'de uzun yıllardan beri süre gelen "Kışla" parfümlü siyasetle, "Cami" parfümlü siyaset didişmesinde Washington, artık ağırlığını, çağdaşlaşma ve Batı'yla bütünleşme hamlelerine girişmiş "Cami"ci bir siyasetten yana koyuyor. 
   
   Oysa ABD, Soğuk Savaş yıllarında "Kışla"cı siyasetten yanaydı. 
   O dönemlerde ABD'nin henüz uzun menzilli füzeleri yoktu ve Sovyetler'i Türkiye'deki özel üslerine yerleştirdiği bazıları atom başlıklı Atlas ve Jüpiter füzeleriyle tehdit altında tutuyordu. 
   Bu tür nedenlerle, bir Türk neferinin 23 cent gibi çok ucuza mal olması, ayrıca her istenilen yere hemen sevk edilebilmesi pratikliği yüzünden, "Kışla"cı siyasete destek verilmesi, içeride çok abartıldı ve çok pahalıya mal oldu Türkiye'ye... 
   
   Ülkenin ekonomik röntgeni ve yamukluğu üstünde durmak isteyen kalemler, düşünürler, sanatçılar ezildi, bitirildi, yok edildi. 
   Bugün su üstüne vurmaya başlayan yolsuzluklar ve soysuzluklar Boğaziçi Köprüsü'nün durumu da dahil, Soğuk Savaş yıllarından uzantılıdır biraz da... 
   "Kışla"cı siyaset, gümbürtülü bir hamaset plağı arkasında, saydamlaşmaya hiç mi hiç yanaşmadı. 
   
   1911 Trablusgarp Savaşı'ndaki yenilgimiz sonucu, İtalyanlara karşı kaybettiğimiz Ege'deki 12 Ada, 1947 Paris Konferansı'nda, 2. Dünya Savaşı'ndan galip çıkmış Yunanlılara devredildi. Türkiye'de kimsenin gıkı bile çıkmadı. 
   1947'de bir şey daha oldu. ABD Türkiye'de karayolları seferberliği başlattı. 
   Taşra ve "Cami"ci siyaset, vaktiyle de olduğu gibi, Ankara egemenliğine tepki vermeye başladı. 
   Şimdi İstanbul dükalığının anlı şanlı futbol takımlarının, taşraya yenilgisini izliyoruz. 
   
   Şu kesin ki, Türkiye'ye 21. yüzyılı da ıskalatmayacaklar. Modern teknolojideki aşamalarla hızlanan küreselleşme Fransız İhtilali'yle biçimlenen "ulus - devlet" modelini de depremliyor, "aristokratlar saltanatı"nın yerine geçen "demagoglar saltanatını" da... 
   Türkiye de, bu depremin dışında değil hala daha ırkçılıkla hamasete dört elle sarılmaya çalışanlar olsa bile... 
   Er geç Türkiye de Avrupa Birliği üyesi olacak... 
   
   Gelelim Başkan Bush'un, çağdaş "Cami"ci bir siyasete arka çıkmasına ve Tayyip Bey'e "aferinler" sunmasına... 
   Haziranda İstanbul'da toplanacak NATO zirvesinde bir konuşma yapacak Başkan Bush... Kıbrıs sorununun nasıl çözümlendiğini ve Türk - Yunan dostluğunun nasıl pekiştiğini vurgulayacak orada... 
   Tayyip Bey, bu hedefe en yatkın çizgide duruyor. 
   Tabii bir de, Başkan Bush'un kendi başkanlık seçimleri var kasımda. Dünyada barışı ve demokrasiyi sağlamış bir kahraman olarak girmek istiyor seçimlere. Önek de, Türk - Yunan, Türk - Ermeni, Türk - Kürt dostluklarının gelişmiş ve pekişmiş olması... 
   
   Ama değişimin asıl temel motoru, siyasetçi iradelerini çok aşan, modern teknolojideki ve evrensel ekonomideki yeni parametreler... 
   1 milyar 300 milyonluk İslam aleminin de zenginleştirilmesi gerekiyor. Silahlara harcanan paralar sonucu, çatışmalarda her ölen kişiyle, bir müşteri ölüyor... 
   Oysa müşterileri çoğaltmak gerek. Gizli göçleri durdurmak gerek. Gelişmiş dünyanın üst düzey uzmanlarına iş alanları açmak gerek... 
   Ve İslam alemi için model, yine Türkiye olacak... 
   
   "Emperyalizm" sözcüğü de çok çarpık kullanıldı Türkiye'de. "Emperyalizm", endüstri devriminden sonra, geri kalmış ülkelerin kalkınmasını engellemek ve onları yapmak zorunda kaldıkları ithalatı sürdürme çaresizliğine mahkum etmek demektir. 
   Gerçekte geri kalmış ülkelerin silah alımlarına yaptıkları harcamalar engellemiştir iç yatırımları ve dolayısıyla pompalamıştır ithalatı sürdürme çaresizliğini... 
   
   Şimdi modern teknolojinin artan ürünleri ise, yoksulluğun azalmasını ve zenginliğin yayılmasını hedefliyor. Bu da ancak, silah alımları nedeniyle yatırım eksikliğinin aşılmasını ve global sermayeye kapıların açılmasını gerektiriyor... 
   Enseyi karartmayın, Başbakan Tayyip Bey, bol aferinle dönüyor ABD'den... 
   
      
   
   
</TEXT>
</DOC>
