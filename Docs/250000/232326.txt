<DOC>
<DOCNO> 232326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy15.html </URL>
<DATE> 2004/04/17/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Talat Referanduma karşı çıktığımız ortaya çıkmıştır 
</HEADLINE>
<TEXT>

     KKTC Başbakanı Mehmet Ali Talat, Brüksel'e gerçekleştirdiği ziyaretin önemli bir yanının, dünya ile temas kurabilmenin artık yolunun açıldığının ortaya çıkması olduğunu söyledi. 
     Brüksel'de düzenlenen Uluslararası Bağışçılar Konferansı ile çeşitli panellere katılan Talat, İstanbul'a geldi. Talat, Atatürk Havalimanı Devlet Konukevi'nde düzenlediği basın toplantısında, Brüksel'deki temaslarını değerlendirdi. 
     Brüksel'de Kıbrıs Türk tarafının düşüncelerini, Kıbrıs sorunundaki son gelişmeleri, referandumları ve referandumlara bakışını aktarma fırsatı bulduğunu kaydeden Talat, şöyle dedi 
     ''Özellikle Türk tarafının planın referanduma sunulmasının ertelenmesi talebine karşı görüşlerini, buna karşı çıktığımızı, bizim sözlerimize bağlı olduğumuzu, taahhütlerimizi yerine getirmeye hazır olduğumuzu ifade ettim. 
     İlk kez bir KKTC Başbakanı Brüksel'de böyle bir etkinliğe katıldı. O yüzden ilgi yüksek boyutta oldu. 
     Uluslararası Bağış Konferansı'nda da Kıbrıs Türk halkı adına bir konuşma yaptım ve o konuşmada da bakışımızı ve Annan Planı'nın referanduma sunulmasıyla ilgili düşüncelerimizi açıkladım. Türk tarafı olarak bizim tutumumuzun, planın oylanmasının ertelenmesi yönünde olmadığı, sanıyorum tartışma kaldırmayacak şekilde ortaya çıkmıştır. 
     Bu ziyaretin ikinci önemli yanı da dünya ile temas kurabilmenin artık yolunun açıldığının ortaya çıkmasıdır. Bu, önemliydi bizim için. Bugüne kadar Kıbrıs Türk politikası içine kapanıktı. Kendini kapanarak savunmayı hedef olarak görüyordu. Bu ziyaretle bunu tam anlamıyla aşmış durumdayız. 
     Dünya ile bütünleşme, iletişim kurma, aynı frekanstan konuşarak ilişkileri geliştirme gibi bir politikayı hayata geçirmiş bulunuyoruz. Bunun önemli yararlarını göreceğiz diye düşünüyorum.'' 
     
     KIBRIS'TA AÇILMA POLİTİKASI 

     Brüksel'deki temasları sırasında AB Ortak Dış Politika ve Savunma Yüksek Temsilcisi Solana ve Günter Verheugen ile görüşme fırsatı bulduğunu da anlatan Talat, ''Böylece Kıbrıs Türkünün, Kıbrıs Türk Devleti'nin dünya ile bütünleşme sürecinde adım atmaya hazır olduğunu, AB'ye girmeye ve AB'ye uyum sağlamaya hazır olduğunu bir kez daha ortaya koyduk'' diye konuştu. 
     Kıbrıs'ta artık kapanma değil açılma politikasının gündeme geldiğini ve bunun bundan sonra da yürütüleceğini kaydeden Talat, şöyle devam etti 
     ''Güney Kıbrıs'tan gerçekten 'hayır', KKTC'den 'evet' çıkması durumunda yepyeni ve önemli politik adımlar atmamız gerekecek. Bu ziyareti, bu adımların ilk başlangıç sinyali olarak da algılayabilirsiniz. 
     Nitekim gerek ABD, gerek AB yetkilileri, kuzeyden evet, güneyden hayır çıkması durumunun nasıl değerlendirileceği konusunun ilk ipuçlarını da vermişlerdir. Ziyaretimiz bu bağlamda son derece yararlı oldu.'' 
     
     "Evet" çıkma olasılığı çok yüksek 

     KKTC Başbakanı Mehmet Ali Talat, Türkiye'nin Avrupa Birliği AB sürecinde önünün açılması ve KKTC'nin dünyayla bütünleşmesinin ''iki evet''e bağlı olduğunu belirterek, ''Kuzeyden 'evet', güneyden 'hayır' çıkması bizi ziyadesiyle üzer ve bu süreç başarıya ulaşmamış demek olur'' dedi. 
     Brüksel'den dönen Talat, Atatürk Havalimanı Devlet Konukevi'nde düzenlediği basın toplantısında gazetecilerin sorularını yanıtladı. 
     Talat, bir gazetecinin, ''Kuzeyden 'evet', güneyden 'hayır' çıkması durumunda size ne gibi güvenceler verildi '' sorusu üzerine, ''Bütün bunlar bir mücadele sürecidir. Bu süreci iyi planlar, doğru yaparsanız başarıya ulaşırsınız'' dedi. 
     Bugüne kadar kapanma politikası yürütüldüğü için böyle bir mücadelenin hiç düşünülmediğini ifade eden Talat, şöyle konuştu 
     ''Atacağımız adımlar son derece önemlidir. Tanınmayı zor görüyorum. Güvenlik Konseyi'nin kararları var. Tanınmanın başka hususları var. Ama izolasyonun ortadan kalkması yönünde gerçekten adımların atılması mümkündür. Bunun ilk sinyali, ABD Dışişleri Bakanı'nın beni aramasıyla verilmiştir. Diğer birçok uluslararası kurum ve kuruluş bu konuya ilgi göstermeye başladı. Ama bunun arkasını bırakmamak lazım. Böyle bir durum ortaya çıktığı takdirde hiç bıkmadan, yılmadan bu mücadeleyi vermek lazım. Aksi halde başarıya ulaşmak, yani bir tek güneyden 'hayır', kuzeyden 'evet' çıkmasıyla her şeyin bir günde değişeceğini beklemek mümkün değil. Arzumuz, hedefimiz, yanlış anlaşılmasın iki 'evet' çıkmasıdır. Yani birincil hedefimiz budur. 
     Kuzeyden 'evet', güneyden 'hayır' çıkması bizi ziyadesiyle üzer ve bu süreç başarıya ulaşmamış demek olur. Bizim, kuzeyden 'evet', güneyden 'hayır' çıkması bir arzumuzmuş gibi kesinlikle anlaşılmamalıdır. Bizim arzumuz her iki taraftan da 'evet' çıkmasıdır. Ancak o zaman başarıya ulaşırız. Diğeri, bir uzun sürecin sonucunda ancak bazı iyileştirmeler elde etmektir ki, bu iyileştirmeler bize yetmez. Türkiye'nin AB sürecinde önünün açılması, bizim dünyayla bütünleşmemiz, iletişim kurmamız, bütün bunlar 'iki evet'e bağlıdır.'' 
     
     DP'NİN TUTUMU 

     İktidarın küçük ortağı DP Genel Başkanı Serdar Denktaş'ın referandumda partisinin ''tavır almayacağına'' ilişkin açıklamasıyla ilgili soru üzerine de Talat, ''Serdar Denktaş kendi partisinin durumunu değerlendirerek böyle bir sonuca vardı. Buna ben saygı duyuyorum'' dedi. 
     Demokrat Parti'nin ayrı, bağımsız bir parti olduğunu kaydeden Talat, ''Demokrat Parti benim hükümet ortağımdır. Ama benimle aynı düşünmek zorunda değildir. Özellikle bu önemli konuda. Planın hazırlanıp bu safhaya getirilmesinde önemli katkıları bulunan bir kişinin ve partinin 'hayır' demesi beni çok üzer'' diye konuştu. 
     Talat, Demokrat Parti'nin bu tutumuyla kuzeyden 'evet' çıkma olasılığının çok yüksek olduğunu söyledi. 
     
     RUM TARAFININ GÜVENCE İSTEĞİ 

     Güney Kıbrıs'ta iktidarın büyük ortağı AKEL'in, planın uygulanmasında AB ve BM'den güvence istemesine ilişkin soruya karşılık da Talat, ''Bu, bizimle ilgili bir durum değil. AB ve Güvenlik Konseyi bu konuda güvence verirse, onlar verecektir'' dedi. 
     Plan yürürlüğe girmeden ya da girerken Güvenlik Konseyi'nin yerine getireceği görevler bulunduğunu anlatan Talat, Güvenlik Konseyi'nin yeterli güvenceleri Rum ve Türk tarafına zaten verdiğini söyledi. 
     Rum tarafının bu konudaki kuşkusunun tamamen yersiz olduğunu ifade eden Talat, ''Biz, Türk tarafı olarak bugüne kadar bütün taahhütlerimize uyduğumuz gibi uygulamadaki bütün taahhütlerimize de uyacağız. Bu anlaşma imzalanırsa, Türk tarafından, uygulamayla ilgili sorun çıkaracağı konusunda kuşku duyulması son derece yersizdir inancındayım'' diye konuştu. 
     
     ''YUNANİSTAN'DAN 'EVET'' YÖNÜNDE GÜÇLÜ DESTEK BEKLİYORUM'' 

     Talat, bir başka soru üzerine de Yunanistan'dan referandumda 'evet' denilmesi yönünde daha güçlü bir destek beklediğini kaydetti. 
     ''AB ve BM, Rum tarafına istediği güvenceleri verebilir mi '' şeklindeki soru üzerine Talat, şunları kaydetti 
     ''Bence bu güvenceyi BM veya AB sağlayamaz. Bu güvenceyi sağlayacak olan tarafların iyi niyetli ve çözümü arzulayan yaklaşımlarıdır. Bizde bu vardır. Biz, sözümüzü tutacağız. Dolayısıyla ek güvenceler istemeye hiçbir gerek yoktur diye düşünüyorum. AB'nin vereceği güvence sonuçta Türk tarafının istekliliğine, kararlılığına bağlı bir güvence olacaktır. Bu bakımdan bunu ısrarla istemek, aslında referandumda 'evet' dememeye bir bahanedir. Başka bir anlamı olabileceğini düşünmüyorum.'' Beklentisinin, Rum tarafında da sağduyunun egemen olmaya başlaması olduğunu kaydeden Talat, Güney Kıbrıs'ta referandumda 'evet' çıkma ihtimalinin, AKEL'in politika çizgisini değiştirmesiyle mümkün hale gelebileceğini söyledi. 
     
</TEXT>
</DOC>
