<DOC>
<DOCNO> 214242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun19.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Radikal Hindular, Sevgililer Günü'nü kutlayanları cezalandıracak 
</HEADLINE>
<TEXT>

     Sevgililer gününün kültürlerine aykırı olduğunu savunan radikal Hindu gruplar, 14 Şubat'ı kutlayan çiftlerin ''yüzlerine kara çalacaklarını'' bildirdiler. 
     Madya Pradeş eyaletindeki Vişva Hindu Parişad adlı grubun lideri Dilip Handelval, ''İsteklerimize karşı çıkanların kafaları traş edilecek. Yüzlerine de kara çalınacak. Hint kültürüne aykırı böyle bir dış kaynaklı günün topraklarımızda kutlanmasına izin vermeyeceğiz'' dedi. 
     Sevgililer günü son yıllarda Hindistan'da çok popüler oldu. Ancak güne karşı çıkan radikal Hindular, kutlamaları engelliyor ve hediyelik eşya satan dükkanları basıyor. 
     Son olarak, sevgililer gününün Hint toplumsal değerlerine aykırı olduğunu belirten aşırı milliyetçi Şiv Sena adlı grup, hediyelik eşya dükkanlarını işgal etmiş, tebrik kartlarını yakmış ve ülkenin birçok yerinde kutlamaları engellemişti. 
     Polisin bu sene aynı olayların tekrarlanmaması için güvenliği artıracağı bildirildi. 
     
</TEXT>
</DOC>
