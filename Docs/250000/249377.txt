<DOC>
<DOCNO> 249377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/spor/spo06.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan uzak cekti 
</HEADLINE>
<TEXT>


Geçtiğimiz hafta Norveç'teki Golden League'de dünya rekoru kırarak tarihe geçen milli atletimiz İstanbul'da başlayan Milletler Kupası'nda 3000 metrede birinciliğe rahat uzandı, en yakın rakibine 14 saniye fark attı 

MURAT AĞCA 


Fırtına gibi esti 
NORVEÇ'TEKİ Golden League Yarışları'nda 5000 metrede Dünya rekoru kırarak tarihe geçen Elvan Abeylegesse dün de İstanbul'da başlayan Milletler Kupası Birinci Lig Yarışları'nda fırtına gibi esti. Atatürk Olimpiyat Stadı'ndaki organizasyonda 3000 metrede piste çıkan milli atletimiz, 8.49.14'lük derecesiyle en yakın rakibinin 14 saniye önünde birinci oldu. Elvan, yarışta sonuncu olan Slovak atlete ise tur bindirdi. 

Son sıradayız 
DİĞER atletlerimizden diskte Ahu Solak 45.17'le 8., 100 metrede Aksel Gürcan 11.68'le 7., 400 metrede Pınar Saka 55.53'le 6., 800 metrede Binnaz Uslu 2.08.57'le 7., 400 metre engellide Birsen Bekgöz 58.39'le 3. sırada yer aldı. 4x100 bayrak yarışında Ay - Yıldızlı ekibimiz 46.31'le 7. oldu. 21 branşta birincilik mücadelesinin yapıldığı ilk gün yarışlarının ardından bayanlarda İtalya 70 puanla zirvede yer alırken Türkiye 31 puanla 8 ülke arasında sonunculukta kaldı. 

Kavaklıoğlu sahnede 
ŞAMPİYONA bugün saat 14.30'da bayanlar çekiç atma müsabakasıyla başlayacak, 19.00'daki 4x400 bayrak yarışıyla tamamlanacak. Süreyya Ayhan'ın sakatlık riskini öne sürerek yer almadığı organizasyonda 1500 metrede Ebru Kavaklıoğlu piste çıkacak. Ayhan'ın yarışlara katılmaması milli takımımızın sıralamadaki yerini olumsuz etkileyecek. Bu arada Elvan Abeylegesse üniversite sınavına girecek olması nedeniyle bugünkü yarışlarda yer almayacak. 

'Türkiye için koştum' 
500 sporcunun katıldığı organizasyonun ilk gününde yağmur trafiği felç edince tribünler boş kaldı. Yabancı basın mensuplarının röportaj tekliflerine olumsuz yanıt veren Elvan Abeylegesse, yarış sonrası yaptığı açıklamada, yorgun olmasına rağmen Türkiye'nin puan alması için koştuğunu söyledi. Rekor denemelerini olimpiyat sonrasına sakladığını belirten genç atletimiz Brüksel, Berlin ve Monaco'da yapılacak Golden League yarışlarında 3000'de Avrupa rekorunu deneyeceğini, 5000'de ise kendine ait dünya rekorunu yenilemeye çalışacağını kaydetti. 



</TEXT>
</DOC>
