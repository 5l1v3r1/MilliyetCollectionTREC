<DOC>
<DOCNO> 235427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/guncel/gun07.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Meclis Başkanı gibi 'şey' etmeyi bırak " 
</HEADLINE>
<TEXT>


Antalya DHA 

Antalya'da kız yüzünden çıkan tartışmada Eyüp Aksu'nun 20 otomobille ezilerek öldürülmesiyle ilgili dava "şey" tartışmasına sahne oldu. Mahkeme Başkanı Fikri Durmaz, "şey" kelimesini çok kullanan tanık Ramazan Kara'yı "Meclis Başkanı gibi şey etmeyi bırak da ne olduğunu anlat" diye azarladı. 
2. Ağır Ceza Mahkemesi'ndeki duruşmaya, tutuklu sanıklar Ercan Taş ve Yusuf Sarıcıoğlu katıldı. Bir insana çarptığını bilmediğini savunan Taş, "Taşın üzerinde olduğumu sandığım için ileri geri manevra yapıyordum" dedi. Kara ise Aksu'nun komşusu olduğunu belirterek, "Sabah erken kalktığım için gördüm. Şey ediyordu araba, ben de şey ettim. Şeye haber verdim. Başka bir şey görmedim" dedi. Durmaz, Kara'nın, "Şey gibi üzerinde gidip geliyordu, şey oldu" diye devam etmesi üzerine sert tepki gösterdi. Ancak Kara buna rağmen "şey"li konuşmasını sürdürdü. 


</TEXT>
</DOC>
