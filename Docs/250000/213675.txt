<DOC>
<DOCNO> 213675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/yasam/yas03.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahil yolunda korkunç kaza 
</HEADLINE>
<TEXT>

   Üniversiteli Gülçin'in kullandığı otomobil takla atarak karşı yönden gelen başka bir otomobilin üzerine düştü. Kazada 2 kişi öldü... 
      ŞAKİR AYDIN, ELVAN EZBER LUBE AYAR İstanbul 
   
   Bakırköy'de, üniversite öğrencisi Gülçin Yarımay'ın kullandığı otomobil, orta refüjü aşarak karşı yönden gelen bir otomobilin üzerine düştü. Kazada, Yarımay ağır yaralanırken, üniversite sınavına hazırlanan 17 yaşındaki Feyza Hekimoğlu ile diğer otomobilin sürücüsü öldü. 
   Bakırköy Sahil Yolu Florya Kavşağı'nda dün meydana gelen kazada, Sirkeci yönünden gelen Boğaziçi Üniversitesi Bilgisayar Mühendisliği Fakültesi ikinci sınıf öğrencisi Gülçin Yarımay'ın 19 kullandığı otomobil, kontrolden çıkarak önce orta refüje çarptı. Hızını alamayarak takla atan otomobil, karşı yönden gelen Süleyman Orfa idaresindeki otomobilin üzerine düştü. Kazada hasar gören otomobillerde bulunan Orfa, Yarımay ve Feyza Hekimoğlu yaralandı. Kaza sırasında araçtan yola fırlayan yaralıların yardımına, vatandaşlar koştu. Yaralılar, hastaneye kaldırıldı. 
   Zeytinburnu'nda kağıt imalatı işiyle uğraşan Orfa ve Romanson saatlerinin Türkiye Distribütörü Ali Hekimoğlu'nun kızı Feyza Hekimoğlu tüm müdahalelere rağmen kurtarılamadı. Doktorlar, Yarımay'ın vücudunun çeşitli yerlerinde kırıklar olduğu ve sağlık durumunun ciddiyetini koruduğunu söylediler. 
   
   Özel ders veriyordu 
   Kaza haberini alarak hastaneye koşan yakınları, Yarımay'ın kullandığı otomobilin bir arkadaşına ait olduğu bildirildi. Romanson saatlerinin Merter'deki Genel Merkezi'nden yapılan açıklamada Bahçelievler Özel Safiye Sultan Lisesi 3. sınıf öğrencisi Hekimoğlu'nun üniversite sınavına hazırlandığı, Yarımay'ın da kendisine özel ders verdiği bildirildi. 
   
   
</TEXT>
</DOC>
