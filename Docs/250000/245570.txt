<DOC>
<DOCNO> 245570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko08.html </URL>
<DATE> 2004/06/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TOBB Başkanı Hisarcıklıoğlu'na "İlham" nişanı... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu'na, iki ülke arasındaki ticari ve ekonomik ilişkilere katkısı ve desteği nedeniyle Moğolistan Ulusal Ticaret ve Sanayi Odası'nın en büyük nişanı olan ''İlham'' nişanı verildi. 
     TOBB'dan yapılan açıklamaya göre, İlham nişanı, Birliği ziyaret eden Moğolistan'ın Ankara Büyükelçisi Khaliun Panidjuani tarafından, Hisarcıklıoğlu'na takdim edildi. 
     Büyükelçi Panidjunai, tören sırasında yaptığı konuşmada, daha önce 9 Cumhurbaşkanı Süleyman Demirel ve Anayasa Mahkemesi Başkanı Mustafa Bumin'e verilmiş olan İlham nişanının, bu defa TOBB Başkanı'na verilmesinden büyük mutluluk duyduğunu söyledi. 
     Moğolistan Cumhurbaşkanı'nın Türkiye'yi ziyareti sırasında iki ülke arasında ticari ve ekonomik ilişkilerin daha iyi seviyeye getirilmesi için mutabakata varıldığına işaret eden Büyükelçi, Türk özel sektörünün çeşitli projelere katılımı konusunda desteğini istemek ve kendisini bilgilendirmek üzere TOBB Başkanını ülkesine davet etti. 
     Hisarcıklıoğlu da, İlham nişanını almaktan büyük onur duyduğunu belirterek, Moğolistan'ı ziyaret edecek olan özel sektör heyetinin TOBB tarafından organize edileceğini ve kendisinin de zamanı olduğu takdirde bu ülkeye gitmekten mutluluk duyacağını ifade etti. 
     
</TEXT>
</DOC>
