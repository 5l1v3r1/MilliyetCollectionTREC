<DOC>
<DOCNO> 245317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy06.html </URL>
<DATE> 2004/06/04/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Loğoğlu İsrail politikalarımızda değişiklik yok 
</HEADLINE>
<TEXT>

     Deniz ARSLAN bildiriyor 
Türkiye'nin Washington Büyükelçisi Faruk Loğoğlu, ABD Kongresi Yasama Danışmanları Birliği üyelerine, Türk-Amerikan ilişkileri konusunda bilgi verdi ve soruları yanıtladı. 
     ABD kongre üyelerinin yanında çalışan yardımcılardan oluşan birliğin üyelerine, Türkiye'yi ziyaret etmeleri çağrısında bulunan Büyükelçi Loğoğlu, ''Türkiye'yi en iyi bu şekilde anlayabilirsiniz. Bizim ülkemizi ziyaret edenler, Türk insanı hakkında daha olumlu bir anlayış geliştiriyorlar'' dedi. 
     Toplantıya katılanlar, Büyükelçi Loğoğlu'na, Türk-Amerikan ilişkilerinin yanı sıra, Türkiye'nin İsrail politikasında değişiklik olup olmadığı, sözde Ermeni soykırımı iddialarının temeli, Türkiye'nin AB üyelik süreci, Türk-Yunan ilişkileri ve Irak konularında sorular yönelttiler. 
     Loğoğlu, ABD Kongresi'nin, yıllardır Türkiye'ye karşı çok dostça bir yaklaşım izlemediğini ancak bazı şeylerin son birkaç yılda değiştiğinin görüldüğünü söyledi. Büyükelçi Loğoğlu, artık Amerikan Kongresi'nin daha dostça, Türkiye'ye karşı anlayış içinde olduğunu belirterek, bunun da kazayla değil, çok çalışmayla elde edilmiş bir sonuç olduğunu kaydetti. Loğoğlu, ''birkaç yıl önce ABD Kongresi'nde Türk dostluk grubundan bahsetseydik, bize gülerlerdi. Şimdi bu dostluk grubunun 57 üyesi var'' dedi. 
     Büyükelçi Loğoğlu, ilk defa Türkiye'ye destek veren tasarıların ABD Kongresi'ne sunulduğunu ve kabul gördüğünü hatırlattı. Irak Savaşı ile bağlantılı olarak Türkiye ile ABD arasındaki ilişkilerde sıkıntı olduğunda, Amerikan yönetimindeki belli bazı isimlerde bunun ''acı bir tat'' bıraktığını söyleyen Loğoğlu, buna karşın Amerikan Kongresi'nin, Türkiye'ye 1 milyar dolar hibe yönündeki tasarıyı kabul ettiğine işaret etti. 
     Türk-Amerikan ilişkilerinin, ''gerçek bir dostluk, müttefiklik ve ortaklık'' ilişkisi olduğunu belirten Loğoğlu, iki ülkenin, Ortadoğu, Irak, Afganistan, Balkanlar gibi pekçok alanda birbiriyle örtüşen çıkarlara sahip olduğunu söyledi. Loğoğlu, Türkiye ile ABD'nin, terörizme karşı savaşta, fundamentalizmle mücadelede, medeniyetler çatışmasında daha pekçok ortak çıkarları bulunduğunu da hatırlattı ve laik, demokratik bir ülke olarak Türkiye'nin, deneyimi, uzmanlığı ile Genişletilmiş Ortadoğu ve Kuzey Afrika girişiminde önemli rol oynayacağını kaydetti. 
     
     ERMENİ MESELESİ VE İSRAİL 
     Ermeni lobisinin Amerikan Kongresi'nde sözde soykırım iddialarını kabul ettirme çabalarına değinen Loğoğlu, yasama yetkisini elinde tutanların, tarihçilerin bile tartıştığı bir konuda yargıya varmasının doğru olmayacağını söyledi. Loğoğlu, ABD Kongresi'nden geçecek bir tasarının, 70 milyonluk Türk halkını derinden yaralayacağını ve bu tip bir girişimin, Türk-Amerikan dostluğunun altına dinamit koymaya benzeyeceğini kaydetti. 
     Türkiye'nin İsrail politikasında bir kayma olup olmadığı sorusu üzerine Loğoğlu, İsrail ile Türkiye arasında çok iyi ilişkiler bulunduğunu ve Türkiye'nin İsrail'e karşı politikasında bir değişiklik bulunmadığını vurguladı. Loğoğlu, bölgedeki son olayların, pekçok ülkede, normalde olduğundan daha eleştirel bir hava yarattığını belirterek, İsrail'i ''aşırı güç'' kullandığı için hep eleştirdiklerini, son olayların ise bu eleştirilerin dozunun artmasına neden olduğunu söyledi. 
     
     TÜRK-YUNAN İLİŞKİLERİ 
     Türk-Yunan ilişkilerinde, 4 yıl önceye oranla büyük ilerleme kaydedildiğini belirten Loğoğlu, Batı Trakya Türkleri'nin durumunun iyileştiğini, Yunanistan'ın, Türkiye'nin AB üyeliğine destek verdiğini anlattı. İki ülke arasında artık sadece Kıbrıs ve Ege sorunlarının kaldığını belirten Loğoğlu, bu sorunların da çözülmesiyle, Türk-Yunan ilişkilerinin, Türk-Bulgar ilişkileri seviyesine gelerek iyileşeceğini söyledi. 
     Irak'ta 30 Haziran'da yetki devrinin yeni hükümete yapılması konusunda umutlu olduğunu belirten Loğoğlu, ''Irak'ın başarısı için hepimiz çalışmalıyız'' diye konuştu. 
     ABD'den Türkiye'ye yılda 400 bin ziyaretçi gelirken, 11 Eylül'den sonra bu oranın yarısına düştüğünü belirten Loğoğlu, Irak'ta istikrar sağlanırsa, gelen turistin de daha çok olacağını kaydetti. 
     Türkiye'nin, AB üyeliğini mi yoksa NAFTA'yı mı Kuzey Amerika Serbest Ticaret Anlaşması tercih edeceği sorusu üzerine Loğoğlu, ''Bunun yanıtı AB'dir. Türkiye daima yüzünü batıya dönmüştür'' dedi. Bazılarının, AB üyeliğini unutarak ABD ile yakın işbirliğini geliştirmesi tavsiyesinde bulunduğunu belirten Loğoğlu, bu görüşe katılmadığını belirterek, Türkiye'nin, Avrupa ile entegrasyon ve ABD ile işbirliği ilişkileri istediğini söyledi. Loğoğlu, ''Avrupa içinde bir Türkiye, ABD için daha güçlü bir ortak olacaktır'' dedi. 
     ABD Kongresi Yasama Danışmanları Birliği üyeleri, daha sonra Büyükelçi Loğoğlu'na, küçük bir armağan verdi. 
     
</TEXT>
</DOC>
