<DOC>
<DOCNO> 212255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur10.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir iyi bir kötü haber Tetkikler ucuzluyor, muayene ücreti artıyor 
</HEADLINE>
<TEXT>

     Sağlık Bakanlığı'nca hazırlanan yeni Bütçe Uygulama Talimatı ile tetkik ücretleri azalırken, sağlık ocakları ve hastanelerdeki muayene ücretleri artacak. 
     Sağlık Bakanlığı, sağlık hizmetlerine yönelik uygulama esaslarının belirlendiği Bütçe Uygulama Talimatı'nı Maliye Bakanlığı'na gönderdi. Sağlık Bakanı Recep Akdağ, AA muhabirine yaptığı açıklamada, uzman bir ekip tarafından 4 aylık yoğun bir çalışma sonucu talimatın hazırlandığını söyledi. 
     Özel veya kamu hastanelerinde ''tetkik bedellerine dayalı kazanç mantığından uzaklaşmayı'' hedef aldıklarını belirten Akdağ, yeni talimatname ile 15 milyon liranın üzerinde fiyatlandırılan bir tam kan sayımı hemogram fiyatının, 5 milyon liraya indirildiğini bildirdi. 
     
     TETKİKLERDE İNDİRİM 
     İdrar ve başka birçok başka tetkik ve görüntülemelerle ilgili tetkiklerde de bu indirimin yapılacağını ifade eden Akdağ, şunları kaydetti 
     ''Hizmete dayalı faturalandırmalarda da bazı kalemlerde artış yapıyoruz. Asıl maksat hem kamunun hem de özel sektörün gerçekçi bir fiyat uygulamasıyla hizmet sunumunun sağlanması. 
     Artık hastanelerimiz ister kamu ister özel olsun, daha çok tetkik yaparsak döner sermaye gelirlerimiz ve kazançlarımız daha fazla olur diye düşünmesinler. Tetkiklerden dolayı yapılan faturalandırma bundan sonra çok ciddi bir kazanç getirmeyecek. Ama hizmet üretmişseniz, muayene, ameliyat yapmışsanız asıl hastane faturalarının bunların üzerine dayandırılmasını hedefliyoruz.'' 
     
     MUAYENE ÜCRETİ ARTTI 
     Akdağ, birinci basamak sağlık kuruluşlarında pratisyen hekimlerce verilen muayene hizmetinin 4 milyon lira, hastanelerde yapılan muayene ücretinin ise 14 milyona çıkarılmasının hedeflendiğini bildirdi. 
     Bütçe uygulama talimatında yapılan söz konusu değişikliğin Maliye Bakanlığı'na gönderildiğini ve şu anda incelendiğini belirten Akdağ, ''Amacımız hastanelerin akılcı, gerçekçi bir faturalandırma yapmasını sağlamak. Arkadaşlarımızın yaptığı çalışmalar faturaların genel bedellerini artırıcı özellikte değil, aksine bazı faturalarda tasarrufa gidilmiş olacak'' dedi. 
     
     TETKİKLERDE YÜKSEK ÜCRETLERE SON 
     Böylelikle hastane işletmelerinin daha gerçekçi gelirler elde eden, gerçek işletmelere dönüşeceğini söyleyen Akdağ, çok küçük maliyetli bazı tetkiklerin çok yüksek ücretlerle faturalandırılmasını doğru bulmadıklarını vurguladı. 
     Akdağ, hastanelerin daha çok hizmet ürettikçe hem kurum olarak hem şahıs olarak daha çok döner sermaye katkı payı elde edeceğini belirterek, ''Ancak bu döner sermayelere esas olan faturaların gereksiz tahlillerle abartılmaması için de tedbirler alınması gerekiyordu. Yeni bütçe uygulama talimatı ile bu tedbirleri almış olduk'' diye konuştu. 
     
</TEXT>
</DOC>
