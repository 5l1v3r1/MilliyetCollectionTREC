<DOC>
<DOCNO> 218070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur11.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi'nden Erdoğan'a eleştiri Ne kadar hazin bir kader 
</HEADLINE>
<TEXT>

     Saadet Partisi SP Genel Başkan Yardımcısı Şevket Kazan, Başbakan Recep Tayyip Erdoğan'ın ''Türkiye için değil Avrupa Birliği AB için çalıştığını'' öne sürerek, ''Sayın Erdoğan, bin yıllık şerefli tarihe sahip bir milleti AB kapılarında avare avare dolaştırıyor'' dedi. 
     Kazan, parti genel merkezinde düzenlediği basın toplantısında, gündemdeki konuları değerlendirdi. 
     SP'nin bazı basın kuruluşlarınca maksatlı olarak yerel seçimlerde gündem dışı bırakılmak istendiğini savunan Kazan, partisinin bütün büyükşehir, il ve ilçelerde aday gösterdiğini söyledi. 
     Seçimlerde, hükümetin ''iç ve dış politikadaki yanlışları''nın dile getirileceğini ifade eden Kazan, ''Şu artık inkar edilemez bir gerçektir ki 'Türkiye'yi AB'ye üye yapacağım' diye çırpınan iktidar, bu uğurda her türlü kazanılmış hakları, milli ve manevi değerleri hiçe saymak hususunda kararlıdır'' diye konuştu. 
     Kazan, AK Parti'nin 3 Kasım seçimlerinde ''Herşey Türkiye İçin'' sloganını kullandığını hatırlatarak, ''Bu slogan kullanıldı ve çöpe atıldı. Bu seçimlerde AKP'ye yakışan tek slogan 'Herşey AB için, ABD için'dir'' dedi. 
     
     ''HAZİN KADER...'' 
     Başbakan Erdoğan'ın Kıbrıs görüşmeleriyle ilgili olarak basından sansür uygulamasını istediğini ifade eden Kazan, şunları söyledi 
     ''Siz, Kıbrıs gibi milli bir davada bugüne kadar böylesine sorumsuzca konuşan bir başbakan gördünüz mü Yunanistan'da bile bir başbakanın, Kıbrıslı Rum liderleri susturmak için buna benzer sözler sarf ettiğine hiç şahit oldunuz mu Onun için diyorum ki bu başbakan Türkiye için değil, AB için çalışıyor. Bin yıllık şerefli bir tarihe sahip bir milleti AB kapılarında avare avare dolaştırıyor. Milli Görüş saflarında yetişmiş, sonra da bu yoldan çıkmış bir siyaset adamı için bu ne kadar hazin bir kader...'' Seçimlerin memleketin bütün meselelerinin tartışılmasına imkan sağlayacağını kaydeden Kazan, ''Hoş bir seçim kampanyası geçireceğiz. 'Biz Evleniyoruz' ve 'Popstar' yarışmalarıyla uyutulduğumuz bir uykudan uyanışın verdiği zindelikle ülkeyi ülkenin menfaatlerinden ziyade yabancıların menfaatleri için yönetmek isteyenlere unutulmayacak bir ders vereceğiz'' diye konuştu. 
     
</TEXT>
</DOC>
