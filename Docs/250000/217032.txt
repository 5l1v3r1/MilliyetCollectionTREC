<DOC>
<DOCNO> 217032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur57.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas'ta mahsur kalan yolcu otobüslerine ulaşıldı... 
</HEADLINE>
<TEXT>

     Yoğun kar yağışı ve tipi nedeniyle Sivas'ın Gürün İlçesi'nde 46 kişinin mahsur kaldığı yolcu otobüslerine ulaşıldığı bildirildi. 
     AA muhabirinin, Gürün Kaymakamı Ahmet Ufuk Hasçakal'dan aldığı bilgiye göre, Gürün'den yola çıkan Köy Hizmetleri'ne ait kurtarma ekipleri, Konakpınar ile Otlukilise mevkii arasında mahsur kalan ve yakıtları bittiği için bir otobüste toplanan 46 kişiye ulaştı. 
     Yakıt ikmali yapılan otobüsle birlikte yolcuların Gürün'e doğru hareket ettiği öğrenildi. 
     Yaklaşık 16 saattir mahsur kalan vatandaşların sağlık kontrolünün ardından ilçedeki yurt ve misafirhanelere yerleştirileceği öğrenildi. 
     
</TEXT>
</DOC>
