<DOC>
<DOCNO> 240884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun14.html </URL>
<DATE> 2004/05/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak asıllı bir İsveçli, gördüğü işkenceyi anlattı, tazminat istedi .. 
</HEADLINE>
<TEXT>

     Irak'taki Ebu Garib cezaevinde işkenceye maruz kalan Irak asıllı bir İsveçlinin, Amerikan ordusundan tazminat istediği bildirildi. 
     Adı Salih olarak açıklanan kişinin avukatı, müvekkilinin Eylül 2003'te tutuklandıktan sonra maruz kaldığı ''işkence ve kötü muamele'' nedeniyle tazminat istediğini ve el konulan mallarının geri verilmesini talep ettiğini belirtti. 
     ABD'de yaşayan Amerikan vatandaşı annesinin yanında kalan ve devrik Irak lideri Saddam Hüseyin muhalifi olarak tanınan Salih'in, 1980-85 yılları arasında da aynı cezaevinde tutuklu bulunduğu ve işkence gördüğü açıklandı. 
     İsveç'ten 1990'lı yıllarda siyasi sığınma hakkı elde eden ve Saddam rejimi devrildikten sonra ev satın almak ve yatırım yapmak amacıyla Irak'a dönen Salih, burada Amerikan askerlerince gözaltına alınmış, daha sonra da tutuklanarak cezaevine gönderilmişti. 
     Salih iddianamesinde, İsveç vatandaşı olduğunu dikkate almayan Amerikan askerlerinin, parasına ve otomobiline el koyduğunu, önce Necef'teki bir cezaevine götürüldüğünü, burada yaklaşık bir hafta kaldıktan sonra ekim ayı başında Ebu Garib cezaevine nakledildiğini kaydetti ve ''ABD'ye karşı olduğunu kabul ettiğine'' dair bir beyanat imzalamayı reddetmesinin ardından ağır işkencelere maruz kaldığını anlattı. 
     Salih, saatlerce çıplak bırakıldığını, diğer 12 çıplak tutukluyla birbirlerine cinsel organlarından bağlanarak yere itildiklerini ve büyük acı çektiklerini, elektrikli copla dövüldüğünü, çok güçlü bir müzikle uyumasının engellendiğini, kendisine zorla mastürbasyon yaptırıldığını, spermini başına ve vücuduna döktüklerini, bir başka çıplak tutuklunun üzerine yatırıldığını, daha sonra da üzerlerine soğuk su döktüklerini ve Küba'daki Amerikan üssü Guantanamo'ya gönderilmekle tehdit edildiğini ifade etti. 
     Cezaevinde kadın tutukluların çığlıklarını da duyduğunu, bu tutuklulara tecavüz edilmiş olabileceğini düşündüğünü kaydeden Salih, iddianamesinde, 23 Aralık 2003'te salıverildiğini, ''cesur bir gardiyanın, hapis yattığının ispatı olarak kelepçelerini vererek ABD'ye gitmesini ve burada başına gelenleri anlatarak adalete başvurmasını öğütlediğini'' açıkladı. 
     Ebu Garib cezaevinde Amerikan askerlerinin yaptığı işkencelerin fotoğraflarının basına yansıması, dünya kamuoyunda infial yaratmıştı. 
     
</TEXT>
</DOC>
