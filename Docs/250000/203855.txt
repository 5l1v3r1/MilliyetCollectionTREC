<DOC>
<DOCNO> 203855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/yasam/yas00.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
California, 6.5'lik depremle vuruldu 
</HEADLINE>
<TEXT>

   Üç kişi yaşamını yitirdi, çok sayıda yaralı var. San Fransisco ve Los Angeles'taki binalar da sallandı. Kesilen elektrikler nedeniyle, on binlerce kişi karanlıkta kaldı 
      SEMA EMİROĞLU 
   
   ABD'nin California eyaletinde, dün Türkiye saatiyle 21.16'da meydana gelen Richter ölçeğine göre 6.5 büyüklüğündeki depremde ilk belirlemlere göre 3 kişi öldü, çok sayıda kişi yaralandı. Son yılların en şiddetli yer sarsıntılarından biri olarak kabul edilen dünkü deprem, San Francisco ve Los Angeles'taki yüksek binaları temelinden salladı, enerji nakil hatlarında meydana gelen hasar sonucu on binlerce kişi de evlerinde karanlıkta kaldı. 
   
   Evleri de vurdu 
   Merkezi üssü, Los Angeles ile San Fransisco'ya eşit uzaklıktaki, Cambria kasabasının kuzeyinde olan depremin, Hears Castle kasabası yakınında bulunan bazı yerleşim bölgelerinde evlerin yıkılmasına ve insanların yaralanmasına yol açtığı bildirildi. 
   Los Angeles'tan San Fransisco'ya kadar hissedilen depremde bazı binaların tahrip olduğu, depremin merkez üssüne 32 kilometre uzaklıktaki San Luis Obispo'da itfaiyecilerin alışveriş yerlerinin bulunduğu alanda enkaz kaldırmaya çalıştığı belirtildi. 
   
   Dükkan çöktü 
   250 bin nüfuslu tarihi Paso Robles kasabasında ise 1892'de yapılan saat kulesinin çatısının uçtuğu, bazı eski binaların sarsıntı nedeniyle yıkıldığı yerel makamlar tarafından açıklandı. İki katlı bir mücevher dükkanının çökmesi sonucu 3 kişinin öldüğü, enkaz altında kalanlar olduğu bildirildi. Bu arada bazı araçların da bina enkazı altında kaldığı haber verildi. 
   Depremin Los Angeles ve San Fransisco'da da hissedildiği ve San Fransisco'daki federal mahkeme binasının üst katlarının yaklaşık 30 saniye süreyle sallandığı ifade edildi. 
   
   5 kez de artçılar salladı    Pasifik kıyılarındaki San Andreas fayına paralel olduğu sanılan hat boyunca hissedilen depremin ardından en az 5 kez artçı depremin meydana geldiği, bunların şiddetinin de 3.9 ve 4.4 arasında değiştiği bildirildi. Uzmanlar, derinliği 8 kilometre olduğu belirtilen depremi "sığ" olarak nitelediler ve bunların daha az hasara yol açtığına dikkat çektiler. 
   
   
</TEXT>
</DOC>
