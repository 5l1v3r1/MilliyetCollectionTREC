<DOC>
<DOCNO> 213258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun14.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
UPI Guantanamo'da 11 Türk var 
</HEADLINE>
<TEXT>

     ABD'nin terör suçlusu oldukları gerekçesiyle Guantanamo üssünde tuttuğu kişilerin milliyetlerine ilişkin ilk ayrıntılı dökümü yayımlayan Amerikan United Press International UPI ajansı, bu üste tutuklu bulunanlar arasında 11 Türk vatandaşı bulunduğunu bildirdi. 
     UPI, ABD Savunma Bakanlığı'nın Pentagon ''hassas diplomatik'' gerekçelerle üste tutulanların milliyetleriyle ilgili ayrıntılı bilgi yayımlamadığını ve ortaya çıkarılan listenin ajans tarafından hazırlandığını belirtti. Ajans, üsteki 650 tutuklunun 619'unun milliyetlerini belirlediğini ve üste Guantanamo'da 38 ülkeden tutuklular bulunduğunu kaydetti. UPI'ın haberine göre, Guantanamo üssünde terör suçundan en fazla yurttaşı bulunan ülke Suudi Arabistan. Guantanamo'da 160 Suudi tutuklu bulunduğu belirtildi. Üste 85 Yemenli, 82 Pakistanlı, 80 Afganlı, 30'ar Mısırlı ve Ürdünlü, 19 Cezayirli, 18 Faslı tutuklunun yer aldığı da kaydedildi. 
     Listede 12 Kuveytli ve Uygur kökenli 12 Çinliyle beraber Türkiye'den ve Tacikistan'dan 11'er tutuklu bulunuyor. UPI'ın haberinde Türk tutukluların isimleri verilmedi. 
     Guantanamo'daki Amerikan askeri üssünde 9 Müslüman kökenli İngiltere vatandaşı, 8'er Tunus ve Rus vatandaşı, 7'şer Fransız ve Bahreynli, 2'şer Avustralyalı, Kanadalı, Çeçen, Özbek ve Suriye vatandaşı ile sayısı belirsiz Kazakistan vatandaşı bulunduğu belirtildi. 
     Guantanamo'da tutuklu vatandaşları bulunan diğer ülkeler arasında Katar, Bangladeş, Belçika, Danimarka, Almanya, Irak, Kenya, Libya, Moritanya, İspanya ve İsveç de bulunuyor. 
     
</TEXT>
</DOC>
