<DOC>
<DOCNO> 239727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo04.html </URL>
<DATE> 2004/05/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Fenerbahçe, şampiyonluk şöleninde Malatyaspor'u ağırlıyor... 
</HEADLINE>
<TEXT>

     Lig şampiyonu Fenerbahçe, Malatyaspor ile yarın yapacağı maçla birlikte Birinci Futbol Ligi'nde 18. kez karşı karşıya gelecek. 
     2 takım arasında geride kalan 17 maçta sarı-lacivertliler 8, sarı-kırmızılılar ise 3 galibiyet elde ederken, 6 maç da berabere sonuçlandı. 
     Fenerbahçe'nin toplam 30 golüne, Malatyaspor 15 golle karşılık verdi. 
     Sezonun ilk yarısında Malatya'da yapılan maç 2-2 berabere sonuçlanmıştı. 
     
     İSTANBUL'DAKİ MAÇLAR 
     Fenerbahçe ile Malatyaspor, yarınki maçın yapılacağı İstanbul'da daha önce 7 kez karşılaştı. 
     İstanbul'da Fenerbahçe 5 galibiyet elde ederken, 2 maç berabere sonuçlandı, Malatyaspor deplasmanda henüz galibiyet alamadı. 
     Fenerbahçe'nin İstanbul'daki 21 golüne, Malatyaspor 6 golle karşılık verdi. 
     2 takım arasında geçen sezon İstanbul'da yapılan maçı Fenerbahçe 2-0 kazanmıştı. 
     
     FARKLI SKORLU GALİBİYETLER 
     Fenerbahçe, lig tarihinde en farklı skorlu galibiyetlerinden 2'sini Malatyaspor karşısında aldı. 
     Sarı-lacivertliler, 20 Ocak 1985 ve 23 Nisan 1989 tarihlerinde İstanbul'da yaptığı maçları 6-1'lik skorlarla kazandı. 
     
</TEXT>
</DOC>
