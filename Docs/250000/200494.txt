<DOC>
<DOCNO> 200494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/spor/aspo.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
VAN KİŞOT 1-4 
</HEADLINE>
<TEXT>

   Ligde 43 gündür galibiyet yüzü göremeyen Sarı-Lacivertliler, Hooijdonk ile güldü. Hollandalı yıldız biri frikikten iki nefis gol attı. Ümit Özat ve Selçuk geceyi tamamladı 
      
   90 dakika    MEHMET DEMİRKOL 

   Volkan'ın dev cüssesiyle cesurca çıktığı topu elinden kaçırışı sonrası meşin yuvarlağı önünde bulan Mehmet Türkmehmet'in neredeyse boş kaleye topu atamayışı maçın en önemli anı. Dakika 7... Bu sezon başından beri iki genç kaleci paralayan Fenerbahçe'nin üçüncü "ümidini" yerle yeksan edişi böylece ertelendi. Volkan'ın yanına giden Luciano oldu. Onu sakinleştirdi, tedavi etmeye çalıştı. Ne kadar başarılı oldu bilinmez ama, bence birilerinin de Recep'i ve Enke'yi çılgınca eleştirenleri sakinleştirmesi gerekiyor. Bu ismin Daum olmadığını hepimiz biliyoruz. 
   Fenerbahçe'nin 4 - 4 - 1 - 1'i sağını kullanmak istiyordu. Ali Güneş, Ümit ve Rebrov'la çizgiye inip orta yapmak peşindeydiler. 6'da Ümit'in denemesinde Van Hooijdonk dışarı vurdu. 10'da Ali Güneş'in ortasına ise hiç vuramadı. Fenerbahçe bundan sonra bu organizasyonları hiç yapamadı. Görüldü ki, İstanbullu Sarı - Lacivertliler'in tek çıkış yolları kornerler, serbest vuruşlar. Fenerbahçe'nin bundan sonra bulduğu tüm pozisyonlar bu yolla geldi. 20'de Rebrov'un kornerinde Tuncay'ın kafasını direk dibinde Özgür çıkardı. 42'de Rebrov'un ortasında Van Hooijdonk golü buldu. Bunun dışında yoklardı. Halbuki Fenerbahçe'nin sayıca fazla orta sahası, dört kişiyle adam adama oynayan başkent savunmasını eksik yakalamalıydı. Mantık bunu gerektiriyordu. Tuncay ve Yusuf'un sürekli ezdikleri toplar, topa sahip olan futbolcu dışında herkesin hareketsiz oluşu Fenerbahçe'yi verimsiz kıldı. Rıza Çalımbay'ın takımı ise 7'deki pozisyon ve 11'de Hakan Keleş'in Volkan'da kalan uzak şutu dışında üretmeyen bir 4 - 3 - 1 - 2'ydi. Seyirciydiler, edilgendiler. 
   İkinci yarıda Fenerbahçe'nin etkinliği rakip sahada korner veya serbest vuruş bulmak için bile yeterli değildi. Orta saha dörtlüsü kendi içinde paslaşmaktan başka birşey yapamıyor, pres uygulayamıyordu. Doğal olarak başkentliler ileri çıktı. Rahatça, zorlama ile karşılaşmadan... Ama o kadar zayıflardı ki, bir tek akın yapamadılar. 60'da Ramadan'la buldukları beraberlik sayısı bir karambol piyangosuydu. Beraberlik sonrası Fenerbahçe'nin ufacık silkinişi 63'te kaleye otuz metre mesafede bir yarım penaltı yarattı. İkinci yarıdaki bu ilk pozisyonda Ali Aydın faul kararını verdiği anda Fenerbahçe tribünlerinden gol sevinci gibi bir görültü geldi. Van Hooijdonk onları kırmadı. Altı dakika sonra bir başka serbest vuruş ortasında Ümit'in kafasıyla üçüncü gol de bulunacaktı. Fenerbahçe hiçbir akın organizasyonu yapmadan maçı koparıverdi. Sonrasında ev sahibinin moralman çöküşü Fenerbahçe'de belli bir plana oturmayan, şahsi becerilere dayalı akınların yaratılmasına yol açtı. Ankaragücü savunması gerçekten oyunla ilgisini kesmişti. Bu Selçuk'a yaradı. Moralsiz yıldız adayı 87'de halı saha tipi şık bir gol buldu ve Fenerbahçe çok da iyi olmayan bir oyunla rahat bir üç puan kazandı. 
   
   Daum'dan itiraf    Alman teknik adam, ortaya konulan futbolu beğenmedi, "Kısacası bu maçta oynayarak gol pozisyonuna giremedik" diye konuştu 
   Volkan'a ödül 
   ANKARAGÜCÜ maçındaki performanslarından memnun kalmayan Fenerbahçe'nin hocası, "Gereksiz hatalar yaptık. Bunları aşağı çekmeliyiz. Açgözlülük yapıp, rakibe yakın durmadık. Ankaragücü oyunun büyük bölümünde bize güçlük çıkardı. Kısacası bu maçta oynayarak gol pozisyonuna giremedik" dedi. Genç yetenek Olcan'ı öven Daum, "O pozisyon gol olsun isterdim. Geleceği var. İki kalecim de hafta içinde iyi çalıştı. Ancak Volkan'ın ödüllendirilmesi gerekiyordu" dedi. 
   
   Hakem isyanı 
   ORTA hakem Ali Aydın'a yüklenen Christoph Daum, "Biz çoğu zaman sahada 12 kişiye karşı oynuyoruz. Hakemlerin Galatasaray, Beşiktaş ya da diğer maçlarda bazı pozisyonları nasıl değerlendirdiğini görüyorum. Yoruma açık pozisyonlarda her zaman bizim aleyhimize hareket ediliyor" açıklamasını yaptı. Sarı - Lacivertli kulübün her zaman hakemler ile düzgün ilişkiler kurduğunu vurgulayan Daum, "Ama belli bir noktaya gelindiğinde sabır kalmıyor" diyerek, sitem etti. 
   
   Maçın hakemi 
   Gergindi 
   FENERBAHÇE - Rize maçı sonrası gelen bu atama anlaşılan Ali Aydın'ı da germişti. Maçın kaderiyle oynayan bir hata yapmadı bu kez ama, bazı çaldığı ya da çalmadığı düdükleriyle dikkak çekti. Örneğin ilk yarıda Burak'ın sürekli Hooijonk'un sırtında gezinmesine izin verdi. Ayrıca ikinci yarıda önce Yılmaz sonra Ramadan'a faul yapılmasına rağmen devam dedi. Ancak Ramadan'ın sakatlanmasıyla Hooijdonk'un gollük atağını durdurdu. 
   
   Göze çarpanlar 
   VOLKAN Recep'ten kaleyi devraldığı ilk maçta, güven verdi. Golde, ceza sahası içinde yaşanan karambolun kurbanı oldu. 
   ÜMİT Ön liberoda, rakibi yıpratan bir mücadele sergiledi. Hırslıydı. Takımı atağa çıkaran uzun paslar üretti. 
   TUNCAY Yüzde yüz atağa dönük başarı sağlayamasa da, çok mücadele etti. Yaptığı gereksiz faullerle kendini zarara soktu. 
   VAN HOOİJDONK Attığı frikik golüyle maçın seyirini değiştirdi. Sürekli çalışarak, takımını ateşleyen isim oldu. 
   OĞUZHAN Geçen hafta Fenerbahçeli Recep'in başına ne geldiyse, bu kez o toyluğu Oğuzhan yaşadı. Basit hatalar yaptı. 
   YILMAZ Başkent ekibinin en rahat ve kararlı oyuncusuydu. İlk yarıda Fenerbahçe'yi yıpratan bir performans gösterdi. 
   
   Maçtan notlar 
   Aydın'a protesto 
   ÇAYKUR Rize maçında kural hatası yapan Ali Aydın'a Sarı-Lacivertli taraftarlar tepki gösterdi. Isınmak için yardımcıları ile birlikte sahaya çıkan tecrübeli hakem tribünlerin protestosu ile karşılaştı. 
   
   Tribünler doldu 
   BAŞKENTLİ sporseverler karşılaşmaya büyük ilgi gösterdi. 25 bin seyirci kapasiteli 19 Mayıs Stadı'nda 22 bin 863 biletli seyirci maçı izlerken, taraftarların büyük bir bölümünü Fenerbahçeliler oluşturdu. Maçtan önce ses ve ışık gösterileri stadı renklendirdi. 
   
   Çetin'den tebrik 
   FENERBAHÇE'NİN eski teknik direktörü Oğuz Çetin, Ankara dönüşü havalimanında Sarı - Lacivertli kafileyle karşılaştı. Christoph Daum'a başarılar dileyip üç puandan dolayı tebrik eden Çetin eski öğrencileriyle de kısa süre sohbet etti. 
   
   Hasret bitti 
   RAKİBİNİ son olarak Ankara'da 1998 - 1999 sezonunda mağlup eden Fenerbahçe, dört yıl sonra Başkent temsilcisine üstünlük sağladı. Ankaragücü, 2001 - 2002 sezonunda Sarı - Lacivertliler'i evinde 3 - 2 yenmiş, iki takım arasındaki son maç ise 0-0 berabere sonuçlanmıştı. 
   
   
</TEXT>
</DOC>
