<DOC>
<DOCNO> 201463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/ekonomi/eko07.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali devrim yasası geldi 
</HEADLINE>
<TEXT>

   AHMET ERHAN ÇELİK Ankara 
   
   Devlette mali yönetim ve denetim sistemini 2005 başına kadar aşamalı olarak değiştirmeyi öngören Kamu Mali Yönetim ve Kontrol Kanunu önceki gece Meclis'te kabul edildi. 76 yıldır uygulanmakta olan Muhasebei Umumiye Kanunu'nu ortadan kaldıran yeni yasanın getireceği yenilikler şöyle 
   
   1 Bütçe anlayışı değişiyor mu 
   Harcamacı birimler "performans kriterlerine" dayanan bütçe yönetimi yapacak. Kriterlerini tutturamayan kamu birimi yöneticisi ve bütçesi sorgulanacak. Yıllık bütçe yasalarının yanında üç yıllık stratejik bütçe hazırlanacak. 
   
   2 Kamu parasını harcayandan hesap sorulacak mı 
   Kamu kaynağının kullanılması talimatını veren hesap sorumluluğunu da üstlenecek. Sorumluluk zinciri bakanlardan başlayarak harcama talimatı veren bütün kamu görevlilerine kadar uzanacak. 
   
   3 Örtülü harcamalar ya da ödenek üstü harcamalar ortadan kalkacak mı 
   Başbakan'ın onayı ile kapalı istihbarat ve savunma hizmetlerinde kullanılan örtülü ödenek genel bütçenin binde 5'i ile sınırlandırılıyor. Örtülü ödeneğe ilk defa limit getirilirken, 2004'te yapılabilecek harcama miktarı 750 trilyon lirayı geçemeyecek. Kamu idareleri de bütçelerinde yer alan ödeneklerin üstünde harcama yapamayacak. 
   
   4 Denetim sistemi nasıl değişiyor 
   Maliye Bakanlığı'nın harcamacı kuruluşlar üzerindeki vesayet denetimi büyük ölçüde ortadan kalktı. Denetim faaliyetleri "iç ve dış" olarak ikiye ayrıldı. Müfettişlerden yeminli mali murakıplara bütün denetim elemanları iç denetçi sıfatını alırken, dış denetim Sayıştay kontrolüne bırakılıyor. İç denetçiler Koordinasyon Kurulu olarak adlandırılan yeni bir kurula bağlanıyor. Sayıştay'ın denetlenmesi görevi Meclis'te. 
   
   5 Zorunlu bağış ve yardım gibi uygulamalar sürecek mi 
   Kamu idarelerinin halktan bağış, yardım ya da başka bir ad altında para toplaması kesin olarak yasaklanıyor. Vakıflar aracılığıyla devlet birimlerinin bağış, yardım toplaması dönemi de bitiyor. 
   
   
</TEXT>
</DOC>
