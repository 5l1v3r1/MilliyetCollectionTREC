<DOC>
<DOCNO> 239745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo22.html </URL>
<DATE> 2004/05/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Daum 2006'da Alman milli takımının başına geçebilirim 
</HEADLINE>
<TEXT>

     Fenerbahçe Teknik Direktörü Christoph Daum, 2006 yılında Alman milli takımının teknik direktörü olabileceğini söyledi. 
     Daum, Alman spor dergisi Kicker'e yaptığı açıklamada, ''Dünya Futbol Şampiyonası için bazı teklifler var. Alman milli takımının 2006 yılında teknik direktörü olmam mümkün'' dedi. 
     Daum, hayatı boyunca bazı hatalar yaptığını ve bunların sonuçlarına katlandığını, gelecekte yeniden güven kazanmanın kendisi için çok önemli olduğunu ifade etti. 
     Alman Milli Takım Teknik Direktörü Rudi Völler ile ilgili olarak da Daum, ''Rudi Völler çok zor bir zamanda inanılmazı başardı. 2002 yılı Dünya Şampiyonası'ndaki ikinciliği artık kimse elimizden alamaz'' diye konuştu. 
     Daum, FC Porto takımına geçeceği şeklindeki söylentiler ile ilgili olarak, ''Bu tür tartışmalara hiç girmiyorum. Son zamanlarda hiçbir kulüp ile görüşmedim. Avukatım Stankewitz'e çok sayıda talep gelmiş. Ancak ben teknik direktörlük için önce Fenerbahçe ile görüşeceğim'' dedi. 
     Fenerbahçe ile lig şampiyonluğunu elde etmesini çok önemli bir başarı olarak değerlendiren Daum, ''Fenerbahçe geçen sezon ligde 6. sıradaydı. Eski takımdan sadece 3 oyuncu takımda kaldı. Neredeyse tümü ile farklı genç bir takım kurduk. Hiç kimse 6 ay öncesine kadar böyle bir zafer beklemiyordu. Bu başarı çok iyi bir takım çalışmasının onayı'' şeklinde konuştu. 
     Daum, Şampiyonlar Ligi'ndeki hedefinin ne olduğu şeklindeki bir soruya karşılık da ''Şimdilik eğlenme zamanı. Benim 2005 yılına kadar sözleşmem var. Kulüp yetkilileri ile gelecek hafta içinde gelecekle ilgili olarak görüşeceğim. Görüşlerimin kulüp yetkilileri ile ne kadar uyuştuğuna bakacağım. Genelde başarılı dönemlerde en büyük hatalar yapılır. Bunun bizim başımıza gelmesini istemiyorum'' dedi. 
     Daum, milli takım oyuncusu Yıldıray Baştürk ile ilgili olarak da ''Yıldıray bizim istek listemizin en başında bulunuyor. Rakamlar ortaya konuldu. Leverkusen ve Bremen ile de teklifleri ile ilgili olarak görüştük'' diye konuştu. 
     
</TEXT>
</DOC>
