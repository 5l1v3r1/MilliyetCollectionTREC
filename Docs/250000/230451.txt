<DOC>
<DOCNO> 230451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur18.html </URL>
<DATE> 2004/04/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
''Kararsızlık yağışları'' geliyor... 
</HEADLINE>
<TEXT>

     Mevsim normalleri üzerinde seyreden hava sıcaklığına bağlı olarak önümüzdeki üç gün yurdun kuzey kesimlerinde ''kararsızlık yağışları'' görülecek. Sıcaklıklar, yağışlarla birlikte kuzey kesimlerde 2-4 derece azalacak. 
     Devlet Meteoroloji İşleri Genel Müdürlüğü'nden alınan bilgiye göre, önümüzdeki üç gün yurdun kuzey kesimleri yer yer yağışlı, güney kesimleri ise az bulutlu ve açık geçecek. 
     Buna göre, yarın, yurdun kuzeybatısı parçalı bulutlu, Trakya yer yer yağmurlu, diğer yerler ise az bulutlu ve açık olacak. 
     13 Nisan Salı günü, yurdun iç ve batı kesimleri parçalı bulutlu, Trakya ile Batı ve Orta Karadeniz'in iç kesimleri ile İç Anadolu'nun kuzeydoğusu sağanak yağışlı, diğer yerler az bulutlu ve açık geçecek. 
     14 Nisan Çarşamba günü ise yurdun kuzeybatı kesimleri parçalı ve yer yer çok bulutlu olacak. Marmara'nın kuzeydoğusu, Karadeniz ve İç Anadolu'nun kuzeydoğusunda yağmur, yer yer sağanak yağış bekleniyor. 
     Mevsim normallerinin üzerinde seyreden hava sıcaklıkları ise yurdun kuzeyinden başlayarak 2-4 derece azalacak. Sıcaklıklar, yurdun güney kesimlerinde mevsim normalleri üzerinde seyretmeye devam edecek. 
     Meteoroloji uzmanları, önümüzdeki üç gün beklenen yağışların bir sistem değil, ''kararsızlık yağışları'' olduğunu bildirerek, ''Bu tür yağışlar yüksek hava sıcaklığına bağlı olarak özellikle akşam saatlerinde, lokal ve kısa süreli sağanak yağışlardır'' diye konuştular. 
     
</TEXT>
</DOC>
