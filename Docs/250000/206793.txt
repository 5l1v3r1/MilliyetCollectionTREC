<DOC>
<DOCNO> 206793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko09.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatları arttı... 
</HEADLINE>
<TEXT>

     Turfanda sebze üretim merkezi Antalya'da, ihracatın başlaması ve üretimin azlığı, fiyatların artmasına neden oldu. 
     Antalya Büyükşehir Belediyesi Toptancı Hali Şube Müdürü Hüseyin Kara, Antalya'da ihracat sezonunun açıldığını, Rusya ve Romanya ağırlıklı olmak üzere Almanya ile Avrupa ülkelerine ilk parti ihraç ürünlerin gönderildiğini bildirdi. 
     Kara, ihracatın başlaması ve pazara az miktarda ürün gelmesi nedeniyle bazı sebze fiyatlarında artış meydana geldiğini kaydetti. 
     Antalya Toptancı Hali'nden alınan bilgiye göre, dolmalık biber 100 bin lira artışla 1.5 milyon liradan satıldı, geçen haftaki değerini koruyan sivri biber ise 1 milyon 600 bin liradan alıcı buldu. 
     Yılbaşına 100 bin lira artışla giren domatesin fiyatı ise yine yükseldi. Fiyatı 500 bin lira artan domates, 1 milyon 200 bin liradan satıldı. Fiyatı 1 milyon lira artan taze fasulye 4 milyon liradan, fiyatı 50 bin lira artan marul 600 bin liradan, fiyatı 200 ile 300 bin lira arasında artan patlıcan 1 milyon 400 bin ile 1 milyon 700 bin liradan işlem gördü. 
     Birinci kalite biber fiyatları geçen haftaya göre düştü. Fiyatı 100 bin lira düşen muhacir cinsi biber 1 milyon 300 bin liradan, fiyatı 600 bin lira düşen Kaliforniya cinsi biber 3 milyon 200 bin liradan, fiyatı 300 bin lira düşen kapya biber 2 milyon 200 bin liradan satıldı. 
     Kuru soğan 100 bin lira düşüşle 800 bin liradan, salatalık 200 bin lira artışla 1 milyon 900 bin liradan işlem gördü. 
     İthal kuru sarımsak geçen haftaki değerini koruyarak 4 milyon liradan, yerli sarımsak ise 500 bin lira düşüşle 2 milyon liradan satıldı. 
     
</TEXT>
</DOC>
