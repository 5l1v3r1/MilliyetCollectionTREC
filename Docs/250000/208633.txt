<DOC>
<DOCNO> 208633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo14.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş de revizyon sinyali verdi 
</HEADLINE>
<TEXT>

     Milli Takımlar Teknik Direktörü Şenol Güneş, önümüzdeki günlerde milli takımda değişim yapılabileceği sinyalleri vererek, ''Geçmiş yıllarda Türk futboluna hizmet eden futbolculara teşekkür edip, onların örnek davranışlarını alarak, genç oyuncuların önünü açmalıyız'' dedi. 
     Türkiye Spor Yazarları Derneği'nde gerçekleştirilen Dünya Futbol ve Bilim Kongresi ile ilgili basın toplantısına katılan ve daha sonra basın mensuplarının sorularını yanıtlayan Güneş, toplum ve ekonomik baskılardan etkilenmeyen futbolcuları yetiştirmeleri gerektiğini vurgulayarak, ''Üst üste elde edilen başarılardan sonra alınan yenilgiler tepki topluyor ve bu da futbolcuları yıpratıyor'' diye konuştu. 
     Güneş, yeni bilimsel araştırmalar yapıp, yeni futbolcu profili çıkarmaları gerektiğini ifade ederek, şunları söyledi 
     ''Türk futbolunu dünya vizyonuna taşıyacak çalışmalar yapmalıyız. Yeniden sıçrama için bu bilimsel çalışmalar önemli. Ümit milli takımdaki oyuncuların yanı sıra milli takımdaki oyuncuları ve diğerlerini de değerlendiriyoruz.'' Teknik direktör Güneş, son yıllarda yetenekli oyuncuların yetişmesinde bilimsel çalışmaların önemli katkıda bulunduğunu kaydederek, ''Bilimi fizyolojik olarak kullanıyorduk. Daha sonra sosyolojik çalışmalar da devreye girdi. Aynı zamanda 1990'lı yıllarda açılan teknik direktörlük kurslarında iyi bir kuşak yetişti'' şeklinde konuştu. 
     Şenol Güneş, ligin ikinci yarısında Beşiktaş'ın puan farkını daha da açması halinde heyecanın azalacağını sözlerine ekledi. 
     
</TEXT>
</DOC>
