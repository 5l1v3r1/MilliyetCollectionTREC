<DOC>
<DOCNO> 221319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur06.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye sınırında film gibi kovalamaca... 
</HEADLINE>
<TEXT>

     Kenan Gürbüz 

Bolulu TIR şoförü, Suriye sınırında gözaltına alındı. 3 gün gözaltında tutulan Türk şoför, 5 kilometrelik tehlikeli kovalamaca sonunda Türkiye'ye ulaşmayı başardı. 
     Bolulu TIR Şoförü Muhsin Kazan, 14 EU 780 plakalı TIR'ı ile Hollanda'dan gelen eski otomobilleri Kuzey Irak'a götürdükten sonra Türkiye'ye Suriye üzerinden dönme kararı aldığını belirterek, bu süreçten sonra yaşadıklarını AA muhabirine anlattı. 
     
     ''FİLM GİBİ OLAY'' 

     Kuzey Irak'tan Türkiye'ye geçmek üzere Suriye-Türkiye sınırında bulunan ''Babül Havra'' sınırına geldiğini belirten Kazan, burada Türkiye'ye geçmeye hazırlanırken Suriyeli askerler tarafından ''Deponuzda fazla mazot var. Bin dolar rüşvet vermeniz lazım'' sözleriyle alıkonulduğunu söyledi. Kazan, olayı şöyle anlattı 
     ''Bu teklife hayır dedikten sonra silahlı askerler tarafından gözaltına alındım. 3 gün gözaltında tutuldum. Bir arkadaşım vasıtasıyla ulaştığım Halep Konsolosluğu yetkilileri yardımcı olamayacaklarını söyleyince, çılgınca bir karar vererek, kaçma planı yapmaya başladım.'' Kazan, gözaltında bulunduğu sınır kapısından kaçmaya karar verdikten sonra, kaçabileceği noktaları tespit ettiğini ifade ederek, şöyle devam etti 
     ''Kaçmaya karar verdikten sonra TIR'ımı çalıştırdım ve kapıda bulunan bariyerleri parçalayarak, Türkiye tarafına kaçmaya başladım. 200 metre önümde barikat kuran 2 askeri aracın bulunduğu barikatı da aştım. Bu sırada açılan ateşte sol ön lastiğim parçalandı. Buna rağmen durmayarak, jantların üzerinde 5 kilometre yolculuk yapıp, Türk sınırına ulaştım. Burada beni Türk askerleri karşıladı.'' Bu arada, Türkiye'ye giriş yaptıktan sonra ifadesine başvurulan Muhsin Kazan'ın yaşadıkları, Cilvegözü Sınır Kapısı görevlileri tarafından tutanakla tespit edildi. 
     Olay sonrasında Bolu'ya gelen Kazan, olayda zarar gören TIR'ının brandalarını taktırıp, kurşunların parçaladığı lastiğini yeniledi. 
     
</TEXT>
</DOC>
