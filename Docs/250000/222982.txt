<DOC>
<DOCNO> 222982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/spor/aspo.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı, geçmiş iki yılı ve gelecek planlarını anlattı 
</HEADLINE>
<TEXT>
   ÇIKAR İÇİN DEĞİL HİZMET İÇİN VARIM 
   Özhan Canaydın verdiği bazı sözleri tutamadığından dolayı camiadan özür diledi, "Mali konularda ancak beş yıl sonra rahata kavuşuruz. 100. yılımız ise çok görkemli geçecek" dedi 
      
   Planlarını açıkladı 
   GALATASARAY Başkanı Özhan Canaydın, yaklaşan kongre öncesi iki yıllık çalışma döneminin analizini yaptı, gelecek için planlarını açıkladı. "Verdiğim sözlerin bazılarını tutamadığım için özür diliyorum" diyerek konuşmasına başlayan Canaydın, "Çünkü Galatasaray tarihinde görülmemiş, ummadığım problemlerle karşılaştım. Mali durumu stabil hale getirdik. Başımızı da bu olayların içinden kaldırıp, nefes alamadık" dedi. 
   
   'Bir kişi kalmadı' 
   CANAYDIN, "Galatasaray etiği çerçevesinde kol kırılır yen içinde kalır. Bugün bana başkan olmamalı diyenlerin hatalarını, yaptığı yanlışları düzeltmek için mücadele veriyorum. Ben başkaları gibi kendime çıkar sağlamak için başkan olmadım. Sadece Galatasaray'a hizmet etmek için başkan oldum. Bir sürü alacaklı göreve başladığımızda Galatasaray'ın kapısını aşındırıyordu. Bugün kulüple mahkemelik olan bir kişi kalmadı" ifadelerini kullandı. 
   
   'Nereden uyduruyorlar' 
   SAMSUNSPOR ve Denizlispor'un Serkan ve Bülent Akın için kulübü icraya verdiğini de hatırlatan Özhan Canaydın, "Bunların hepsini aştık. Transferde Jardel gibi 17 milyon dolara alıp 3 milyon dolara sattığımız oyuncu yok. Çoğunun bonservisi elindeydi. Bunlara ödediğimiz ücret ise Jardel, Serkan ve Bülent Akın'a ödenen paranın çok altında. Biz transfere 60 milyon dolar harcamadık. Bunu nereden uyduruyorlar bilemiyorum" diye konuştu. 
   
   'Terim'e karışmadık' 
   FATİH Terim'in işine hiç karışmadığını da kaydeden Galatasaray'ın başkanı şöyle devam etti "Hocamız hangi futbolcuyu istediyse onu aldık. Bunların içinde Türkiye'ye gelmek istemeyen, alamadığımız isimler de oldu. Galatasaray'ın başına çok iyi bir yabancı teknik direktör getireceğim. Kalan 9 maçımızda da yerli hoca görev alacak. Camiamız şunu bilmeli ki 100. yılımızı çok görkemli kutlayacağız. Kimsenin endişesi olmasın." 
   
   Aslan'a yeni kompleks    ERHAN TELLİ 

   Metin Oktay tamam 
   TARABYA'DAKİ Metin Oktay Spor Kompleksi, İstanbul Büyükşehir Belediye Başkanı Ali Müfit Gürtuna ve Galatasaray Kulübü Başkanı Özhan Canaydın arasında imzalanan protokolle, Sarı - Kırmızılı kulübün kullanımına verildi. Gürtuna, olimpiyatları alabilmek için ciddi çalışmalar yaptıklarını ifade ederek, profesyonel ve amatör kulüplere de çeşitli yardımlarda bulunduklarını söyledi. 
   
   Halk yararlanacak 
   PROTOKOLÜN yöre halkının tesislerden yararlanmasını engellemeyeceği de belirtildi. Başkan Özhan Canaydın da unutulmaz golcü Metin Oktay'ın adına yapılan tesislerin, uzun görüşmeler sonunda Galatasaray'a verildiğini belirterek, "Tesisleri onaracağız, modern hale getireceğiz. Burada açacağımız spor okullarıyla büyük hizmetler vereceğiz" ifadelerini kullandı. 
   
   
</TEXT>
</DOC>
