<DOC>
<DOCNO> 238098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/soneko09.html </URL>
<DATE> 2004/05/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Vakıfbank'tan maaş alanlara düşük faizli borç kapatma kredisi 
</HEADLINE>
<TEXT>

     Türkiye Vakıflar Bankası Genel Müdürü Ahmet Kacar, gelecek haftadan itibaren, Vakıfbank'tan maaş alanların diğer bankalardaki yüksek faizli borçlarının kapatılması için çalışma başlatacaklarını belirtti. 
     Genel Müdür Kacar, kredi kartı faizlerinin tüketici kredisi faizlerine göre çok yüksek olduğunu belirtti. 
     Vakıfbank'ın kredi kartında faiz oranını yüzde 4.95'e çektiğini hatırlatan Kacar, kendilerinden maaş alan müşterileri diğer bankaların uyguladığı yüksek faizlerden korumak amacıyla bir çalışma başlatacaklarını dile getirdi. Kacar, şöyle konuştu 
     ''Bizden maaş alanların başka bankalardaki borçlarını, daha düşük faizle kapattıracağız. Vakıfbank kredi kartı olanların başka bankalarda da kredi kartı borcu varsa, bu borçları ödemeleri için limitlerini artıracağız. Böylece diğer bankalardaki yüzde 7-8'lere varan faizleri yüzde 4.95'le yaşlandırma hakkını vermiş olacağız. Bu uygulamaya önümüzdeki hafta geçmeyi planlıyoruz.'' 
     
     ''EN UCUZ BANKA'' 

     Vakıfbank'ın kredi kartında faiz indirimiyle ''en ucuz'' bankalar arasına girdiğini dile getiren Kacar, pazarlama stratejilerinde agresifliğe yer olmadığını kaydetti. Vakıfbank'ta ''hakedene kart verme anlayışının'' sürdüğünü anlatan Kacar, ''Diğer bankalar da kredi kartı pazarlamasında daha dikkatli olmalıdır. Bir kamu bankası olarak piyasayı bozucu rol oynamak istemiyoruz. Onların da bunu gözönüne alarak faizlerini aşağıya çekmelerini bekliyoruz'' dedi. 
     Kacar, tüketici kredileri konusunda özellikle otomobil kredilerinin ''biraz aşırıya kaçarak'' kullanıldığını söyledi. Bunun ithal araç tüketimini artırdığını belirten Kacar, bankaların bu kredilerde faiz artırımına gittiğini, Vakıfbank'ın da gerekirse bu faizlerini ''gözden geçirebileceğini'' ifade etti. 
     
     HALKA ARZ METODU 

     Kacar, kendilerini özel bir banka olarak gördüklerini belirtirken, özelleştirme konusunu ''Vakıflar Genel Müdürlüğü hisselerinin değerlendirilmesi'' olarak tanımladıklarını belirtti. 
     Özelleştirmede halka arz metodunu benimsediklerini dile getiren Kaçar, ''Herhangi bir takvim belirlenmedi. Hangi oranda halka arz edileceği, koşullara bağlı. 2005 yılının 4 ayında halka açılma planlıyoruz'' dedi. 
     Bu arada ABD Merkez Bankası'nın faiz artırması halinde bunun Türk ekonomisini, ''maliyetlerin artması'' dışında olumsuz yönde etkilemeyeceğini ifade eden Kacar, ''Türkiye'ye gelecek kaynaklar biraz daha pahalıya gelir, bunun dışında bir olumsuzluk olmaz. Kısa vadede yüklü sermaye çıkışı falan da olmaz'' diye konuştu. 

     
</TEXT>
</DOC>
