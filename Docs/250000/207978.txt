<DOC>
<DOCNO> 207978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/dunya/dun01.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Araplar barbar' deyince, parlak TV kariyeri bitti 
</HEADLINE>
<TEXT>

      DIŞ HABERLER SERVİSİ 

   
   İngiltere'de eski İşçi Partisi milletvekili, BBC televizyonunun 17 yıllık sunucusu, "İngiltere'nin Oprah Winfrey'i" Robert Kilroy - Silk, geçtiğimiz pazar günü Sunday Express gazetesine yazdığı bir makale nedeniyle ekrandan silindi. "Araplara borcumuz yok" başlıklı makalesinde, Arapları "kadınları ezen, 11 Eylül'de 3 bin kişiyi öldürüp sokaklarda dans eden, medeniyete katkı sağlamayan bir ırk" olarak tanımlayan Kilroy - Silk, "ırkçı" damgası yiyince BBC'deki programına son verildi. 
   1987'den beri BBC1 kanalında sunduğu tartışma programıyla İngiltere'nin en tanınan yüzlerinden biri olan Robert Kilroy-Silk, makalesinde, "despot ve barbar Arap rejimlerini devirmenin meşru savaş sebebi olduğunu, Arapların dünyaya petrolden başka bir katkılarının bulunmadığını" yazdı. Kilroy - Silk'in makalesi, ülkede olay yarattı. Irk Eşitliği Komisyonu'nun başvurusu üzerine, polis Kilroy - Silk hakkında soruşturma başlattı. Sunucunun BBC1'deki programı yayından kaldırıldı. 
   
   
</TEXT>
</DOC>
