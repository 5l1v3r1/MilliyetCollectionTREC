<DOC>
<DOCNO> 231919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/gunes.html </URL>
<DATE> 2004/04/16/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
DİE de yoksulluk edebiyatı yapıyor 
</HEADLINE>
<TEXT>

   
   Öteden beri solcular "yoksulluk edebiyatı yapıyor" diye küçümsenir. Bu söylenirken de, ülkemizde ne Hindistan gibi yoksulluk, ne de Etiyopya gibi açlığın bulunmadığı belirtilir. Doğrudur da. Ama ülkemizde gelir dağılımının hiç de adil olmadığı ortada. DİE'nin önceki gün yayımladığı araştırma da bunu açıkça ortaya koyuyor. 
   Son zamanlarda sık sık hırsızlık ve soygun olaylarını duyar olduk. Malum suç oranı ile yoksulluk ve işsizlik arasında çok ciddi bir bağ var. Bunun için toplumların sosyal adalete ihtiyacı var. Ve bu konulara daha fazla ilgi göstermeliyiz. 
   Öncelikle önceki gün yayımlanan DİE çalışması geçen yıla değil, önceki yıla ait. Yani tam krizin ortası dönemine. Dolayısıyla aradan bir yıldan fazla geçtiğine göre durum biraz daha iyileşmiş olabilir. 
   Araştırmaya göre ülkemiz fertlerin yüzde 1.35'i temel gıda bulamayacak düzeyde açlık çekiyor. Kısacası, yüz karası Özellikle kırsal kesimde bu yüzde 2'yi geçiyor. Bir başka deyimle, ülkemizde neredeyse 1 milyon kişi açlık içinde 
   Gıda dışındaki harcamalar da hesaba alındığında yoksulluk oranı ülkede yüzde 27'ye, sadece kırsal kesimde ise yüzde 34.5'a çıkıyor. Bu da bir başka yüz karası Yani ülkemizde en az 18 milyon kişi yoksulluk sınırının altında yaşıyor. Yaptığı harcamalar asgari harcamaları tutmuyor. 
   Araştırmaya göre günde 1 dolardan aşağıya geliri olan nüfus ülkede binde 2. Kırsal kesimde ise binde 5'e yakın. Yani hemen hemen 140 bin kişi ayda 40 milyon lira ile aile geçindirmeye çalışıyor. Tabii ki, geçindiremiyor, sürünüyor. 
   Kişi başına günde 2.2 dolardan az gelirle ya da geçinemeyen nüfus ise yüzde 3'ü geçiyor. Kırsal kesimde ise bu oran yüzde 4'ü geçiyor. Kişi başına 4.3 doların altında kalan kesim ise ülkede yüzde 30, kırsal kesimde ise yüzde 39. Diğer bir deyimle, ayda 180 milyon lira ile geçinmeye çalışan nüfus ülkenin neredeyse üçte biri. 
   Yoksulluğa neden olan birinci etmen ailedeki fert sayısı olarak görünüyor. Elde edilen gelir tüm bireyleri doyurmadığı ve sıkıntının büyüdüğü anlaşılıyor. Özellikle 7'den fazla kişiden oluşan ailelerin yarıya yakını yüzde 46 yoksulluk çekiyor. Bu oranın 5 - 6 kişilik ailelerde yüzde 29, oysa 3 - 4 kişilik ailelerde ise yüzde 16 olduğu gözleniyor. 
   İkinci önemli etmen olarak da eğitim görülüyor. Yüksekokul mezunları arasında yoksulluk yüzde 2'yi bulmazken, ilkokul mezunları arasında yoksulluk yüzde 26'ya çıkıyor. Okuma - yazma bilmeyenlerin arasında yoksulluk ise tam yüzde 46. Bir başka deyimle, ülkemizde 18 milyon yoksulun yüzde 40'ı ilkokul mezunu, yüzde 24'ü de ilkokul diplomasına bile sahip değil. 
   Yoksulluğun diğer bir etmeni ise iş alanı. İşsizlerin üçte biri yoksul. Ama bu toplam yoksullar içinde küçük bir oran. Asıl yoksullar yevmiyeli, yani geçici işçiler arasında gözleniyor yüzde 45. Yoksulların yüzde 27'si 15 yaşından küçükler, bir diğer yüzde 27'si de hiç çalışmayanlardan oluşuyor. 
   Kentlerde yoksulluk daha az, tarımda çok daha fazla. Yoksulluk ve açlık rakamları ortada, bununla ilgilenmesi gereken ise sosyal demokratlar. Sahi Türkiye'de sosyal demokratlar yahut CHP nerede 
   
      
   
</TEXT>
</DOC>
