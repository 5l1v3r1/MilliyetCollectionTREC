<DOC>
<DOCNO> 219679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/yozer.html </URL>
<DATE> 2004/03/04/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Göbek düştü 
</HEADLINE>
<TEXT>

   
   Prates, Batista, Petre, Murat ve Ergün. Sahada böyle bir orta alan var. Ergün kanatta. Geride kalan bütün isimleri tek tek inceleyin. Kafanızda tartın. Sonra düşünün. Bu futbolculardan hangisi topa basar, pas yapar veya sıkıntılı anlarda takımını rahatlatır Hiçbirisi. Galibiyet için çıktığın bir maçta böyle bir orta alanı ellerinle sürersen buna intihardan başka ne denir 
   Şu orta alana bir daha bakın. Şimdi de Sabri için düşünün. Bu orta alanda acaba size göre Sabri'ye yer yok mu Sabri onlardan kötü mü ki, bu takımda yer almıyor. Hadi Fenerbahçe önünde bu maçı düşündü, ondan oynatmadı dedik. Ama bu maçta da yok. Galatasaray bugüne kadar ligde ve Avrupa'da kafa üstü düşmeden, kör topal kalabildiyse bunda mutlaka Sabri'nin rolü vardır. Top çalan, kanattan akan, rakibe pres yapan genç Sabri'nin yerine Murat'ı oynatmak Terim'in son zamanlardaki en kötü kararlarından biri oldu. Zaten genç yetenekleri zor buluyorsun. Sabri de böyle gereksiz yere kesilirse, bu çocuğun güveni ne kadar kalır Kendini ispat için ürkek çırpınış farklı, güvenerek oynamak daha farklı. 
   Terim orta alanda yaptığı bu hatayı Ergün'ü orta alana çekip, Murat Erdoğan'ı sol kanada koyup örtebilirdi. Belki o zaman oyun kurucu adam ihtiyacını bir yerde giderebilirdi. Ama onu da yapmadı. Murat Erdoğan'ı harcadı. Antalya'da sol kanatta oynattığı ve yıldızlaştırdığı bu futbolcuyu, orta alanda bu bölgede oynatmak yine Galatasaray'ın zararına oldu. 
   Maç boyunca tek organizasyon yok. Batista'nın uzaktan şutu ve Hakan'ın karambol pozisyonu dışında Villerreal son derece huzurlu oynadı. Orta alanda Petre, Murat Erdoğan ve Batista'nın kaptırdığı her top ilk yarıda Mondragon'un kalesinde net pozisyonlar yarattı. Yine orta alan bu pozisyonlarda savunmasına hiç yardım etmedi. Hücumda ise destek gelmeyince Ümit Karan ve Hakan neredeyse maç boyunca kahve molası verdi. Sözde çok koşan bu orta alan, Riquelme gibi bir oyun kurucuyu da yakından hiç dokunmadan hayranlıkla takip etti. Kimbilir belki de neden bizde böyle bir adam yok diye düşünüyorlardı. 
   Bu kadar olumsuzluk içinde Galatasaray'ın tur atlaması dün gecenin en mucize sonucu olurdu. İspanyolların turu alırken göbeği hiç çatlamadı. Çünkü Galatasaray'ın zaten göbeği düşmüştü. 
   Terim dün takımın kaderi ile oynarken Villarreal'in hocası Garcia Gomez akıl doluydu. İspanyollar buranın sıradan takımlarından birisi olmasına rağmen sonuca ve pozisyona giden çok yüksek bir pas yüzdesi ile oynayıp Galatasaray'ı sahada bitirdiler. Kısacası turu güle oynaya geçtiler. 
   
   
</TEXT>
</DOC>
