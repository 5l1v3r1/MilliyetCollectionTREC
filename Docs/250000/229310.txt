<DOC>
<DOCNO> 229310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko41.html </URL>
<DATE> 2004/04/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
MB Tüketimlerin kredi ile alınması rasyonel bir davranış değil 
</HEADLINE>
<TEXT>

     Merkez Bankası, 2004 yılında iç talepteki canlanmanın kontrollü bir şekilde süreceğini ve büyümenin 2003 yılında olduğu gibi yatırım ve tüketim kaynaklı olacağının öngörüldüğünü bildirdi. 
     Merkez Bankası tarafından yapılan açıklamada, Devlet İstatistik Enstitüsü DİE tarafından yayımlanan Mart ayı enflasyonu ve görünümü değerlendirildi. 
     Açıklamada, bireylerin reel gelirlerinde yüksek artışlar olmasının beklenmediği bir dönemde, tüketicilerin tüketimlerini gerçekleşen enflasyona kıyasla reel faizi hala yüksek, enflasyonun düşüş eğilimini sürdüreceği dikkate alındığında ise beklenen reel faizi daha da yüksek olan tüketici kredileri ile finanse etme eğilimlerinin rasyonel bir davranış olarak algılanmadığı vurgulandı. 
     Birim maliyetlerin düşük düzeyde olması ile enflasyon bekleyişlerindeki olumlu gelişmelerin enflasyondaki düşüşü desteklemeye devam edeceğinin tahmin edildiği belirtilen açıklamada, şöyle denildi 
     ''Diğer yandan, KOBİ ve tüketici kredilerinde son dönemde gözlenen artışların bir süre daha devam edebileceği düşünülmektedir. 
     Ancak, tüketici kredilerinin önemli ölçüde yöneldiği otomobil sektöründeki kapasite kullanım oranlarının henüz üretim kapasitesini zorlayacak düzeye erişmemesi ve aynı zamanda tüketimin bir bölümünün bu sektörlerdeki göreli fiyat düşüklüğünden kaynaklanması, talep kaynaklı bir enflasyonist baskının oluşma olasılığının kısa dönemde yüksek olmadığına işaret etmektedir. 
     Diğer yandan, özel sektöre açılan kredilerin yatırım imkanlarını destekleme olasılığı göz önüne alındığında, bu kredilerin yol açacağı potansiyel üretim artışının da enflasyonist baskıları azaltabileceği düşünülmektedir.'' 
     
     MALİ PİYASALAR 

     Mali piyasaların istikrarı açısından bankaların mali yapılarının güçlü olması ve karlılıklarını koruyabilmeleri gerektiği bildirilen açıklamada, ''Enflasyonun düşüş eğiliminde olduğu ve faiz marjlarının daraldığı bu dönemde, bankalar, maliyetlerini azaltmaya çalışmalı ve kredi kullandırırken risk yönetimine ağırlık vermelidir'' denildi. 
     Bankaların, faiz marjlarındaki daralmayı pazar paylarını ve müşteri sayılarını artırarak telafi etmeye çalışırken, faiz ve kredi risklerine de dikkat etmesi gerektiği üzerinde durulan açıklamada, diğer taraftan, tüketici kredisi faizlerinin geçmiş yıllarla kıyaslandığında hızla gerilemekle beraber, hedeflenen enflasyon oranları dikkate alındığında halen yüksek seviyelerde bulunduğu bildirildi. 
     Açıklamada, şöyle denildi 
     ''Bireylerin reel gelirlerinde yüksek artışlar olmasının beklenmediği bir dönemde, tüketicilerin tüketimlerini gerçekleşen enflasyona kıyasla reel faizi hala yüksek, enflasyonun düşüş eğilimini sürdüreceği dikkate alındığında ise beklenen reel faizi daha da yüksek olan tüketici kredileri ile finanse etme eğilimleri rasyonel bir davranış olarak algılanmamaktadır. 
     Tüketici kredilerindeki artış şimdiye kadar belirgin bir enflasyonist baskı yaratmamış olmakla birlikte, Merkez Bankası, gelecek dönemde de tüketici kredilerindeki artışları yakından takip etmeye devam edecek ve bu gelişmelerin enflasyondaki düşüş sürecini engelleyecek veya mali piyasalardaki istikrarı bozabilecek potansiyel riskler konusunda piyasalara gerekli uyarıları yapacaktır.'' 
     
     ENFLASYONDA DÜŞÜŞ 

     Yıllık enflasyon oranlarındaki düşüş eğiliminin, son üç aylık sürede olduğu gibi önümüzdeki iki ayda da belirgin şekilde devam edeceği vurgulanan açıklamada, buna karşın, baz etkisi nedeniyle, yılın kalan döneminde, enflasyonun genel eğilimindeki düşüş süreci devam etse bile, yıllık enflasyon oranlarının duraklama veya yükseliş eğilimi gösterebileceğini, ancak böyle bir eğilimin enflasyon hedefi ile tutarlı olacağı kaydedildi. 
     Açıklamada, önümüzdeki dönemde hizmet grubu enflasyonunun mal grubuna doğru yakınsaması ve enflasyondaki düşüş sürecinin 2005 yılında da devam edebilmesi için hizmet sektöründeki katılığın asgariye indirilmesi gerektiği belirtilen açıklamada, şöyle denildi 
     ''Bu da her zaman vurgulandığı gibi bekleyişlerin doğru yönetimi, kamu fiyatlama ve gelirler politikasının enflasyon hedefi ile tutarlı olarak yürütülmesi, iç talepteki canlanmanın kontrollü gerçekleşmesi ve daha da önemlisi, piyasa kurallarına dayalı ve rekabete açık bir üretim sürecinin oluşturulmasıyla, bir diğer deyişle yapısal reformlarla, yakından ilişkilidir.'' 
     
     YAPISAL ÖNLEMLER 

     Yapısal kamu dengesinin orta ve uzun dönemde sürdürülebilir olması için vergi, sosyal güvenlik ve kamu yönetimi reformlarının ön plana çıktığı belirtilen açıklamada, içinde bulunulan bu dönemi yapısal reformların son derece önem kazandığı bir dönem olarak algılanmasının gerektiği ifade edildi. 
     Açıklamada, şöyle denildi 
     ''Zira önümüzdeki yıl enflasyondaki düşüş sürecinin yüksek büyüme hızı ve istihdam artışı ile aynı anda gerçekleşmesi, bir çok alanda başlatılmış olan yapısal reformların en kısa zamanda fiilen hayata geçirilmesi ile elde edilecek genel verimlilik artışı ile mümkün olacaktır. 
     Genel olarak, ekonomideki kısıtları ortadan kaldırmak amacıyla kurallar, yaptırım mekanizmaları ve organizasyonlar bütününden oluşan kurumsal yapının dönüştürülmesi anlamına gelen yapısal reformların gerçekleştirilmesi, üretim faktörlerindeki verimlilik artışının önündeki engellerin ortadan kaldırılabilmesi açısından kaçınılmazdır.'' 

     
</TEXT>
</DOC>
