<DOC>
<DOCNO> 238222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur20.html </URL>
<DATE> 2004/05/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Avukata tecavüz eden kişiler kendilerini ''polis'' olarak tanıtmış .. 
</HEADLINE>
<TEXT>

     İstanbul'da bir kadın avukata tecavüz ettikleri iddiasıyla gözaltına alınan 3 kişi, adliyeye sevk edildi. 
     Kadıköy'den otomobiliyle kaçırılan kadın avukata Şile yolu üzerindeki ormanlık alanda tecavüz ettikleri, para, cep telefonu ile bazı ziynet eşyasını gasp ettikleri iddiasıyla gözaltına alınan Hüseyin Ö., Cengiz Ç. ve Mikail A.'nın Asayiş Şube Müdürlüğü'ndeki sorgu ve işlemleri tamamlandı. 
     Kadıköy Cumhuriyet Başsavcılığı'na sevk edilen zanlıların, polisteki sorgularında suçlarını itiraf ettikleri ileri sürüldü. 
     Bu kişilerin, gasp amacıyla araçlarını park eden 2 kişiden kadın avukatın yanına yaklaştıklarını ve aracın kapılarını kilitlediği sırada kendilerini polis olarak tanıtarak, silah tehdidiyle kaçırdıklarını söyledikleri belirtildi. 
     Zanlıların, avukatı kaçırdıktan sonra içki içtiklerini ve tecavüze karar verdiklerini, bunu gerçekleştirdikten sonra olay yerinden uzaklaşırken Ümraniye'de bir polis aracının kendilerine selektör yaptığını, korktuklarını ve ara sokaklara girip uzaklaştıklarını söyledikleri de kaydedildi. 
     Bu arada, avukatın banka kartıyla Sahrayıcedid ve Kozyatağı'nda E-5 Karayolu üzerindeki ATM'lerden toplam 270 milyon lira çekildiği, Hüseyin Ö'nün para çekerken ATM kamerası tarafından görüntüsünün de tespit edildiği vurgulandı. 
     Zanlıların, gasp ettikleri otomobili, kaza yapınca Mecidiyköy'de terk ettiklerini anlattıkları da ifade edildi. 
     
     SUÇ KAYITLARI KABARIK... 

     Bu arada, zanlılardan Hüseyin Ö.'nün 1996 yılında inşaattan hırsızlık ve oto hırsızlığı, 1997'de oto hırsızlığı suçlarından emniyette kaydı olduğu, 1998 yılında çelik kasa hırsızlığı ve ruhsatsız silah taşıma suçlarından cezaevine girdiği ve 2000 yılında şartlı tahliye olduğu ifade edildi. 
     Cengiz Ç.'nin 1994 yılında işyeri hırsızlığı, 1996 yılında kapkaç, 1997'de darp, 1998'de bıçakla yaralama, 2001 yılında çalıntı malzeme ile yakalanma ve kapkaç, 2002 yılında da oto hırsızlığına teşebbüs gerekçesiyle emniyette kaydı olduğu belirtildi. 
     Mikail A.'nın da adam öldürmeye teşebbüs suçlamasına ilişkin kaydı bulunduğu bildirildi. 
     
     AFLA ÇIKMIŞLAR 

     Zanlıların, hırsızlık, yankesicilik, gasp ve yaralama gibi suçlardan sabıkaları olduğu, ayrıca Şartla Salıverme Yasası'ndan yararlanarak tahliye edildikleri belirlendi. 
     
</TEXT>
</DOC>
