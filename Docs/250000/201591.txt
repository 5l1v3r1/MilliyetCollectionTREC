<DOC>
<DOCNO> 201591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko07.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası, turizm yatırım şirketini satıyor... 
</HEADLINE>
<TEXT>

     Yapı ve Kredi Bankası, Enternasyonal Turizm Yatırım A.Ş. ve bu şirketin aralarında Pegasus Hava Yolları'nın da bulunduğu iştiraklerini satışa çıkarıyor. 
     Yapı ve Kredi'den Borsa'ya gönderilen açıklamada, Yönetim Kurulu'nun dünkü toplantısında, bankanın mali olmayan iştiraklerinin elden çıkarılması genel stratejisi paralelinde, iştiraklerden Enternasyonel Turizm Yatırım A.Ş. ve iştiraklerinin satışı için dünyada pek çok seçkin otel ve turizm yatırımının satışını gerçekleştirmiş olan İngiliz Jones Lang Lasalle firmasına yetki verilmesinin kararlaştırıldığı bildirildi. 
     Yönetim Kurulu toplantısında ayrıca, banka portföyünde bulunan ve dolaşımda bulunmayan 16.769.298.797.000 lira nominal değerli şirket sermayesinin yüzde 34.94'ü Yapı Kredi Finansal Kiralama A.O. hisselerinin üç yıl içinde İMKB'de satılması için Sermaye Piyasası Kurulu'na başvuruda bulunulması kararlaştırıldı. 
     
     
     İŞTİRAKLER 

     Yapı ve Kredi Bankası'nın satışı için İngiliz firması Jones Lang Lasalle firmasına yetki verilmesinin kararlaştırdığı Enternasyonal Turizm Yatırım A.Ş.'nin iştirakleri arasında charter seferleri yapan Pegasus Hava Yolları ile Nazım Hikmet'ten Aziz Nesin'e, Kemal Tahir'den Mehmet Ali Aybar'a kadar ülkenin ünlü yazarlarını, siyasilerini bir zamanlar konuk eden ''Dersaadet Cinayet Tevkifhanesi'', nam-ı diğer Sultanahmet Cezaevi'nden dönüştürülen lüks otelin yatırımcısı Sultanahmet Turizm şirketi de bulunuyor. 
     Enternasyonal Turizm Yatırım A.Ş., Yapı ve Kredi Bankası'nın bir iştiraki olarak 1991 yılından beri turizm yatırımları, arazi geliştirme ve hava taşımacılığı alanlarında faaliyet gösteriyor. 
     Çeşitli yatırımlarında, modern teknoloji ve uluslararası profesyonellerin danışmanlığından yararlanarak piyasada liderliğini sürdürürken, doğal, kültürel ve tarihi değerlere sahip sektörün öncü kuruluşu olarak tanınan şirket, ilk yatırımı olan Marmaris yakınlarındaki tatil köyü Robinson Select Maris ile çalışmalarına başladı. 
     Enternasyonal Turizm Yatırım A.Ş. bugün Anadolu Turizm Yatırımları A.Ş., Kartal Otel Marmaris Turizm İşletmeciliği Tic.ve San.A.Ş. Robinson Clup Maris Otel , Sultanahmet Turizm A.Ş. Four Seasons Otel , Kumköy Turizm Yatırım A.Ş., Köroğlu Turizm A.Ş., Pegasus Hava Taşımacılığı A.Ş. Pegasus Hava Yolları , Club N, Group N Travel ve Dersaadet Turistik İşletmeleri A.Ş. gibi şirketleri bünyesinde topluyor. 
     Enternasyonal Turizm Yatırım A.Ş., 2000 yılında Kanada kökenli Four Seasons Hotels Resorts grubu ile birlikte, Boğaz kıyısında Feriye saraylarının bir parçası olan tarihi Atik Paşa Yalısı'nın beş yıldızlı bir otele dönüştürülmesi amacıyla ortaklaşa Atik Pasha Turizm A.Ş. şirketini de kurdu. 
     
     PEGASUS HAVA YOLLARI 

     Kuruluşun internet sitesinde yer alan bilgilere göre, iştirak şirketleri ve yatırımları şunlar 
     Pegasus Hava Yolları 1990 yılında İrlanda Milli Havayolları, Air Lingus ortaklığı ile kuruldu. 1994 yılında, hisselerinin yüzde 85'i Enternasyonal Turizm Yatırım A.Ş. tarafından satın alındı. Charter uçuşları yapan Pegasus, halen 23 ülkede 60 havaalanına sefer düzenliyor. Uçak sayısı 17, koltuk sayısı 3175 olan Pegasus Havayolları'nın ortalama filo yaşı 3.5 sene. 
     Anadolu Turizm Yatırımları A.Ş. 1950 yılında Anadolu adıyla kuruldu ve 1990 yılında Enternasyonal Turizm Yatırım A.Ş. tarafından satın alındı. Şirketin Swissotel Marina Resort Projesi'nin faaliyete geçen iki bölümünden biri olan Port Göcek, Güney Ege sahil şeridinde Fethiye Körfezi'nin en güzel koylarından Göcek'te bulunan 400 yat kapasiteli bir marina. Port Göcek 1999'dan itibaren hizmete açıldı, Camper Nicholsons UK tarafından işletiliyor. 
     Port Göcek'in batısında Büngüs Koyu'nda bulunan Port Göcek Çekek Yeri işletmesi ise 70 ton kapasiteli travel lifti ile tamir ve bakım hizmetleri sunuyor. 
     Swissotel Göcek Marina Resort Projesi'nin faaliyete geçen diğer bölümü ''The Inn'', Swissotel tarafından işletilen 57 odalı, 114 yatak kapasiteli bir ''butik'' otel. 
     Projenin bir parçası olan Portville ise deniz ve doğa ile içiçe yaşamayı tercih edenler için Fethiye'ye 32 kilometre uzaklıkta tasarlanan bir villa yerleşimi projesi. 
     
     NAZIM'DAN AZİZ NESİN'E... 

     Sultanahmet Turizm A.Ş. 1991 yılında, tarihi bir hapishaneyi beş yıldızlı bir otele dönüştürmek amacıyla kuruldu. Nazım Hikmet'ten Aziz Nesin'e, Kemal Tahir'den Mehmet Ali Aybar'a kadar ülkenin ünlü yazarlarını, siyasilerini, bir zamanlar ''konuk'' olarak ağırlayan ''Dersaadet Cinayet Tevkifhanesi'', nam-ı diğer Sultanahmet Cezaevi, 1994 yılında Four Seasons Hotels Resorts şirketi ile yapılan işletme sözleşmesini müteakip 1996 Eylül'ünde hizmete açıldı. 4 katta toplam 65 odası ve özgün kişiliği ile Sultanahmet'te, zengin Bizans ve Osmanli mirasının bulunduğu bir bölgede yer alıyor. 
     Kartal Otel Marmaris Turizm İşletmeciliği A.Ş. 1987'de kuruldu. 1990 yılında Marmaris Hisarönü Körfezinde bulunan kısmen tamamlanmış bir inşaat halindeki Kartal Otel'in hisselerinin Yapı ve Kredi Bankası tarafından alınmasını müteakip, tesis Enternasyonal'e devredildi. 1991 yılında Robinson Gmbh ile işletme anlaşması imzalandı ve tesis 1993'de Robinson Club Maris adıyla turizme açıldı. Robinson Select Maris, konumu, hizmet anlayışı ve konforuyla tüm dünyadaki Robinson otelleri arasındaki üç ''Select'' unvanını kazananan otelden biri. 
     Club N Türkiye'nin Akdeniz kıyısındaki gözde tatil beldesi Alanya'daki dört yıldızlı otel, Enternasyonal Turizm Yatırım A.Ş. tarafından işletiliyor. 
     Kumköy Evleri Kumköy Turizm Yatırım A.Ş. tarafından yürütülen proje, Kilyos'ta, Karadeniz'e 343 metrelik kumsalı olan ve Mavramoloz ormanı ile çevrili 437 bin metrekarelik bir arazide planlanıyor. 
     Köroğlu Turizm A.Ş. 1993 yılında kuruldu. Köroğlu Mountain Resort, Türkiye'nin tek yaz ve kış sporları merkezi olmak üzere planlanıyor. Bolu Köroğlu Dağları üzerinde bir milyon metrekare orman alanı içinde inşa edilecek. 
     
</TEXT>
</DOC>
