<DOC>
<DOCNO> 245052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo01.html </URL>
<DATE> 2004/06/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Real Sociedad Teknik Direktörünü değiştiriyor 
</HEADLINE>
<TEXT>

     Şenhan Bolelli 
İspanya Birinci Futbol Ligi ''La Liga'' takımlarından Real Sociedad, Fransız teknik direktörü Raynald Denoueix'i görevden alarak yerine Jose Maria Amorrortu'yu getiriyor. 
     Türk futbolcu Nihat Kahveci'nin formasını giydiği Real Sociedad'ta yapılan teknik direktör değişikliği sürpriz bir gelişme olarak gösteriliyor. 
     Real Sociedad Kulübü Genel Direktörü Alberto Olabe, ''Denoueix devri kapandı ve kulüp yeni bir döneme başlamak için yeni bir teknik direktör aramaya karar verdi'' dedi. 
     Kulüp Başkanı Jose Luis Astiazaran ise uzun süre düşünülen, zor ve acı duydukları bir karar aldıklarını belirterek, Denoueix'in kulüp ile olan 1 yıllık sözleşmesinin feshedilmesinin kendilerine yaklaşık 200 bin euroya mal olacağını söyledi. 
     2002-2003 sezonunda Real Sociedad'ın başına geçen Fransız Denoueix'un bu sezonki en büyük başarısı takımını Şampiyonlar Ligi'nde 2. tura çıkarmak olmuştu. La Liga'da son hafta ligde kalmayı garantileyen Real Sociedad, 46 puanla 15. sırada yer aldı. Bu arada Denoueix'in yerine getirilmesi için görüşmelerin yapıldığı Amorrortu ikinci lig takımlarından S.D Eibar'ı çalıştırmıştı. 
     Amorrortu'nun kulübü ile halen kontratı bulunmasından Real Sociedad'ın Eibar'a 150 bin Euro ödeyeceği söyleniyor. 
     Öte yandan Real Sociedad'ta 13 yıl forma giyen takım kaptanı Agustin Aranzabal, ''kişisel sebeplerden dolayı'' takımdan ayrılmaya karar verdiğini açıkladı. 
     
</TEXT>
</DOC>
