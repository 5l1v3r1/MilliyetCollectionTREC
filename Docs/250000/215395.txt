<DOC>
<DOCNO> 215395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/yozer.html </URL>
<DATE> 2004/02/16/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Kulübe hataları 
</HEADLINE>
<TEXT>

   
   Hava öyle soğuktu ki Ankara'da, anlatılır gibi değil. Bir daha Olimpiyat Stadı'na "soğuk" dersem taş olayım. Bu havada oynamak gerçekten çok güç. İzlemek daha da güç. 
   Dün iki takım Ankara'da ikişer puan kaybettiyse bunun suçunu kendilerinde aramaları lazım. Galatasaray ilk yarıda maça hiç de beklemediği şekilde şanslı başladı. Ümit ve kaleci Gökhan, sevgililer gününde bile insanların birbirlerine veremeyeceği bir hediyeyi ayaklarıyla Galatasaray'a sundular. Bu golle bütün ibre Galatasaray'ın lehine döndü. Ancak Sarı - Kırmızılılar oyunu hiçbir şekilde kontrol edemediler. Gençlerbirliği'nin biten gazını zorla harekete geçirdiler. Kanatlar öylesine aksadı ki M'Bayo ve Youla, özellikle sol kanadı kevgire çevirdiler. Prates bu kanatta acemi futbolcuların bile yapmayacağı hataları yaparken, Gençlerbirliği'nin golüne adeta davetiye çıkardı. Oysa Galatasaray golden sonra oyunu kontrol edebilseydi, bu maçta üç puanı çok rahat alırdı. 
   Gençlerbirliği ilk yarıda yediği golden sonra orta alanda Skoko'nun yaratıcılığı, Serkan'ın bitmez enerjisi, Ali Tandoğan'ın fırsatçılığı ve M'Bayo ile Youla'nın önlenemez sürati ile iki gol buldu. Ancak bu gollerde Ankara takımının becerisinin yanı sıra Galatasaraylı futbolcuların kişisel hataları da etkili oldu. İlk golde Hakan Şükür'ün topu kaptırması, ikinci golde Orhan Ak'ın zamanlama hatası Gençlerbirliği'nin gollerine katkı sağladı. Galatasaray bu yarıda son derece sıradan bir takım görüntüsü çizerken, Gençlerbirliği "maçı rahat kazanırım" havasına girdi. 
   Gençlerbirliği en büyük hatayı da burada yaptı. Rakibini çok küçümsedi. Sahasına çekilip kontrataklarla gol bulmayı düşündü. Ancak M'Bayo ile Youla'nın yorgunluğunu hesap edemedi. Sahasına fazla çekildi, Galatasaray'ı ateşledi. Pratessiz Galatrasaray da doğrusu iyi mücadele etti. Ömer'in üstün performansı ve koşan orta saha Gençlerbirliği'ni sıkıntıya soktu. Bu kez roller değişti. Başkent ekibi oyunu kontrol edemedi. Sonuçta da skor dengelendi. 
   Bu kadar kaliteli diyebileceğimiz iki takım, bu kadar hata yaparsa puanlar da uçup gider. Ancak burada sahadaki futbolcular kadar kulübelerin hatası da önemliydi. Prates'e 45 dakika sabır eden Fatih Terim, Youla ve M'Bayo'nun yorgunluğunu hiç düşünmeyen Ersun Yanal kaybedilen puanların baş mimarlarıydı. 
   
      
</TEXT>
</DOC>
