<DOC>
<DOCNO> 224023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/soneko13.html </URL>
<DATE> 2004/03/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tüketicilerin yerel yönetimden talepleri... 
</HEADLINE>
<TEXT>

     Tüketici Dernekleri Federasyonu TÜDEF Başkanı Turhan Çakar, belediye kararlarına meslek kuruluşları ve tüketici örgütlerinin tam olarak katılabildiği ve temsil edilebildiği bir yerel yönetim anlayışı istediklerini bildirdi. 
     TÜDEF Başkanı Çakar, Türk-İş konferans salonunda ''Nasıl Bir Yerel Yönetim İstiyoruz '' konulu bir basın toplantısı düzenledi. 
     Toplantıda yerel yönetimlerden taleplerini sıralayan Çakar, belediyelerin iyi yönetilmediğini ve denetim boşluğu yaşandığını iddia etti. 
     ''Kentlilere, kentli haklarına, doğal ve kültürel değerlere öncelik veren, yaşam kalitesini artıran, sağlıklı ve güvenilir çevreler oluşturan kent yönetimi ve kent planlaması anlayışı istiyoruz'' diyen Çakar, belediye hizmetlerinin grup çıkarlarına göre değil, kamu yararı esas alınarak yerine getirilmesi gerektiğini söyledi. 
     Özellikle dar gelirli ve yoksul tüketiciler için pahalı olan kent yaşamını ucuzlatabilecek yönetimler ve yöneticilerin önemine değinen Çakar, ulaşımı özel sektöre ihale etmeyip, kamu görevi anlayışı çerçevesinde belediyeler eliyle yapan bir yönetim arzu ettiklerini belirtti. 
     Belediye harcamalarında halkın kolay ve rahatça görüp anlayabileceği, denetleyebileceği bir sistemi oluşturabilecek yönetimlerin gerekliliğini vurgulayan Çakar, şöyle devam etti 
     ''Kentlerdeki temizlik ve çevre hizmetlerinin belediyelerin asli görevi olduğu bilinciyle hareket ederek çevre temizlik vergisini kaldıracak, su, doğalgaz gibi yerel yönetim hizmetlerini kar etme anlayışı ile değil, kamu hizmeti anlayışı ile ucuz, kaliteli ve çabuk bir şekilde yerine getirebilecek yönetimler ve yöneticiler istiyoruz. 
     Özellikle de suya uygulanan kademeli fiyat uygulaması ile atık su bedelin uygulamasına son verebilecek, belediyeler tarafından ruhsat verilirken tüketici ve çevre sağlığını ön planda tutan, çöpleri konutlardan yerleşim yerlerinden, sokaklardan en sağlıklı ve hızlı bir şekilde toplayabilecek, çöp dağlarına izin veremeyecek bir yönetim istiyoruz.'' Toplumsal bilincin düşük olduğu alanlardan birisinin de gıda güvenliği olduğuna işaret eden Çakar, açıkta gıda satışının ilgili bakanlıklarla mutlaka engellemesi gerektiğini kaydetti. 
     Otopark mafyasına izin vermeyen, reklam ilan, plaka gibi görsel kirliliklere son verecek ve sokak çocuklarına kalıcı çözümler getirebilecek bir yönetim istediklerini ifade eden Çakar, bu taleplerinin zor istekler değil, yapılabilecek işler olduğunu söyledi. 
     
</TEXT>
</DOC>
