<DOC>
<DOCNO> 210783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/siyaset/siy06.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kavga için gelmedim' 
</HEADLINE>
<TEXT>

   Prof. Nüket Yetiş 'TÜBİTAK'taki öğretim üyelerinin maaşlarında iyileştirme yapılacak' 
   ANKARA Milliyet 

   
   Kamuoyunda "hükümetin adayı" olarak bilinen TÜBİTAK Başkan Vekili Prof. Nüket Yetiş, kuruma siyaset girdiği iddialarına, "Siyaset yapmak isteseydim dosdoğru yapardım" diye karşılık verdi. Yetiş, dün düzenlediği basın toplantısında, kendisinin herhangi bir istifa talebinin olmadığını belirterek, "Aksine kendileriyle birlikte çalışmayı sürdürmek istediğimi söyledim. Bu dünyaya kavga için gelmedim" diye konuştu. Yetiş, şöyle devam etti "Siyaset yapılan ve dışında kalması gereken alanlar vardır. Bu yönde eğilimim olsaydı, 5 - 6 partiden teklif geldi, ama ben hayatımı eğitime adadım. Kuruma siyaset girme riski olsaydı, bu görevi kabul etmezdim." Yetiş, "Başbakanlık görev verdi. Yetkinliğimiz olduğuna inandığımız için kabul ettik" dedi. TÜBİTAK'ta görevli öğretim üyelerinin maaşlarının, TÜBİTAK Yasası kapsamından çıkarılarak YÖK Yasası kapsamına alınması sonucu 270 milyon liraya indirilmesi konusunda da Yetiş, "Maaşlarda en kısa sürede iyileştirme yapılacaktır" diye konuştu. 
   
   
   
   
</TEXT>
</DOC>
