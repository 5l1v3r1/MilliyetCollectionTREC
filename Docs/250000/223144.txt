<DOC>
<DOCNO> 223144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy04.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Şahin "3 Kasım'dan daha fazla oy almalıyız" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''28 Mart'ta, 3 Kasım seçimlerinde aldığımız oydan daha fazla oy almalıyız'' dedi. 
     Başbakan Yardımcısı Şahin, AK Parti Eminönü İlçe Başkanlığı'nın Beyazıt'taki President Otel'de düzenlediği kahvaltılı toplantıya katıldı. 
     Şahin, burada yaptığı konuşmada, kendisinin de eski bir Eminönülü olduğunu ve çocukluğu ile gençliğinin Süleymaniye'de geçtiğini anlatarak, partisinin Eminönü'de seçimleri kazanmasının ve yerel yönetimlerde de iktidara gelmesinin son derece anlamlı olacağını söyledi. 
     AK Parti'nin 16 aydır iktidarda bulunduğunu ve Türkiye'nin sorunlarını omuzlamış bir siyasi parti olduğunu dile getiren Şahin, ''ancak muhalefetin yerel seçimleri 'iktidarın güvenoyu alıp almaması' şeklinde gördüğünü'' vurguladı. 
     Şahin, hükümetin yakaladığı istikrarı devam ettirmesi gerektiğine de dikkat çekerek, ''28 Mart'ta, 3 Kasım seçimlerinden aldığımız oydan daha fazla oy almalıyız'' dedi. AK Partililerin kalan 10 günü çok iyi değerlendirerek çalışmalarının önemine işaret eden Şahin, önlerinde iki hedef olduğunu söyledi. Şahin, bunlardan birincisinin belediye seçimlerini kazanmak, diğerinin de 3 Kasım'a göre daha fazla oy almak olduğunu kaydetti. 
     Hükümetin içeride ve dışarıda çok ciddi çalışmalar yaptığını da anlatan Başbakan Yardımcısı Mehmet Ali Şahin, sözlerini şöyle tamamladı 
     ''Ekonomide taşlar yerine oturmaya başladı. Ancak bu henüz vatandaşa yansımadı. Ben bunu şöyle ifade ediyorum bozulmuş cereyan vermeyen merkezi trafoyu tamir ettik. Diğer ara trafolara yeni yeni cereyan veriyoruz. Ama önemli olan merkezi trafoyu tamir etmekti.'' 
     
</TEXT>
</DOC>
