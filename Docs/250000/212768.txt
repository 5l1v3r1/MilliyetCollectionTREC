<DOC>
<DOCNO> 212768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur27.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni patriğinin hayati tehlikesi bulunmuyor 
</HEADLINE>
<TEXT>

     Antalya'da dün geçirdiği trafik kazasında yaralanan ve bugün İstanbul'a getirilen Türkiye Ermenileri Patriği Mesrob II'nin sağlık durumunun iyi olduğu bildirildi. 
     Surp Pırgiç Ermeni Hastanesi Başhekimi Dr. Armenak Mezaduryan yaptığı yazılı açıklamada, Antalya'da meydana gelen trafik kazasında yaralananlardan, Patriklik Basın Sözcüsü Luiz Bakar dışındakilerin hastanelerine nakledildiğini kaydetti. 
     İstanbul'a getirilen Patrik Mesrob II ile kıdemli rahip Sahak Maşalyan, fotoğraf sanatçısı Manuel Çıtak, Patrikhane görevlisi Hovannes Bayram ve Gençlik Kolu'ndan 7 kişinin hastanelerinde müşahade altına alındığını belirten Dr. Mezaduryan, şunları kaydetti 
     ''Yapılan tetkiklerde, Patrik Mutafyan'ın sağ ayak kaval kemiğinde ve burnunda kırıklar saptandı. Yapılan muayene ve tetkikler sonunda hayati tehlike arz eden bir durumun söz konusu olmadığı anlaşıldı. 
     Patrik Hazretleri ile birlikte hastanemize intikal eden diğer yaralılarda da hayati tehlike mevcut olmayıp, onlar da müşahade altında tutulmaktadır.'' 
     
</TEXT>
</DOC>
