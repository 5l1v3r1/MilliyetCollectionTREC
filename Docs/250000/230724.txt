<DOC>
<DOCNO> 230724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur24.html </URL>
<DATE> 2004/04/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sabancı Üniversitesi'nde de Sabancı için tören yapıldı 
</HEADLINE>
<TEXT>

     Sabancı Üniversitesi Rektörü Prof. Dr. Tosun Terzioğlu, Sabancı Üniversitesi'nin gelişmesi, başarılara ulaşmasının Sakıp Sabancı'ya çok büyük bir heyecan verdiğini belirterek, Sabancı'nın hasta yatağında bile yeni 2 yurdun yapılması için finansman sağladığını bildirdi. 
     Sakıp Sabancı için, kurucusu ve Mütevelli Heyeti Onursal Başkanı olduğu Sabancı Üniversitesi'nde de uğurlama töreni düzenlendi. 
     Tören, Sakıp Sabancı için bir dakikalık saygı duruşuyla başladı. 
     Sabancı Üniversitesi Rektörü Prof. Dr. Tosun Terzioğlu, yaptığı konuşmada, büyük bir sanayici, vizyon sahibi işadamı olan Sakıp Sabancı'nın eğitime de büyük önem veren bir kişi olduğunu vurguladı. 
     Sabancı Üniversitesi'nin Sabancı'nın projeleri içinde çok önemli bir yer tuttuğunu anlatan Prof. Dr. Terzioğlu, ''1980'lerin başında bir üniversite kurma fikri onun gönlüne bir ateş gibi düştü. Ve zamanla adım adım bu idealini gerçekleştirmek için bizlerle beraber çalıştı, çok büyük bir destek verdi'' dedi. 
     Prof. Dr. Terzioğlu, Sabancı Üniversitesi'nin gelişmesi, başarılara ulaşmasının Sabancı'ya çok büyük bir heyecan verdiğini kaydederek, Sakıp Sabancı'nın hasta yatağında bile yeni 2 yurdun yapılması için finansman sağladığını belirtti. 
     Sabancı'nın her fırsatta üniversiteye gelerek, öğretim görevlileri ve öğrencilerle birlikte olduğunu ve Sabancı'nın, Sabancı Üniversitesi için çok büyük anlamı olduğuna işaret eden Prof. Dr. Terzioğlu, ''Ama son günlerde bir kez daha gördük ki onun sevgisini bütün bir ülke ile birlikte paylaşmak zorundayız. Bu çok güzel bir şey'' dedi. 
     Prof. Dr. Terzioğlu, Sakıp Sabancı'nın yorulmak bilmeyen, zamanını büyük bir titizlikle kullanan, daima yenilik arayan, insanlara danışan, kararlarını ondan sonra veren, bir projeye sarıldığı zaman yerine gelmesi için hiçbir fedakarlıktan kaçınmayan bir insan olduğuna dikkati çekti. 
     Prof. Dr. Terzioğlu, ''Sabancı Üniversitesi olarak bundan sonra daha da büyük başarılara koşarak, yapmak istediğimizi yaparak, hedefimizi yükselterek ve yükselttiğimiz hedeflere de ulaşarak yakışanı yapalım. Ruhu şad olsun'' şeklinde konuştu. 
     
     BELKİ 20 YIL ÖNCEKİ RÜYASINDAKİ ÇOCUĞUM... 

     Sabancı Üniversitesi'nin ilk mezunlarından olan ve üniversitede yüksek lisan programına devam eden Ömür Kula adlı öğrenci de yaptığı konuşmada, Sabancı Üniversitesi'nin Sakıp Sabancı'nın ileri görüşlülüğünün bir yansıması olduğunu ifade ederek, ''Burası onun aklının parladığı, kalbinin attığı yer. Burası onun gördüğü bir düş ve belki ben de onun bundan 20 sene önce rüyasında gördüğü o üniversiteli çocuklardan biriyim'' dedi. 
     Törende daha sonra, Sakıp Sabancı'nın hayatı, üniversitenin açılış günü ve Sabancı'nın da katıldığı okuldaki etkinlikler sinevizyon gösterisi ile sunuldu. 
     Yapılan canlı bağlantı ile Sabancı Center'da Sakıp Sabancı için düzenlenen ilk tören de izlendi. 
     Tören sırasında, öğretim üyesi ve öğrenciler gözyaşlarını tutamadılar. 
     
</TEXT>
</DOC>
