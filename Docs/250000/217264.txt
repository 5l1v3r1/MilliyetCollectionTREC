<DOC>
<DOCNO> 217264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur45.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağışı birçok ili etkiledi 
</HEADLINE>
<TEXT>

     Yurtta etkili olan soğuk ve kar yağışı, hayatı olumsuz yönde etkilemeye devam ediyor. 
     Malatya'da, kar nedeniyle 5 belde ve köye elektrik verilemiyor. 
     TEDAŞ Malatya Elektrik Dağıtım Müessese Müdürü Yaşar Karataş, Doğanşehir ilçesinin Erkenek, Gövdeli ve Söğüt, Darende'nin Aybalı ve Hekimhan'ın Hasançelebi beldeleri ile bağlı köylere elektrik verilemediğini açıkladı. 
     
     SİVAS 
     Elverişsiz hava koşulları nedeniyle ulaşımda aksamaların yaşandığı Sivas'ı çevre illere bağlayan tüm karayolları trafiğe açıldı. 
     Sivas Valiliği'nden yapılan açıklamada, tüm karayollarının ulaşıma açıldığı belirtilerek, şu an itibariyle yollarda mahsur kalan hiçbir aracın bulunmadığı bildirildi. 
     Sivas'ın ilçelerinden Yıldızeli-Çırçır, Kangal-Kuşkayası, Kangal-Gürün- Konakpınar, Zara-Şerefiye-Suşehri ve İmranlı-Karacaören yolları ise ulaşıma kapalı bulunuyor. Ayrıca, 399 köy yolu halen ulaşıma kapalı bulunurken, bu yollardan 130'unda yol açma çalışmaları devam ediyor. 
     Öte yandan, 191 yerleşim biriminin haberleşme sisteminin kesik olduğu, 88 köye de elektrik verilemediği belirtildi. 
     
     ESKİŞEHİR 
     Eskişehir'de, kar yağışı nedeniyle karayolları ekipleri tuzlama çalışmalarına başladı. 
     Karayolları ekipleri, buzlanma tehlikesine karşı Eskişehir sınırları içinde kalan Ankara, Bursa ve Kütahya karayollarında önlem aldı. 
     Bölge trafik ekipleri de, şehirlerarası kavşaklarda sürücüleri zincirsiz yola çıkmamaları konusunda uyarıyor. 
     
     KONYA 
     Konya-Isparta karayolunda, tipi ve buzlanma nedeniyle zincirsiz araçların geçişine izin verilmiyor. 
     Konya-Isparta karayolunun 26-30 kilometreleri arasındaki Belenbaşı Mevkii'nde tipi ve buzlanma nedeniyle çok sayıda araç yolda kaldı. 
     Trafik ekipleri, Isparta yönüne zincirsiz araçların geçişine izin vermezken, sürücüler, zorunlu olmadıkça yola devam etmemeleri konusunda uyarılıyor. 
     Bölgede karayolları ekipleri yol açma ve tuzlama çalışmalarını sürdürüyor. 
     
</TEXT>
</DOC>
