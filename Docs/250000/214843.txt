<DOC>
<DOCNO> 214843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur34.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul trafiğinde sorun yok... 
</HEADLINE>
<TEXT>

     İstanbul Büyükşehir Belediyesi Ulaşım Daire Başkanı Rafet Bozdoğan, İstanbul'da trafikte herhangi bir sorun yaşanmadığını belirterek, ''İlin her zamanki akşam trafiğinden daha rahat bir akış var'' dedi. 
     Bozdoğan, AA muhabirine yaptığı açıklamada, İstanbul'da saat 13.00'ten itibaren etkisini artıran kar yağışının devam ettiğini hatırlatarak, ekiplerin yolları açık tutmak için çalışmalarının sürdüğünü bildirdi. 
     Şu an şehrin yüksek yerlerinde kar kürüme ve tuzlama çalışması yapıldığını ifade eden Bozdoğan, şunları kaydetti 
     ''Trafik'te herhangi bir sorun yok. İstanbul'da kar nedeniyle herhangi bir yol kapalı değil, trafik yoğunluğu söz konusu değil. 
     Boğaziçi Köprüsü'ndeki bakım çalışmaları nedeniyle biraz sıkışıklık oluşmuştu. O da yavaş yavaş sona eriyor. İlin her zamanki akşam trafiğinden çok daha rahat bir akış var. Bu şu demek değildir insanlar hemen arabasına atlayıp dışarı çıksın. Vatandaşlar gerekmedikçe araçlarını kullanmasın. Kullanılan araçlar da mutlaka zincir ve çekme halatı bulundursun.'' Bozdoğan, şu ana kadar ciddi bir tuzlama çalışması yapılmadığını dile getirerek, ''Gecenin ilerleyen saatlerinde yolları temizleyip tuzlamayı düşünüyoruz'' dedi. 
     Trafiğin arzu ettikleri şekilde seyir ettiğini, vatandaşların genel anlamda kurallara uyduğunu belirten Bozdoğan, bunda emniyetin payının büyük olduğunu söyledi. 
     Bozdoğan, ''Trafiğe çıkacak vatandaşlar yarın ve Cumartesi günü de tedbirli olsunlar. Ekiplerimiz sıkı bir şekilde çalışıyor. Yolları açık tutacağımıza inanıyoruz. Bu sefer ciddi bir sorun yaşanmayacak'' diye konuştu. 
     
</TEXT>
</DOC>
