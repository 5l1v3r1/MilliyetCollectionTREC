<DOC>
<DOCNO> 224697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yasam/yas09.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hopdediks' ruhu AİHM'ye taşınacak 
</HEADLINE>
<TEXT>

   Bergama'da altın çıkaran şirkete karşı süren davada, Bayram Kuzu'nun bu fotoğrafı da savunmada kullanılacak 
      BAHRİ KARATAŞ İzmir DHA 
   
   İzmir Bergama'da siyanürle altın çıkaran ve adı Eurogold, Normandy ve Newmont olarak değişen şirkete karşı yıllarca mücadele eden 651 köylünün avukatlığını yapan Senih Özay, Avrupa İnsan Hakları Mahkemesi'ndeki davada 3 yıl önce ölen 'Hopdediks' lakaplı Bayram Kuzu'nun pijamalı fotoğrafını kullanacak. 
   Avukat Özay, köylüler adına daha önce madenin çalışma izninin iptali için açtıkları tüm davaları kazandıklarını, ancak şirketin Danıştay kararlarını hiçe sayıp faaliyete devam ettiğini savundu. 6 yıl önce 10 köylü adına AİHM'ye başvuran Özay, Avrupa Parlamentosu'nun da 17 Kasım 1994'te, Bergama ve Edremit yakınında altın madeni işletmeciliğinin neden olacağı çevre felaketi hakkındaki önergeyi kabul ettiğini kaydetti. Özay, AP'nin bu konuda Türkiye'ye çağrıda bulunduğunu ancak Türk hükümetinin mahkeme kararlarına rağmen izni iptal etmediğini de söyledi. 
   
   
</TEXT>
</DOC>
