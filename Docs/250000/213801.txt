<DOC>
<DOCNO> 213801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/guncel/gun20.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Gökçeada ışığı gördü 
   ÇANAKKALE ve ilçelerinde 18 gün önce yaşanan kar ve fırtınada enerji nakil hatlarının zarar görmesi nedeniyle elektrik alamayan Gökçeada'ya dün trafodan elektrik verilmesine başlandı. 
   Çanakkale'nin merkez dahil 12 ilçesi daha önce elektriğe kavuşurken, TEDAŞ'a ait bir binadaki 1200 kw.lık jeneratörle Gökçeada'daki 6 mahalleye 2 günde bir elektrik verilebiliyordu. Yetkililer, adaya ilk etapta geçen hafta denizaltı kablosundan enerji verildiğini, Eşelek köyündeki trafodan merkez hatta giden enerji nakil hatlarındaki direklerin onarılmasının ardından adanın elektriğe kavuştuğunu belirtti. Eşelek dışındaki 6 köye elektrik verilmesi çalışmalarının sürdüğünü kaydeden yetkililer, yıkılan direkler ve kopan tellerin onarımının yapılacağını, bu köylere de yakında elektrik verileceğini ifade etti. 
   
   Ankara'da deprem 
   Ankara'nın Haymana ilçesinde dün gece 4.1 büyüklüğünde deprem meydana geldi. Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, saat 21.26'da, merkez üssü Haymana olan 4.1 büyüklüğünde deprem kaydedildi. Orta şiddetteki depremde can ve mal kaybı yaşanmadı. 
   
   
   
</TEXT>
</DOC>
