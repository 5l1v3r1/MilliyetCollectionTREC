<DOC>
<DOCNO> 237802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko26.html </URL>
<DATE> 2004/05/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Aygün İzmir Kongresi, Atatürk'ün Kongresi'yle bağdaşmadı 
</HEADLINE>
<TEXT>

     Ankara Ticaret Odası ATO Başkanı Sinan Aygün, İzmir'de dün başlayan 4. Türkiye İktisat Kongresi'nin işlevini yerine getiremediğini ifade ederek, ''Kongrenin Ulu Önder Atatürk'ün yaptığı kongre ile bağdaşmadığını gördük'' dedi. 
     Aygün, ''Trafik Yılı'' etkinlikleri kapsamında düzenlenen törene katılmak üzere geldiği Adana'da, gazetecilerin soruları üzerine yaptığı açıklamada, ''ekonomik terör örgütü'' olarak nitelendirdiği IMF politikalarına hep karşı olduklarını ve 4 yıldır bunu dile getirdiklerini söyledi. 
     İzmir'de başlayan Türkiye İktisat Kongresi ile ilgili soru üzerine Aygün, ''Atatürk'ün kemikleri sızlıyordur. Ulu Önder Atatürk'ün yapmış olduğu iktisat kongresi ile bunun bağdaşmadığını gördük'' dedi. 
     Aygün, kongrede 69 profesör, 59 bürokrat ile 6-7 işadamının olduğunu gördüklerini ifade ederek, şunları kaydetti 
     ''Sanki ekonomiyi bürokratlar ve profesörler kurtaracak izlenimi var. Ekonominin gerçek temsilcileri bizleriz. İzmir Ticaret Odası'nda yapılan toplantıda oda başkanının konuşmaması, büyük oda başkanlarının görev almaması gerçekten bir hezimettir. 
     Bu anlamda kongreyi düzenleyenler başarısız olmuşlardır. Bu kongre Türkiye'nin önümüzdeki 10-15 yıllık vizyonunu belirleyecekti. Ama, bugün gazetelere baktığımızda sadece IMF Başkan Vekili Anne Krueger'in uyuması dikkati çekti. Onu oraya oturtanlara ve yanına kabul edenlere benim tepkim. Krueger, Devlet Bakanı Ali Babacan'ın yanında oturuyordu. Orada en azından Krueger'in oturmaması, bu ülkenin müteşebbisinin, işadamının birisinin oturması lazımdı.'' Aygün, iş alemine bu tür bakışların Türkiye'yi ne hale getirdiğinin görüldüğünü belirterek, şöyle konuştu 
     ''Türkiye büyüyecekse özel sektör eliyle büyümesi lazım. Ama, baktığınız zaman özel sektörün de orada olmadığını görüyoruz. 5 günlük kongreye yarın baktığınız zaman salon bomboş olacak, kendileri çalıp kendileri oynayacak. 
     Kongreyi düzenleyenler başta DPT olmak üzere çok büyük yanlış yapmıştır. Bu kongreyi, biz yok ve olmamış sayıyoruz. Zaten biz Cumhurbaşkanımızı ve başbakanımızı her zaman dinliyoruz. Onlar yeni bir şey söylemediler, yeni bir şey yok. Kongrede tarım, hayvancılık, ziraat, sanayi, esnaf, tüccar, KOBİ, işveren ve işçi hiç biri yok. 
     Bir Türk evladı olarak yine içimden hayırlı olsun demek geliyor, ama gördüğüm kadar hayırlı bir şey olmadı.'' 
     
</TEXT>
</DOC>
