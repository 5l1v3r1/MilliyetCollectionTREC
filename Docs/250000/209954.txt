<DOC>
<DOCNO> 209954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur02.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SİYAD'ın "En iyi film ödülü", "Karşılaşma"ya verildi... 
</HEADLINE>
<TEXT>

     Sinema Yazarları Derneği'nin SİYAD , ''2003 Yılı Türk Sineması Ödülleri'' Emek Sineması'nda törenle sahiplerine verildi. 
     SİYAD Başkanı Atilla Dorsay ve manken Deniz Akkaya'nın sunduğu gecede, daha önce belirlenen 5'er adaydan ödüle değer görülenler açıklandı. 
     ''En İyi Film Ödülü''nü ''Karşılaşma'' filmi kazanırken, filmin yönetmeni Ömer Kavur ''En İyi Yönetmen'', senaryo yazarları Kavur ve Macit Koper de ''En İyi Senaryo'' ödüllerine değer görüldü. 
     ''Karşılaşma'' filminin görüntü yönetmeni Ali Utku bu çalışmasıyla ''En İyi Görüntü Ödülü''nü alırken, ''En İyi Müzik Ödülü'' de ''Abdülhamit Düşerken'' filminin müziğini yapan Timur Selçuk'a verildi. 
     ''En İyi Kadın Oyuncu Ödülü'', ''Çamur'' filmindeki rolüyle Yelda Kaymakçı'ya, ''En İyi Erkek Oyuncu Ödülü'' ise ''İnşaat'' filmiyle Şevket Çoruh'a değer görüldü. 
     ''İnşaat'' filmindeki rolüyle Suna Pekuysal ''En İyi Yardımcı Kadın Oyuncu Ödülü''nün, ''Gönderilmemiş Mektuplar'' ve ''Karşılaşma'' filmlerindeki rolleriyle de Aytaç Arman ''En İyi Yardımcı Erkek Oyuncu Ödülü''nün sahibi oldu. 
     ''Yılın Umut Veren Sanatçısı Ödülü'' ise ''Karşılaşma'' filmindeki rolüyle İsmail Hacıoğlu'na verildi. 
     Gecede Türkan Şoray, Ekrem Bora ve Orhan Aksoy'a SİYAD ''Onur Ödülü'', Emek Sineması işletmecisi İsmet Kurtuluş ve sinema yazarı, çevirmen Rekin Teksoy'a da ''Emek Ödülü'' verildi. 
     ''Türk Sineması'nın 90. Yılı Teşekkür Plaketi'' sunulacak olan usta yönetmen Metin Erksan'ın ödülünün ise geceye katılamadığı için kendisine daha sonra iletileceği belirtildi. 
     Yılmaz Güney'in 20. ölüm yıldönümü dolayısıyla Melike Demirağ'ın küçük bir konser verdiği gecede, törenin ardından Tom Cruise'un başrolünü oynadığı ''Son Samuray'' filminin galası gerçekleştirildi. 
     
</TEXT>
</DOC>
