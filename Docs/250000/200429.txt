<DOC>
<DOCNO> 200429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur14.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Boşanmak isteyen kızınıza sahip çıkın" 
</HEADLINE>
<TEXT>

     Ailelerin, evliliklerinde ciddi sorunlar yaşayan veya şiddet nedeniyle boşanmak isteyen kızlarına sahip çıkmaları gerektiği bildirildi. 
     Kadın Haklarını Koruma Derneği İzmir Şube Başkanı Engin Demir, toplumda halen örf ve adetlerin baskısı bulunduğunu belirtti. ''Asıl sorun burada. Kadın ölümleri, namus cinayetleri bundan kaynaklanıyor'' diyen Demir, Anayasa'nın 10. maddesinin değiştirilmesi ve kadın-erkek eşitliğinin, yasalarla garanti altına alınması gerektiğini kaydetti. 
     Demir, ''Türkiye, bir çok uluslararası anlaşmaya imza atmakta acele ediyor ama uygulamakta çok yavaş davranıyor. Bu yaklaşımlar gerçekleşseydi, töre cinayetleri bu sayıda olmayacaktı, şiddet bu tarzda olmayacaktı'' diye konuştu. 
     Dünyanın hemen her yerinde şiddetin bulunduğunu, aile içi şiddetin yüzde 98'inin erkekten kadına yönelik olduğunu ifade eden Demir, Türkiye'de geleneklerin ağır basması nedeniyle şiddetin boyutlarının tam olarak bilinmediğini, kadınların bunu saklama yoluna gittiğini anlattı. 
     
     ''KARAKOLA GİDİN, DOKTORDAN RAPOR ALIN'' 
     Engin Demir, ''Şiddet sadece fiziksel değildir. Kadınlar, yüzde 85 oranında aşağılanma, ekonomik sıkıntıya düşürülme, çocuklarından mahrum edilmeyle tehdit, kararlara ortak edilmeme gibi psikolojik şiddete uğruyor'' dedi. Demir, üst sosyal katmanlarda ve eğitimli kişiler arasında da gözlemledikleri fiziksel şiddete uğrayanlara şu telkinlerde bulundu 
     ''Açın kapıları, pencerelerinizi açın. Bu şiddeti yapan utansın. Ayrıca karakola başvurun, tutanak imzalayın. Doktora gidip rapor alın. Bu iş, şiddetin tekrarı halinde hapis cezasına kadar gidecek. Korkmayın. Bu sizin değil, şiddeti uygulayanın ayıbıdır. Şiddete karşı durmasını bilin. 4320 sayılı ailenin korunmasıyla ilgili yasaya göre, bütün bunları ücretsiz yapma hakkına sahipsiniz.'' Demir, ''Çocuklar Duymasın'' adlı dizide Meltem karakterini canlandıran Pınar Altuğ'un özel hayatıyla ilgili olarak üç ayrı programdan çıkarılmasının da bir çeşit ekonomik şiddet olduğunu öne sürdü. 
     
</TEXT>
</DOC>
