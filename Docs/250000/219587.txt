<DOC>
<DOCNO> 219587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur22.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston'mesaj ABD Kıbrıs'ta çözüm için Rumlara baskı yapsın 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, Başbakan Recep Tayyip Erdoğan'ın Dışişleri Başdanışmanı Ahmet Davutoğlu ile görüştü. 
     Alınan bilgiye göre, görüşmede Weston, Kıbrıs'ta ilk defa bu kadar pozitif bir hava olduğunu, Türk ve Rum tarafının bazı konularda anlaşmazlıkları aşabileceğini ifade etti. 
     Davutoğlu da, Kıbrıs konusunda Türkiye'nin gördüğü bazı sıkıntıları anlattı. Davutoğlu, Rum tarafının 1 Mayıs'ta AB'ye üye olacak olmasından kaynaklanan bir rahatlığı bulunduğunu söyledi. Bunun müzakere psikolojisi açısından olumlu olmadığını dile getiren Davutoğlu, Rumlar'ın rahatlık içinde olmalarının mesafe alınmasını güçleştireceğini kaydetti. 
     Ahmet Davutoğlu, Weston'dan, Rumlar'ın zaman kazanma taktiği uygulaması konusunda uyarılmalarını istedi. 
     Kıbrıs'taki görüşmelerde ne kadar çok problem çözülürse, Türkiye ile Yunanistan'ın da katılacağı 4'lü zirveye o kadar az konunun kalacağını ifade eden Davutoğlu, 4'lü zirvede de çok mesafe kat edilmesi durumunda, BM Genel Sekreteri Kofi Annan'a o kadar az iş düşeceğini ve referandumdan kolay geçeceğini bildirdi. Davutoğlu, 4'lü zirvenin, Yunanistan'da yeni hükümetin kurulacağı ve güvenoyu alacağı, Türkiye'de de mahalli seçimlerin yapılacağı önemli bir döneme denk geldiğini de anımsattı. 
     Ahmet Davutoğlu, Türkiye'nin, ABD'nin Kıbrıs konusunda daha ivme kazandırıcı bir rol almasını istediğini, ancak şu anda Kıbrıs'ta müzakerelerin devam ettiğini ve henüz ABD'nin devreye girmesini gerektirecek bir aşamaya gelinmediğini söyledi. 
     
     ''HERKESİN ELİNİ TAŞIN ALTINA KOYMASI LAZIM'' 
     Kıbrıs'ta barışın sadece Türkiye ve Yunanistan için değil, uluslararası kamuoyu için de önemli olduğunu anlatan Davutoğlu, ''Burada sadece bizim değil, herkesin elini taşın altına koyması lazım'' dedi. 
     Weston da, Türk tarafının iyi niyetinin ve yeterli çaba gösterdiğinin farkında olduklarını ifade ederek, bu konularda genel bir kanaat bulunduğunu söyledi. 
     
     ''ERDOĞAN, YUNANİSTAN'A GİDEBİLİR'' 
     Davutoğlu, Türkiye'nin, ABD'nin her zamanki pozitif katkılarını yapmasını beklediğini vurguladı. 
     Ahmet Davutoğlu, ABD ile Türkiye'nin yaptığı çabaların ciddi mesafe alınmasını sağladığını, Türkiye'nin bu konudaki ortak çabanın sürmesi beklentisi içinde olduğunu anlattı. 
     Erdoğan'ın Dışişleri Başdanışmanı Davutoğlu, Başbakan düzeyinde 18 yıldır Türkiye'den Yunanistan'a bir ziyaret gerçekleşmediğini belirterek, Türkiye'nin komşu ülkeler başta olmak üzere diğer ülkelerle kurmak istediği dostluk ilişkileri çerçevesinde Başbakan Recep Tayyip Erdoğan'ın Yunanistan'a gidebileceğini söyledi. 
     Davutoğlu, Yunanistan'la işbirliğinin her zaman yapılabileceğini ve Erdoğan'ın doğrudan temasa geçmesinin Kıbrıs görüşmeleri açısından olumlu olabileceğini de anlattı. 
     
</TEXT>
</DOC>
