<DOC>
<DOCNO> 232053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy18.html </URL>
<DATE> 2004/04/16/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Erdoğan "Direnenler referandum sonrasında haksızlıklarını anlayacak" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, KKTC Cumhurbaşkanı Rauf Denktaş ile polemiğe girmeyeceğini söyledi. 
     Alınan bilgiye göre, Erdoğan, AK Parti'nin Antalya'da gerçekleştirilen MKYK toplantısında, 28 Mart yerel seçimlerini ve Kıbrıs'taki gelişmeleri değerlendirdi. 
     Erdoğan, toplantıda, yerel seçimlerden başarıyla çıktıklarını, 3 il ve 3 ilçede seçime giremediklerini bunun da büyük bir eksiklik olduğunu ve iktidar partisine yakışmadığını kaydetti. 
     Kıbrıs'taki gelişmeleri de değerlendiren Erdoğan, müzakerelerde KKTC Cumhurbaşkanı Rauf Denktaş ile sürekli irtibat halinde olduklarını söyledi. 
     Kıbrıs sorununun çözülmesi için her adımı attıklarını ve sorunun çözülmesini istediklerini vurgulayan Erdoğan, ''Birileri bu sorunun çözülmemesini istiyorsa, yanlış yaparlar'' dedi. 
     Kıbrıs konusunda statükoya direnenlerin 24 Nisan'da Ada'nın her iki kesiminde yapılacak referandum sonrasında ne kadar haksız olduklarını göreceklerini söyleyen Erdoğan, KKTC Cumhurbaşkanı Rauf Denktaş ile polemiğe girmeyeceğini kaydetti. 
     Denktaş'ın sözleriyle kendilerine cevap hakkı doğduğunu vurgulayan Erdoğan, ''Sayın Denktaş'a cevap vermiyorsak, nezaketimizdendir'' diye konuştu. 
     Erdoğan, AK Parti'nin Antalya'daki istişare ve değerlendirme toplantısında yarın ekonomik konuların, Pazar günü ise Başbakan Yardımcısı ve Dışişleri Bakanı Abdullah Gül'ün katılımıyla Kıbrıs ve AB konularının daha ayrıntılı bir şekilde ele alınacağını ifade etti. 
     
</TEXT>
</DOC>
