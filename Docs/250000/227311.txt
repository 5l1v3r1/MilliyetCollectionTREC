<DOC>
<DOCNO> 227311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo31.html </URL>
<DATE> 2004/03/31/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Roma - Lazio derbisi, 14 Nisan'da yapılacak... 
</HEADLINE>
<TEXT>

     İtalya Kulüpler Birliği Başkanı Adriano Galliani, SS Lazio-AS Roma derbisinin 14 Nisan'da, TSİ 18.00'de yeniden oynanacağını açıkladı. 
     21 Mart'ta çıkan olaylar nedeniyle ikinci yarının ilk dakikalarında tatil edilen derbiyi izlemek isteyen seyircilerin, yeniden bilet almaları gerekecek. 
     İptal olan maç sonunda AS Roma 3 bin Euro para ve 1 maç saha kapatma cezası alırken, Lazio'ya ise 51 bin 500 Euro gibi yüksek bir para cezası verilmişti. 
     
     İÇİŞLERİ BAKANLIĞI VE POLİS, DİSİPLİN KURULU'NA TEPKİLİ 

     Futbol Federasyonu Disiplin Kurulu'nun maçın yeniden oynanmasına karar vermesine ise İtalya İçişleri Bakanı Giuseppe Pisanu tepki gösterdi. Takımlara verilen cezayı az bulan Pisanu, ''Disiplin Kurulu'nun verdiği bu kararda, derbi sırasında 153 polisin yaralanması görmezlikten gelinmiştir. Stadyumdaki izleyicilerin maruz bırakıldıkları vahim riskler de göz ardı edilmiştir'' dedi. 
     Roma Valiliği'nin ''maçı bitirin'' talimatına rağmen, karşılaşmanın tatil edildiğini anımsatan Pisanu, sözlerini şöyle sürdürdü 
     ''Şunu herkes kafasına yerleştirmeli, bir maçın oynanıp oynanamayacağı konusunda karar verecek olan merci İçişleri Bakanlığı veya valiliktir. Bu olaylı derbi, oyuncuları, izleyicileri ve tesisleri her bakımdan daha iyi güvence alabilecek bir yasal düzenleme gerektiğini gözler önüne sermiştir.'' Bu arada Disiplin Kurulu'nun kararına polisler de tepki gösterdi. Bağımsız Polis Sendikası tarafından yapılan yazılı açıklamada, derbi sırasında taraftarların stadı bir savaş alanına çevirdikleri hatırlatılarak, ''Disiplin Kurulu ise son derece komik bir ceza vermekle yetinmiştir'' denildi. 
     Futbol Federasyonu Disiplin Kurulu, dün açıkladığı kararda, AS Roma'ya 1 maç saha kapatma cezasının yanı sıra 3 bin Euro para cezası, SS Lazio'ya ise 51 bin Euro para cezası vermiş, derbinin yeniden oynanması gerektiğini duyurmuştu. 
     
</TEXT>
</DOC>
