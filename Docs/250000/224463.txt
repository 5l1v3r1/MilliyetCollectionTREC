<DOC>
<DOCNO> 224463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun61.html </URL>
<DATE> 2004/03/22/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Şalom "İsrail, Hamas'ın terörizmden vazgeçeceğini umuyor" 
</HEADLINE>
<TEXT>

     İsrail Dışişleri Bakanı Silvan Şalom, Hamas örgütünün ruhani lideri Şeyh Ahmad Yasin'in öldürülmesinden sonra Hamas'ın İsrail karşıtı eylemlerinden vazgeçeceğini umduğunu söyledi. 
     ABD'nin başkenti Washington'da ABD Başkan Yardımcısı Dick Cheney ile görüşmesinden sonra basına yaptığı açıklamada, ''Şeyh Yasin'in öldürülmesinin, terörist liderlerin İsrail karşıtı eylemlerinden vazgeçmeye teşvik edeceğini umduklarını'' belirtti. 
     Şalom, Beyaz Saray önündeki basın toplantısında, ''Bu belki onları, aşırı uçlardaki ideolojilerini terk etmeleri gerektiği ve yeni bir davranış biçimi geliştirmek durumunda olduklarını anlamaya iter'' dedi. 
     Dinci direniş örgütü Hamas'ın kurucularından olan Şeyh Yasin'in öldürülmesinin, ''Hamas, İslami Cihad ve diğer örgütlerin liderlerini, canlı bombalara verdikleri talimatlar ve işledikleri suçların cezasını ödeyeceklerini anlamaya itebileceğini'' belirten Şalom, İsrail'in sivil ve askelerine yönelik intihar saldırılarının talimatlarını verenlere karşı kendini savunma hakkı bulunduğunu yineledi. 
     Hamas'ın 400'den fazla İsraillinin ölümünden sorumlu olduğunu savunan Şalom, ''Sorun, İsrailli yetkililerin neden şimdi Şeyh Yasin'i öldürme kararı aldığı değil, niye daha önce yapmadığıdır. Karar, yakın bir zamanda alınmıştır ve bu sabah yerine getirilmiştir'' dedi. 
     Şalom, Beyaz Saray'da hangi konuların ele alındığını açıklamayarak, ''Cheney ile çeşitli konularda görüştüğünü'' söylemekle yetindi. Şalom, ABD Dışişleri Bakanı Colin Powell ve Ulusal Güvenlik Danışmanı Condoleezza Rice ile de görüşecek. 
     
</TEXT>
</DOC>
