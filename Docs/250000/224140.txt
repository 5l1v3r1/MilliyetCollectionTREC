<DOC>
<DOCNO> 224140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/spor/aspo.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BÖYLE Mİ BİTECEKTİ 1-2 
</HEADLINE>
<TEXT>

   Sarı-Kırmızılılar, Çaykur Rize karşısında yine hayal kırıklığı yarattı. Konuk ekibin Saffet ve penaltıdan Okan ile bulduğu gollere tek yanıt Hakan Şükür'den geldi 
      
   90 dakika    ERHAN TELLİ 

   Olimpiyat Stadı'nda duygular sel olmuş, gözyaşları akıyordu. Fatih Terim, son maçında kendisini uğurlamaya gelen Sarı - Kırmızılı taraftarları selamlarken, gözümün önüne yine burada Olympiakos ile oynanan hazırlık mücadelesi geldi. 80 bin kişi yuvasına dönen İmparator'unu coşkuyla selamlıyor, yeni şampiyonlukların, yeni kupaların destanları yazılsın diye eski defterler yeniden açılıyordu... Ama ne yazık ki eski günler geri gelmedi. Sevgililerin buluşması 1.5 yıl sonra boğazlarda düğümlenen hıçkırık ve gözyaşlarıyla bitti. Bir türlü beklenen atılım gösterilemedi. Ancak şu açık ki, Cim - Bom'un kendisine tarihi başarılar yaşatan hocası ile kopuşu bu şekilde olmamalıydı. Terim'in son maçında oyuncuları da ona böyle veda etmemeliydi... Ne olursa olsun savaşmalı, bu maçı kazanmalı ve kendisini üç puanla uğurlamalıydı... Tribündeki taraftar da her şeyin sorumlusu olarak onları görünce, Galatasaray'da ne kongre, ne de yeni yönetim kimsenin umurunda olmadı. 
   Saffet'in 8. dakikada attığı golle başlayan kahır dolu dakikalar, 33. dakikada Hakan Şükür'ün penaltısıyla da bitmedi. Beraberliğin hemen ardından 35'te hakem Cem Papila bu kez penaltı atışını Rizespor lehine verince, Okan'ın attığı golle konuk ekip bir kez daha öne geçti. İlk yarının akılda kalan dakikaları Saffet'in 17. dakikada bizce ofsayt olmadığı halde iptal edilen golü ve Bratu'nun kaçırdığı birkaç pozisyon oldu. 45'te Hakan Şükür'ün direkten dönen şutu da eşitliği bozamadı ve ilk devre Rize üstünlüğü ile sona erdi. 
   İkinci devre her iki takım da, oynadıkları futbolla izleyenleri resmen uyuttu. Birkaç cılız atak dışında, ne doğru dürüst bir gol pozisyonu, ne de futbolun güzelliklerini yansıtacak bir hareket yaşandı. Devre başladığı gibi bitti ve Rizespor hak ettiği galibiyeti alarak, sahadan zaferle ayrıldı. Galatasaray seyircisinin tükenmeye yüz tutmuş umutları ve hayalleri bir başka bahara kaldı. 
   
   Ağladı, ağlattı    II. Fatih Terim dönemi dün resmen bitti. Son buluşmada gözyaşlarını tutamayan tecrübeli hoca, "Galatasaray'da teknik direktörlük ceketimi artık duvara astım. Dönüş yok" dedi 
   Son kez kulübede 
   GALATASARAY Teknik Direktörü Fatih Terim, duygulu bir vedayla Galatasaray defterini resmen kapattı. Çaykur Rizespor maçında son kez takımının başında sahaya çıkan tecrübeli teknik adam hüzünlü dakikalar yaşadı. Taraftarların çağrısı üzerine tribünlere giden Fatih Terim, bu sırada gözyaşlarını tutamadı. Birçok taraftarın da ağladığı gözlendi. 
   
   'Onları unutamam' 
   TERİM'İN vedası sırasında tribünlerde meşaleler de yakıldı. Tecrübeli teknik adam, "Vefalarına teşekkür ederim. Haklarını helal etsinler. Herhalde 100. yıla başkaları layıkmış" diye konuştu. Karşılaşmanın bitiminde hüzün soyunma odasına taşındı. Fatih Terim, futbolcularını tek tek öperek vedalaştı ve yaptıkları hizmetlerden dolayı teşekkür etti. 
   
   'Artık geri dönmem' 
   TERİM, "20.45 itibarıyla teknik direktör ceketimi astım, hatta taraftara verdim. Gündemler değişir ama tarihi kim değiştirecek Galatasaray ne Fatih Terimler gördü, nelerini de görecektir Bundan sonra hoca olarak geri dönmem. İleride belki başka görevde olabilir. Türkiye'de çalışmayı da düşünmüyorum. Kongre malzemesi edilmemi yadırgadım ve ayıpladım" dedi. 
   
   Yaylım ateşe tuttu 
   SİTEM dolu mesajlar gönderen tecrübeli teknik adam sözlerini şöyle noktaladı "Sezon ortasında çeşitli hocalarla görüşülmedi mi Fatih Terim'in olduğu yerde antrenör ismi dolaşmaz. Hocamızın arkasındayız dediniz mi, arkasında durursunuz. Atanmış biriyiz, sessiz kaldık. Ama gerektiğinde kulübün sahibine de dikildik. Herkesin istiap haddi vardır". 
   
   Vural'dan övgü    ÇAYKUR Rize'nin hocası Yılmaz Vural, Galatasaray karşısında elde edilen galibiyet nedeniyle oyuncularını tebrik etti. Vural, "Çok akıllı ve istekli oynadık. Altın gibi bir galibiyet aldık" dedi. 
   
   Son ziyaret    YENİ dönemde Özhan Canaydın yönetiminde görev almayan Ali Dürüst, Özer Saraçoğlu ve Orhan Yüzen dün son kez soyunma odasına indi. Üç yönetici, önce Fatih Terim, ardından da futbolcularla vedalaştı. 
   
   Büyük tepki    SARI - Kırmızılı taraftarlar, 2 - 1'lik Rize yenilgisi nedeniyle futbolcuları ıslıklayıp, pet şişe yağmuruna tuttu. Tribünler maç boyunca "En büyük taraftar", "Alemci futbolcu istemiyoruz" diye tempo tuttu. 
   
   
</TEXT>
</DOC>
