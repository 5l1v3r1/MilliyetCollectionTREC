<DOC>
<DOCNO> 241385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko20.html </URL>
<DATE> 2004/05/20/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
TÜKDER Tüketici kredisi mağdurlarına da kolaylık tanınmalı 
</HEADLINE>
<TEXT>

     Tüketicileri Koruma Derneği TÜKDER Genel Başkanı Necati Yentürk, kredi kartı mağdurlarına tanınan kolaylığın, tüketici kredisi mağdurlarına da gösterilmesi gerektiğini bildirdi. 
     Yentürk, yaptığı yazılı açıklamada, 14 Mart 2003 tarihinde kabul edilen 4822 sayılı ''Tüketicinin Korunması Hakkındaki Kanun''un, hemen her kesimden insanın içinde olduğu kredi kartı mağdurlarını bir miktar olsun rahatlattığını belirtti. 
     Bankaların ''İnsafsız'' uygulamaları nedeniyle sadece kredi kartı kullananların mağdur olmadığına işaret eden Yentürk, ''Kredi kartı mağdurlarına tanınan kolaylık, tüketici kredisi mağdurlarına da tanınmalıdır'' dedi. 
     Yentürk, bugün en az kredi kartı mağdurları kadar, tüketici kredisinden mağdur olanların da bulunduğuna değinerek, şunları kaydetti 
     ''Tüketici kredisi kullanma hususundaki düzenlemelere aykırı olarak, süresinden önce yasal işlem başlatılıp, icra takibi ile yüzde 300'lü faizlerle evlerden eşya kaldıran, kalan borcunun tamamını kapatmak isteyen müşteriyi yeniden mağdur durumuna düşürüp, haksız, hukuka aykırı olarak kanuni işlem başlatan bankalar, tüketicilerin onuru ile oynamanın yanı sıra onları altından kalkamayacakları bir borç yükünün de altına sokmuşlardır. Kredi kartları ile ilgili son yasal düzenleme, bir dönemin mağdurlarını tekrar topluma ve üretime kazandırmak amacını taşıyorsa aynı yaklaşım ile tüm tüketici kredisi mağdurlarının rahatlatılması gerekiyor.'' 
     
</TEXT>
</DOC>
