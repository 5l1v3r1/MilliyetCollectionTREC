<DOC>
<DOCNO> 243545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko18.html </URL>
<DATE> 2004/05/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TMSF'den ticari borçlulara ödemede büyük avantaj 
</HEADLINE>
<TEXT>

     Tassarruf Mevduatı Sigorta Fonu TMSF , bünyesindeki bankalardan devir ve temlik alınan ticari ve kurumsal nitelikli kredi borçlularından 31 Mayıs-15 Temmuz 2004 tarihleri arasında Fon'a başvuruda bulunanlara oldukça avantajlı ödeme imkanlarının sağlanacağını bildirdi. 
     TMSF'den yapılan açıklamada, bireysel borçlular için Fon ve Fon Bankası tarafından sağlanan ödeme kolaylıklarından yararlanmak isteyenlerin başvurularının yoğun olarak devam ettiği belirtildi. 
     Açıklamada, ''bu kez de Fon bünyesindeki bankalardan devir ve temlik alınan ticari ve kurumsal nitelikli kredi borçlularından 31 Mayıs-15 Temmuz 2004 tarihleri arasında Fon'a başvuruda bulunanlara oldukça avantajlı ödeme imkanları sağlanacaktır'' denildi. 
     Bu çerçevede, başvuru süresi içinde peşin veya vadeli olarak ödeme talebinde bulunanlara geçmişe yönelik olarak indirimli faiz oranları uygulanarak borçları yeniden belirlenecek. 
     Borcun tamamen tasfiye edilebilmesi için peşin olarak nakden ve defaten ödemeyi isteyen borçlu ve kefillere yukarıda belirtildiği şekilde hesaplanan yeni borç tutarı üzerinden yüzde 50 oranında peşin ödeme imkanı sağlanacak. 
     Veya hesaplanan yeni borç tutarının yüzde 20'sini peşin ödemek ve kalan borç bakiyesini de faizsiz olarak 24 ay eşit taksit olarak geri ödemek isteyen borçlu ve kefillere ise peşin ödeme sonrası kalan borç bakiyelerine yüzde 30 oranında indirim yapılacak. 
     Başvuru süresi içinde Fon'a ulaşan tüm talepler Fon tarafından 30 Eylül 2004 tarihine kadar değerlendirilerek sonuçlandırılacak. 
     Açıklamada, Fon ile geçerli bir geri ödeme sözleşmesi protokolü olmayan veya bu yeni kampanya başvurusunda bulunmayan borçlu ve kefillerden kanunların Fon Kurulu'na tanıdığı her türlü yetkiler kullanılarak kamu niteliğindeki Fon alacaklarının tahsilinin sağlanacağı ifade edildi. 
     Açıklamada, konuya ilişkin olarak TMSF'nin 212 340 14 09 veya 212 340 24 76 nolu irtibat telefon numaralarından bilgi alınabileceği belirtildi. 
     Ayrıca, konuya ilişkin olarak TMSF'nin Büyükdere Caddesi No 143 Esentepe 34394 İstanbul'daki merkezine başvurulabileceği kaydedildi. 
     
</TEXT>
</DOC>
