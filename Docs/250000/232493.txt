<DOC>
<DOCNO> 232493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun01.html </URL>
<DATE> 2004/04/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'taki ABD'li komutan basın toplantısında fenalaştı 
</HEADLINE>
<TEXT>

     Irak'ta ABD ordusunun Sözcüsü Tuğgeneral Mark Kimmitt, başkent Bağdat'ta düzenlediği basın toplantısı sırasında fenalaştı. 
     Kimmitt, koalisyon güçlerinin Sözcüsü Dan Senor ile birlikte gazetecilere yaptığı günlük açıklama sırasında kısa bir süre bilincini kaybederek, başını mikrofana çarptı. 
     Toplantının başında solgun olduğu gözlenen Kimmitt, fenalaşmadan önce Senor'a yaklaşarak gitmesi gerektiğini fısıldadı, bunun üzerine Senor gazetecilere bundan sonraki sorunun son olacağını söyledi. 
     Soruyu dinlerken mikrofana doğru yıkılan, ağzının sağ tarafını çarpan Kimmitt, iki kişinin yardımıyla dinlenmek üzere odasına çekildi. 
     Geçirdiği grip nedeniyle yorgun düştüğü açıklanan Kimmitt, 15 dakika kadar dinlendikten sonra döndüğü toplantıda gazetecilerin sorularını yanıtlamayı sürdürdü. 
     Mark Kimmitt, bir gazetecinin ''Umarım kendinizi daha iyi hissediyorsunuzdur '' sorusunu yanıtlamazken gülümsemekle yetindi. 
     
</TEXT>
</DOC>
