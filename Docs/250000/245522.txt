<DOC>
<DOCNO> 245522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun02.html </URL>
<DATE> 2004/06/05/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Rumsfeld Terörizmle savaş uzun olacak... 
</HEADLINE>
<TEXT>

     ABD Savunma Bakanı Doland Rumsfeld, terörizmle savaşın uzun olacağını söyledi. 
     Singapur'da 21 ülkeden 200 kadar güvenlik sorumlusunun katıldığı toplantıda konuşan Rumsfeld, Asya ülkelerini yeni saldırılara karşı uyararak, ''Kaydedilen ilerlemelere rağmen, bugünün gerçeği, bu mücadelenin sonundan çok başına daha yakın olduğumuzdur'' dedi. 
     Aşırı dinci örgütlerin kitle imha silahlarına sahip olmasından endişe duyduklarını belirten Rumsfeld, 11 Eylül'den sonra düzenlenen saldırıları hatırlatarak, gelecekte daha çok saldırı olabileceğinin altını çizdi. 
     Amerikan kuvvetlerinin Güneydoğu Asya ülkeleri ve dünyadaki güvenlik konusundaki değişikliklere yanıt verebilmek amacıyla yeniden konuşlandırılmasına ilişkin projelerden de söz eden Rumsfeld, Irak konusuna değindiği konuşmasında, ''Irak'taki başarı, medeni dünyanın güvenliği için bir zafer olacaktır'' ifadesini kullandı. 
     Amerikalıların Irak'ta başarısız olmalarının bir iç savaşı doğurabileceğini, toprak bütünlüğüne zarar verebileceğini ya da Saddam Hüseyin benzeri birinin gelişini hazırlayabileceğini belirten Rumsfeld, ''Saydığım alternatifler açıktır. Dolayısıyla da çabaların devamından başka yol yoktur'' dedi. 
     
</TEXT>
</DOC>
