<DOC>
<DOCNO> 220820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur31.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB yetkilileri, töre cinayetlerinin kapsamlı ele alınmasını istedi 
</HEADLINE>
<TEXT>

     Türkiye'nin AB sürecine ilişkin değerlendirmelerin yapıldığı Türkiye-AB Troykası toplantısında, Avrupalı yetkililerin, Kıbrıs müzakere sürecine ilişkin olarak, derogasyonlar konusunda Türk tarafını hala tatmin edici bir formül ortaya koyamadığı öğrenildi. 
     Diplomatik kaynaklar, Türk tarafının, Kıbrıs'ta varılacak olası anlaşmanın AB Konseyi'nde onaylanmasının yeterli olmadığı, AB'ye üye ülkelerin parlamentolarına da sunulması gerektiği görüşünü toplantıda dile getirdiğini söylediler. 
     Edinilen bilgiye göre, Avrupalı yetkililer buna karşılık olarak, Türkiye'nin endişelerini anladıklarını ve bu konulardaki çalışmalarını sürdürdüklerini söylemekle yetindiler, derogasyonların AB'nin temel yasası haline dönüştürülmesi konusunda Türk tarafını tatmin edici bir çözümü ortaya koymadılar. 
     Konuyla ilgili olarak AB ve BM yetkilileri arasında Kıbrıs'ta temaslar yapıldığını belirten kaynaklar, ancak bu konunun AB'nin iç işi olduğuna dikkati çekerek, esas görevin AB hukukçularına düştüğünü ifade ettiler. 
     Toplantıda Avrupalı yetkililerin, Kıbrıs müzakerelerinin başlamasına yönelik yapıcı katkılarından ve bu konuda önayak olmasından dolayı Türk tarafını tebrik ettiği de diplomatik kaynaklarca aktarıldı. 
     Türk tarafı ayrıca, Kıbrıs'ta yapılacak referandumdan Rum kesiminde ''hayır'' yanıtı çıkarsa KKTC'nin tanınması ve ambargoların kaldırılması, Kıbrıs Türk halkının artık rahatlaması gerektiği yönündeki görüşlerini tekrarladı ve ''Böyle bir durumda bunları göz önünde bulundurun'' mesajı verdi. 
     
     TÖRE CİNAYETLERİ 
     Türkiye'nin Kopenhag kriterlerini karşılama yolunda atması gereken adımların masaya yatırıldığı toplantıda, Avrupalı yetkililer tarafından, töre cinayetleri, insan haklarına ilişkin olarak açılan bazı davalar dile getirildi. 
     Türk tarafının yerine getirme taahhütleri verdiği, DGM'lerin ihtisas mahkemesi haline getirilmesi, RTÜK ve YÖK'te yapılacak yapısal değişiklikler, Avrupalı yetkililerin toplantıda üzerinde durduğu konular oldu. 
     AB temsilcileri, özellikle töre cinayetleri konusunda, İstanbul'da tedavi gördüğü hastanede ağabeyleri tarafından öldürülen Güldünya Tören'i örnek göstererek, töre cinayetleri konusunda Türk Ceza Kanunu'nda daha kapsamlı düzenlemeler yapılmasını istediler. 
     ''Adalet Bakanlığı'nı ve TSK'yı küçük düşürdükleri'' iddiasıyla yargılanan Türkiye İnsan Hakları Vakfı üyesi doktor Alp Ayan'ın davası da AB yetkilileri tarafından toplantıda gündeme getirildi. Ayrıca kapatılan DEP'in eski milletvekili Leyla Zana ve arkadaşlarının davası, anadilde yayın hakkı gibi konular bu toplantıda da Avrupalı temsilcilerin ortaya attığı konular oldu. AB yetkilileri, işkence konusunda da hala bazı olumsuz raporların geldiğini söylediler. 
     Kaynaklar, toplantıda Dışişleri Bakanı ve Başbakan Yardımcısı Abdullah Gül'ün, terör örgütü PKK KONGRA-GEL'in AB'nin terörist listesine alınması talebini yinelediğini aktardılar. Bu konuya ilişkin Türk tarafının girişimlerinin devam ettiği de kaynaklarca dile getirildi. 
     Bunların dışında, ABD'nin ''Büyük Ortadoğu'' projesinin toplantıda değerlendirmeye tabi tutulduğu, Avrupalı yetkililerin, AB'nin, aynı adı taşıyan, ancak ABD'ninkine göre birtakım farklılıklar taşıdığı belirtilen kendi projesini anlattıkları öğrenildi. 
     
</TEXT>
</DOC>
