<DOC>
<DOCNO> 246664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas19.html </URL>
<DATE> 2004/06/09/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Dikkat Polis internette devriye geziyor... 
</HEADLINE>
<TEXT>

     Polis, çocuk pornocularının peşine düşmek amacıyla internetteki sohbet odalarında ''devriye gezecek''. 
     İngiltere Ulusal Suç Timi amirlerinden Jim Gamble, İngiltere, ABD, Kanada ve Avustralya polislerinden oluşturmayı planladıkları ''özel birlik'' polislerinin, yazışmaları incelemek için zaman zaman internetteki sohbet odalarını ziyaret edeceğini söyledi. 
     Polis memurunun adının yanına eklenecek bir işaretle, sohbet odasında bulunanların polisin varlığından haberdar olabileceğini kaydeden Gamble, internet üzerinde yasadışı faaliyette bulunmaya niyetlenenler üzerinde caydırıcı bir etki yaratmak istediklerini belirtti. Gamble, planın bir tür ''büyük birader'' insanların her anlarının kameralarla gözlendiği bir toplumu anlatan George Orwell'in ''1984'' adlı kitabında yer alan diktatörün adı taktiği olarak değerlendirilmemesi gerektiğini kaydetti. 
     Gamble, özel birliğin, yasadışı içerik pazarlayan, özellikle çocuk pornosuyla ilgili internet sitelerini ortaya çıkarmak için, bankalarla, kredi kartı sağlayan kurumlarla ve internet servis sağlayıcılarıyla birlikte çalışacağını söyledi. 
     Microsoft MSN geçen yıl hizmet verdiği hemen hemen bütün ülkelerdeki sohbet odalarını kapatmış, gerekçe olarak da bu odaların çocuk pornosu pazarlayan çetelerle, ''çöp mektup pazarlayıcıları''nın faaliyetleri için elverişli bir kanal olmaya başlamasını göstermişti. 
     
</TEXT>
</DOC>
