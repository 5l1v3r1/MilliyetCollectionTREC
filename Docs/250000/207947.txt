<DOC>
<DOCNO> 207947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur09.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakkabı sektörü yaza hazırlanıyor... Yaz modası için... 
</HEADLINE>
<TEXT>

     Kış sezonunda ekonomideki canlılığa paralel olarak işleri açılan ayakkabı sektörü, yaz için üretimlerine hız verirken, bu yaz taba ve antik renklerin ağırlıkta olduğu yuvarlak burunlu ayakkabılar giyilecek. 
     Türkiye ve Avrupa ayakkabı sektöründe ürettiği yüksek kalitedeki ayakkabılar ile söz sahibi olan Konyalı ayakkabıcılar, ekonomideki hareketlilik nedeniyle umutla girdikleri kış sezonunda mutlu çıktı. 
     Henüz kışa girmeden iç ve dış piyasadan ciddi boyutlarda sipariş alan Konya ayakkabı sektörü, soğukların başlaması ve talebin artmasından sonra işleri yetiştiremez duruma geldi. 
     İç piyasanın kışlık ayakkabı ihtiyacının tamamlanmasının ardından yazlık için üretime geçen ayakkabıcılar, bu yaza damgasını vuracak erkek ayakkabı modellerini de belirledi. 
     Tüketici memnuniyetini kazanmak için modayı yakından takip eden Konya ayakkabı sektörü, geçen yaz erkek ayakkabılarında tercih edilen siyah ve kahverengi yerine bu yıl daha açık taba ve antik renkleri kullanıyor. 
     Kreme yakın ve karışık renklerin de ağırlıklı olarak tercih edileceği ayakkabılarda, burunlar geçen yıla göre biraz daha yuvarlak olacak. 
     Spor tarzında ise bu yaz ''boksör'' olarak nitelendirilen ayakkabıların karışık ve pastel renklileri giyilecek. 
     Konya'da kurulu Komderi Deri İmalat ve Sanayi Ticaret A.Ş Ayakkabı İşletme Müdürü Ümit An, son günlerde yazlık üretimin hızlandığını siparişlerin arttığını kaydetti. 
     Konyalı ayakkabıcıların henüz kışlık ürünler vitrinleri süslerken iç ve dış piyasadan binlerce sipariş aldığını vurgulayan An, ''Biz de dahil olmak üzere sektör gece-gündüz çalışıyor. Bu yaza fantazi ayakkabılarda açık renkler damgasını vuracak'' diye konuştu. 
     
</TEXT>
</DOC>
