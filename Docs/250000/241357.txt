<DOC>
<DOCNO> 241357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun38.html </URL>
<DATE> 2004/05/20/ </DATE>
<TIME> 20.01 </TIME>
<AUTHOR>  </AUTHOR>
<HEADLINE>
Rusya, Irak'a asker göndermiyor... 
</HEADLINE>
<TEXT>

     Rusya Dışişleri Bakanlığı sözcüsü Aleksandır Yakovenko, Irak'a asker göndermeyi planlamadıklarını söyledi. 
     Yakonvenko, düzenlediği basın toplantısında, ''Bu karar, bizim Irak savaşıyla ilgili olarak yaptığımız değerlendirme ve buna karşı duruşumuzla bağlantılı'' dedi. 
     Irak'a çokuluslu asker göndermeden önce yapılması gereken şeyin BM Güvenlik Konseyi'nin taleplerine yanıt verebilecek meşru bir hükümetin kurulması olduğunu söyleyen Yakovenko, ''Çokuluslu gücün komutasını kimin yürüteceği diye bir sorun yok. Arap ülkeleri askerlerinin bu çokuluslu güce katılımı konusu, bu ülkelerin egemenliklerini ilgilendiren bir konu'' dedi. 
     Yakovenko, BM Güvenlik Konseyi'nin Filistin-İsrail çatışmasında her türlü şiddeti ve terörü kınayan kararını memnuniyetle karşıladıklarını da belirterek, ''Kararda, İsrail'in işgal edilmiş topraklardaki, özellikle Filistinli mültecilerin kaldığı Refah kampındaki son eylemleri kınanıyor'' diye konuştu. 
     Rusya'nın da aralarında bulunduğu BM Güvenlik Konseyi üyelerinin büyük çoğunluğunun kararı desteklediğini ifade eden Yakovenko, Filistin'de sivillerin öldürülmesini kınayarak, İsrail'in Gazze'deki evlerin yıkımına son vermesini ve uluslararası hukuk ilkelerine uymasını istedi. 
     Uluslararası topluluğun Refah kampındaki mültecilere acil insani yardım yapması çağrısında bulunan Yakovenko, ''Rusya olarak, çatışan taraflara BM Güvenlik Konseyi'nin 1515 sayılı kararıyla onaylanan yol haritasındaki yükümlülüklerini yerine getirmeleri çağrısında bulunduk'' dedi. 
     
</TEXT>
</DOC>
