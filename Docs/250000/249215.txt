<DOC>
<DOCNO> 249215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sondun04.html </URL>
<DATE> 2004/06/19/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
El Kaide'nin üst düzey sorumlusu El Mukrin, Suudilerce öldürüldü... 
</HEADLINE>
<TEXT>

     El Kaide terör örgütünün Suudi Arabistan'daki lideri Abdülaziz El Mukrin, Suudi güvenlik güçlerince kıstırıldığı evde öldürüldü. 
     El Arabiye televizyonunun haberinde, 31 yaşındaki El Mukrin'in, Suudi güvenlik güçlerinin bir gecekondu semtinde barındığı tespit edilen militanlara karşı düzenlediği operasyonda öldürüldüğü duyuruldu. 
     Mukrin, iki ayrı olayda Amerikalı rehinenin kafasının kılıçla kesilerek öldürülmesinden sorumlu tutuluyordu. 
     Haberde, çatışma sırasında, Suudi Arabistan'da en çok arananlar arasında bulunan iki militanın daha öldürüldüğü belirtildi. 
     Militanlara karşı düzenlenen operasyona katılan bir Suudi güvenlik yetkilisi, operasyon sırasında öldürülen 3 veya 4 militanın cesetlerinin, İç Güvenlik Hastanesi'ne kaldırıldığını ve El Mukrin'in de ölen kişiler arasında olduğuna inanıldığını ifade etti. Çatışmada 2 militanın ise kaçmayı başardığını belirten yetkili, cesetler üzerinde adli inceleme yapılacağını kaydetti. 
     Usame Bin Ladin ile birlikte, Afganistan'da eğitilen El Mukrin, Suudi Arabistan'daki arananlar listesinin en başında yer alıyordu. 
     El Mukrin'in, Amerikalı rehine Paul M. Johnson'ın dün başının kesilerek öldürülmesi olayının sorumluluğunu üstlenen, ''Arap Yarımadasında El Kaide'' adlı grubun lideri olduğuna inanılıyordu. 
     Söz konusu grup, Suudi Arabistan'daki Batılılara yönelik saldırıların çoğunun sorumluluğunu üstlenmişti. 

     
</TEXT>
</DOC>
