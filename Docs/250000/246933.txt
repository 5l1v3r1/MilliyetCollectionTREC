<DOC>
<DOCNO> 246933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur18.html </URL>
<DATE> 2004/06/10/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Çerkezler yayını beğendi... K.Batı Kafkas lehçesi için de başvuracaklar 
</HEADLINE>
<TEXT>

     Türkiye Radyo ve Televizyon Kurumu TRT tarafından yapılan Çerkezce yayın, Düzce'deki Çerkezler tarafından coşkuyla izlendi. 
     Yayını, Çerkez Kahvesi'nde merakla izleyen Çerkezler, haber programında 4 gün öncesine ait haberlerin verildiğini ancak bunun zamanla düzeleceğine inandıklarını belirttiler. 
     Çerkezce yayın yapılmasını ''memnuniyet verici'' olarak değerlendiren yöre halkı, duygularını ''Bugün bizim için bayram günüdür'' diye ifade ettiler. 
     Düzce Kafkas Kültür Derneği Kurucu Başkanı Hikmet Meğüç de Çerkezce yayının yaşlı Çerkezler tarafından kolayca anlaşılmasına rağmen, genç neslin yayınları anlamakta zorlandığını kaydetti. 
     Meğüç, bu nedenle yayınların Kuzeybatı Kafkasya lehçesinde yapılması için TRT'ye müracaat edeceklerini belirtti. 
     Köy Çocukları Eğitim Derneği Başkanı Çerkez Kazım Taymaz ise Düzce genelinde 25 bin ile 27 bin arasında Çerkez vatandaşın yaşadığına dikkat çekerek, şu görüşleri dile getirdi 
     ''TRT'nin farklı bir dil ve lehçelerdeki yayını çevremizde sevinç ve mutlulukla karşılanmıştır. Kültürel zenginliklerin TRT aracılığıyla ana dilde yansıtılması kuşkusuz çok önemli ve olumludur. Devletimize ve TRT çalışanlarına bu büyük kültür hizmetinden dolayı en derin şükranlarımızı sunarız.'' 
     
</TEXT>
</DOC>
