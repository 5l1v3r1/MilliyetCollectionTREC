<DOC>
<DOCNO> 241858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/siyaset/siy06.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, bir şey alamadan döndü 
</HEADLINE>
<TEXT>


TOLGA ŞARDAN Ankara 


Başbakan Recep Tayyip Erdoğan'la görüşen İngiltere Başbakanı Tony Blair, ortak eylem planına imza atmayı başarsa da, kendisine eşlik eden güvenlik heyeti, Türk yetkililerle yaptığı görüşmelerden istediği sonucu alamadı. Devlet Bakanı Coralina Flint, İçişleri Bakanlığı Müsteşarı Şahabettin Harput başkanlığındaki Türk güvenlik yetkilileriyle özel bir toplantı yaparak 3 önemli konuda işbirliği önerdi. Güvenlik birimlerinin, Türk güvenlik yetkilileriyle "ortak istihbarat birimi" kurmalarını teklif eden İngilizler, "Bilgi değişimine hazırız. Ancak ortak birimi kabul etmeyiz" yanıtını aldı. İngiltere'ye giden uçak ve yolcuların güvenliğini sağlamak için, Türkiye'deki bazı havalimanlarına "irtibat görevlisi" yerleştirmeyi öneren İngilizlere Türk yetkililer, "İnceleyelim, değerlendirelim" demekle yetindi. İngilizler, ülkelerine yasadışı yollardan giriş yapmaya çalışırken yakalanan ya da kaçak yaşadığı saptanan Afganları, doğrudan Türkiye üzerinden Afganistan'a göndermeyi istedi. Türkiye, bu öneriye de "Kaçaklar hangi ülke üzerinden İngiltere'ye girdiyse, o ülke üzerinden gönderilmeli" yanıtını verdi. 


</TEXT>
</DOC>
