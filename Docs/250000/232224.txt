<DOC>
<DOCNO> 232224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yazar/tamer.html </URL>
<DATE> 2004/04/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kredi kartı ödemeleri için birkaç ipucu 
</HEADLINE>
<TEXT>

   
   Gazetemizin yemek salonları yeniden dekore edildiği için, son günlerde bitişik binada Kanal D'nin lokantasına gidiyoruz. Milliyet ailesine katıldığım ilk yıllarda Konyalı'nın yemekhane şefi olarak bize hizmet eden Ahmet Ertan'la, Kanal D'ye geçtiği için birkaç yıldır pek görüşemiyorduk. Geçen gün Kanal D'nin lokantasında beni görür görmez, peşin ödenemeyen kredi kartı borçlarına yürütülen anormal yüksek faiz üzerine mutlaka bir yazı yazmamı ve Milliyet okurlarını uyarmamı istedi. 
   Bu yazı, onun isteği üzerine yazılmıştır diyemiyorum. Zira biri kredi kartını otomatik hesaba bağladığı için, diğeri EFT elektronik fon transferi yapmayı akşama bıraktığı için, kendilerini hayrete düşürecek ölçüde yüksek faizlerle karşılaşan okurlarımın başına gelenler de var yazıda. Onların bedelini ödeyerek aldıkları dersi, sizler bedel ödemeden bir kenara not edebilirsiniz. 
   
   12 milyonun faizi 
   Ahmet Ertan, şubatta kredi kartıyla 192 milyon liralık alışveriş yapmış. Hesap kesim tarihi 25 Şubat. Son ödeme günü 8 Mart. Aylık çıplak faiz 6.5. Ahmet Bey 6 Mart günü 180 milyon lira yatırabilmiş. Geriye kalan 12 milyonu bir sonraki ayın son ödeme günü olan 6 Nisan'da ödemek istediğinde, 5 milyon lira faiz yürütüldüğünü hayretle görmüş. Oysa Ahmet Bey'in beklentisi 12 milyon liralık borcuna aylık 6.5 faiz hesabıyla 800 bin lira faiz yürütülmesiymiş. 
   5 milyon lira faiz neyin nesidir diye sorduğunda önüne şöyle bir hesap konmuş "Sizin hesap kesim tarihiniz 25 Şubat. 8 Mart olan son ödeme günü, bizim size tanıdığımız bir opsiyon. 1 lira bile borcunuz kalsa, 25 Şubat'tan 8 Mart'a kadar 192 milyon liralık borcun tamamına 12 günlük faiz yürütürüz. 8 Mart'tan sonrası içinse sadece 12 milyon liranıza faiz işletildi." 
   Kıssadan hisse Kredi kartı borcunu yatıracağınız gün çok küçük bir eksiğiniz kaldıysa, mutlaka eşten - dosttan borç alarak tümünü yatırmaya bakın. 
   
   Otomatik hesabın takibi 
   Kredi kartı borcunu, son ödeme gününden birkaç gün önce peşin ödeme alışkanlığında olan Milliyet okurlarından Sadi Toral da benzer bir durumdan şikayetçi. Ancak Toral'ın eksik ödeme yapmasının nedeni, kredi kartı borcunu otomatik ödeme için aynı bankadaki hesabına bağlatmış olması. 400 milyon liralık kart borcu, hesabında yeterli para olmadığı için 37 milyon lira eksik çekilmiş ve tıpkı Ahmet Bey'in örneğinde olduğu gibi, hesap kesim tarihinden son ödeme gününe kadar geçen 10 günlük süre için 400 milyon liranın tümüne 6.2'lik faiz yürütülmüş. Toral bundan böyle banka hesabını kontrol etmeyi mutlaka akıl eder. Sizlerin arasında kredi kartı borcunu otomatik ödeme için banka hesabına bağlamaya niyetlenen varsa, belki 2 kez düşünür. 
   
   Yarım günlük unutkanlık 
   Kredi kartını her zaman peşin ödeyen bir diğer okurum Berkay Vardar ise, işlerinin yoğunluğu nedeniyle ilk kez geçen ay akşam yemeğinde, son ödeme gününü kaçırdığını anımsamış. Parasının bulunduğu bankadan o saatte EFT yapamayacağı için, ertesi gün valörlü işlemle borcunun tamamını mecburen bir gün gecikmeli ödemek zorunda kalmış. Hiç ödeme yapılmamış gibi kendisine, borcun tamamı üzerinden 15 günlük faiz yürütülmüş. 
   Kredi kartı borcunu EFT ile yatıranlar, okurumuz gibi akşam saatlerinde değil, son ödeme günü öğleden sonra 2.5 - 3'ü geçirdiklerinde bile peşin ödeme şanslarını yitiriyorlar. Zira EFT'ler öğleden sonra erken bir saatte kapanıyor. 
   Not Kredi kartlarının hangi bankalara ait olduğunun önemi yok. Çünkü küçük bir soruşturma sonucunda öğrendik ki, hepsinde uygulama aynı. 
   
      
   
</TEXT>
</DOC>
