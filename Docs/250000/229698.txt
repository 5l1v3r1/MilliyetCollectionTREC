<DOC>
<DOCNO> 229698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur05.html </URL>
<DATE> 2004/04/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Başkentte fuhuş operasyonu .. 
</HEADLINE>
<TEXT>

     Ankara'da, fuhuş yaptığı ya da aracı olduğu belirlenen 6 kadın yakalandı. 
     Emniyet yetkililerinden alınan bilgiye göre, Siteler, Mamak ve Altındağ'da Asayiş Şube Müdürlüğü Ahlak Büro Amirliği ekiplerinin düzenlediği 3 ayrı operasyonda 6 kişi gözaltına alındı. 
     Aynur G. ile müşteri gibi konuşan Ahlak Büro Amirliği ekipleri, telefonda pazarlık yaptıktan sonra Altındağ Siteler'de bir market önüne randevu verdi. Olay yerine gelen Aynur G. ile fuhuş yaptırdığı belirlenen 2 kadın, ekipler tarafından gözaltına alındı. 
     Mamak Belediyesi'nin yanındaki bir market önünde düzenlenen ikinci operasyon ise ahlak ekiplerinin Elmas K'nın fuhuşa aracılık yaptığını tespit etmesi ile başladı. Elmas K. ile telefonda müşteri gibi pazarlık yapan ahlak polisi, Elmas K. ve fuhuş yaptırdığı 1 kişiyi yakaladı. 
     Fuhuşa aracılık suçundan aranan firari sanık Deniz A. ise Altındağ Sanayi Caddesi üzerinde gözaltına alındı. 
     Ayrıca, Ankara Şehirlerarası Otobüs Terminali'nde bir kişinin polise başvurarak yanında bulunan Vahap U. tarafından kaçırıldığını belirtmesi üzerine, bu kişi gözaltına alındı. Şikayette bulunan Ebru Y'nin, ifadesinde, Vahap U'nun kendisini önce Malatya'ya kaçırdığını daha sonra da Karadeniz Ereğlisi'nde bir pavyona 38 milyar lira karşılığında sattığını söylediği öğrenildi. Gözaltına alınan şüpheliler, emniyetteki sorgularının tamamlanmasının ardından adliyeye sevk edildi. 
     

     
</TEXT>
</DOC>
