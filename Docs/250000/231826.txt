<DOC>
<DOCNO> 231826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas10.html </URL>
<DATE> 2004/04/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tarantino'nun "ilham perisi" Uma Thurman'mış... 
</HEADLINE>
<TEXT>

     ''Kill Bill'' filmiyle uzun bir aradan sonra beyazperdeye fırtına gibi dönen yönetmen Quentin Tarantino, ''ilham perisinin'' filmlerinin yıldızı Uma Thurman olduğunu itiraf etti. 
     Rolling Stone dergisinin yeni sayısının kapağını süsleyen Tarantino ve Thurman, dergiye itiraflarda bulundu. Thurman'ı ''ilham perim'' diye nitelendiren Tarantino, ''Pulp Fiction filmini çekerken aramızda çok sıkı bir bağ kuruldu. Yani, Von Sternberg ile Marlene Dietrich, Hitchcock ile Ingrid Bergman, Andre Techine ile Catherine Deneuve gibi'' dedi. 
     Uma Thurman ise Tarantino'ya ilham verdiğinden haberi olmadığını belirterek, ''Ben ilham perisinin anlamını bile bilmem. Sahneleri izledim ve sadecce Quentin'e fikir verdim. Kendimi yardım etmek için parçaladım. Eğer beni ilham verici buluyorsa bu harika. Ama ne yaptığımın farkında değilim'' yorumunu yaptı. 
     Tarantino ile 1993 yılında tanıştıklarını anlatan Thurman, ünlü yönetmenin o sırada ''Pulp Fiction'' filminde ''Mia Wallace'' karakterini canlandırmak için aktris aradığını belirtti. Tarantino'nun ''Mad Dog and Glory'' ile ''Final Analysis'' filmlerinde kendisini izlediğini ifade eden güzel yıldız, daha önce hiç karşılaşmadığı Tarantino ile bağlı olduğu ajansın Los Angeles'ta bir yemekte biraraya geldiklerini söyledi. 
     
     ''TANRIM, O MIA'' 
     Bu yemekte biraraya geldiklerinde aralarında inanılmaz bir iletişimin doğduğunu anlatan Tarantino ise ''Hani şöyle bir inanış vardır, iki insan daha önce hiç karşılaşmamasına rağmen yıllardır birbirini tanıyormuş gibi hisseder. Biz de Uma ile bunu yaşadık. O anda başrolün kimin olacağına karar verdim ve dedim ki Tanrım, o Mia'' açıklamasında bulundu. 
     Daha sonra Thurman'ın dairesinde görüştüklerini ve senaryoyu tartıştıklarını belirten Quentin Tarantino, ''Başkalarıyla da görüştüm, ama biliyordum ki Uma Mia'ydı. Başka adaylarla görüşürken kendimi sanki Uma'yı aldatıyormuş gibi hissettim. Nasıl da başkalarını düşünebilmiştim '' sözleriyle o günlerdeki ilginç ruh halini özetledi. 
     Uma Thurman'ın ajansının ünlü yıldızın daha önce yönetmen Stanley Kubrick ile yaşadığı kötü deneyim yüzünden yönetmenler kendisini reddetmeden teklifleri geri çevirdiğini ilettiğini ifade eden Tarantino, ''Onu aradım ve rolü teklif ettim. Bana şu karşılığı verdi Tamam, bu işe giriyorum, ben senin kızınım ve hazırım... Tamamdı, ilham perimi bulmuştum'' diye konuştu. 
     
</TEXT>
</DOC>
