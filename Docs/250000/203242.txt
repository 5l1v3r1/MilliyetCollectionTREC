<DOC>
<DOCNO> 203242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo05.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada Fenerbahçe'ye kötü haber... 
</HEADLINE>
<TEXT>

     Fenerbahçe Bayan Basketbol Takımı'nın oyuncusu Youlia Khasbulatova, sakatlığı nedeniyle sezonu kapattı. 
     Bayanlar Avrupa Kupası 2. tur G Grubu'nda Fenerbahçe'nin, Macaristan'ın DKSK Miskolc takımını yendiği dün geceki maçta sakatlanan Khabulatova'nın sol ayak aşil tendonunda kopma olduğu bildirildi. 
     Menajer Murat Yosmaoğlu, Khasbulatova'nın bu sakatlıkla sezonu kapattığını söyledi. Khasbulatova'yı, ayak tarak kemiği kırılan Erb'in yerine transfer ettiklerini hatırlatan Yosmaoğlu, ''Bu oyuncunun da sakatlanması büyük şanssızlık. Bizim basketbolla ilgili sorunumuz yok. En büyük korkumuz sakatlıklar. Şimde yeni oyuncu bakacağız. BOTAŞ Spor ile yarın yapacağımız zorlu maç öncesi Khasbulatova'nın yokluğu büyük eksiklik'' diye konuştu. 
     Türkiye Bayanlar Basketbol Ligi'nde bu sezon yaptığı 9 maçı da kazanarak yenilgisiz lider durumda bulunan Fenerbahçe, yarın deplasmanda tek yenilgisi bulunan en yakın takipçisi BOTAŞ Spor ile karşılaşacak. 
     
</TEXT>
</DOC>
