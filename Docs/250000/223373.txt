<DOC>
<DOCNO> 223373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun02.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Arap-Kürt çatışmasında Suriye'yi suçluyor 
</HEADLINE>
<TEXT>

     ABD, Suriye'de patlak veren Arap-Kürt çatışmalarından dolayı Şam yönetimine yönelttiği suçlamaların dozunu artırdı. 
     ABD Dışişleri Bakanlığı, Suriye'de meydana gelen olayların yanı sıra Lübnan'daki gelişmelerle ilgili olarak da Suriye Devlet Başkanı Beşşar Esad yönetimini ağır dille eleştirdi. 
     ABD Dışişleri Bakanlığı sözcüsü Adam Ereli, Suriye içindeki olaylara işaret ederek, Şam yönetiminden Kürtlere baskı yapmamasını istedi. Ereli, açıklamasında, ''Kürt asıllı Suriye vatandaşları, eşit haklardan yoksun olmalarını protesto ediyordu. Ortaya çıkan şiddet olaylarında Suriyeli yetkililer, göstericileri öldürüp yaralamakla kalmadı, Kürtlerin çoğunlukta olduğu kentlerde de normal yaşamı baskı altına aldı'' dedi. 
     Sözcü Ereli, ''Biz tutumumuzu belirttik. Bir defa daha Suriye hükümetini şiddet içermeyen siyasi ifade hakkını baskı altına almamaya davet ediyoruz'' diye konuştu. 
     Ereli, son günlerde Lübnan'da da üniversitelerde öğrencilerin, Suriye'nin bu ülkeyi denetim altında tutmasını barışçı yollarla protesto ettiğini ve Suriyeli yetkililerin bunları da bastırdığını belirterek, Şam yönetiminin tutumunu kınadı. 
     Öte yandan Amerikalı yetkililer, Başkan George Bush yönetiminin Suriye'ye karşı planlanan yaptırımları çok kısa sürede açıklamasının beklendiğini belirttiler. ABD Kongresi, terörist gruplara destek verdiği ve kitle imha silahları programlarını sürdürdüğü gerekçesiyle, Şam'a karşı yaptırım kararı almış, ancak yaptırımların niteliğini Bush'a bırakmıştı. 
     
</TEXT>
</DOC>
