<DOC>
<DOCNO> 204236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur16.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül 'KKTC'de şu anda erken seçim düşünülmemeli' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, KKTC'de mevcut şartlarda en geniş tabanlı koalisyon hükümeti kurulması için tarafları teşvik ettiklerini ve şu anda erken bir seçimin düşünülmemesi gerektiğini söyledi. 
     Dışişleri Bakanlığı'ndan ayrılışı sırasında gazetecilerin sorularını yanıtlayan Gül, KKTC'de şu anda erken seçimin düşünülmemesi gerektiğini, yapılması gereken şeyin mevcut partilerin mümkün olan en geniş taban içerisinde bir koalisyon hükümeti kurmaları olduğunu ve bunu teşvik ettiklerini belirttti. 
     Gül, geniş tabanlı bir koalisyonu gerçekçi bulup bulmadığının sorulması üzerine, şunları kaydetti 
     ''Gerçekçi buluyorum tabii ki. Neticede oturacak uzlaşacaklar. Uzlaşamayan, konuşamayan aynı vatanın sahipleri, insanlarını mutlu etmek için uğraşan aynı amaca sahip insanlar, neticede muhakkak ki biraraya gelip uzlaşacaklardır. Bunlar başka toplumun insanları değil ki.'' Gül, yakın bir zamanda Kıbrıs'a gidip gitmeyeceğinin sorulması üzerine de ''Tahmin ediyorum herhalde önce onlar buraya gelir'' yanıtını verdi. 
     Siyasi parti liderlerini henüz davet etmediklerini, ancak görüşeceklerini söyleyen Gül, bu davetin KKTC hükümetinin kurulmasından sonra mı olacağının sorulması üzerine, ''Ümit ederiz ki hükümet kurulur bu süre içinde. Tahmin ediyorum önümüzdeki hafta olabilir ama şu anda kesin bir şey söylemiyorum'' dedi. 
     
</TEXT>
</DOC>
