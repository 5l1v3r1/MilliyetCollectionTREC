<DOC>
<DOCNO> 213152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur38.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda çökme tehlikesi bulunan 5 katlı bina mühürlendi 
</HEADLINE>
<TEXT>

     Beyoğlu'nda çökme tehlikesi bulunan 5 katlı bina, belediye ekiplerince mühürlendi. 
     Alınan bilgiye göre, Tarlabaşı Çukur Mahallesi Salkımsaçak Sokak 2 numaradaki 5 katlı binadan sesler gelmesi ve yan duvarlarından birinin çatlayarak tuğlaların dökülmesi üzerine, burada oturanlar yetkililere haber verdi. 
     Olay yerine gelen Beyoğlu Belediyesi'ne bağlı ekipler, yaptıkları incelemede, içinde 8 kişilik bir ailenin oturduğu binanın yan duvarındaki çatlamanın önceden meydana geldiğini belirleyerek, bitişikte bulunan diğer binayla birlikte bu binayı mühürledi. 
     Binada incelemelerde bulunan Beyoğlu Belediye Başkan Yardımcısı Hasan Ataş, gazetecilerin soruları üzerine, en az 100 yıllık olan binanın vakıflara ait olduğunu ve kullanılmaması için geçen yıl mühürlendiğini söyledi. 
     Ancak, bina sakinlerinin mührü sökerek içeride yaşamaya devam ettiklerini vurgulayan Ataş, binanın yıkılması için Anıtlar Kurulu'ndan izin alınması işlemlerinin uzun süreceğini, geçici olarak çökmeyi önlemek amacıyla binanın etrafına çelik demirlerle kafes yapılacağını kaydetti. 
     Ataş, Beyoğlu'nda bu şekildeki 100'ü aşkın binanın mühürlendiğini, ancak bazı kişilerin mühürleri sökerek buralarda yaşamaya devam ettiklerini sözlerine ekledi. 
     
</TEXT>
</DOC>
