<DOC>
<DOCNO> 229149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/siyaset/siy05a.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök Kaba gücün yerini bilgi alacak 
</HEADLINE>
<TEXT>

   Genelkurmay Başkanı, Savunma ve Havacılık Dergisi için yazdığı mesajında, "Terör saldırılarının yaşandığı bu ortamda başarılı olmak için vizyonunu sürekli değiştirmek zorunda olan TSK'da, gelecekte bilek gücü yerini bilgiye bırakacak" dedi 
   ANKARA Milliyet 

   
   Genelkurmay Başkanı Orgeneral Hilmi Özkök, İstanbul ve Madrid'de meydana gelen son terör olaylarının Türkiye'ye yönelik risk ve tehditlere yeni boyut eklediğini belirterek, "Uzun terör deneyimimize rağmen bizim pek de alışık olmadığımız, uluslararası boyutu bulunan yanları bulunmaktadır" dedi. 
   Savunma ve Havacılık Dergisi'nin 100. sayısı için bir mesaj kaleme alan Özkök, milat kabul edilen 11 Eylül terör saldırılarının ardından gerçekleşen İstanbul ve Madrid saldırılarının benzer yönleri bulunduğunu ve benzer etkiler yarattığını belirterek, şunları kaydetti "Bu yeni tehdidin uzun terör deneyimimize rağmen bizim pek de alışık olmadığımız, uluslararası boyutu bulunan yanları bulunmaktadır. Bu sebeple proaktif bir yaklaşımla hareket ederek, silahlı kuvvetler olarak gerektiğinde bu yeni tehdidin bizlere yükleyeceği yeni görevleri de dikkate almak zorundayız." 
   Bu ortamda başarılı olmak için öncelikle planları ve vizyonu sürekli değiştirmek gerektiğini belirten Özkök, "Bunları birer canlı varlık gibi sürekli bakıma tutmak, güncelleştirmek ve derinliğini artırmak zorundayız. Aksi takdirde sığ, kalıplaşmış ve şekilsel vizyonla silahlı kuvvetlerimizi geleceğe hazırlayamayız" diye konuştu. 
   
   'Geleceği net göreceğiz' 
   Özkök, gelecekte, TSK'nın sahip olacağı yeni yaklaşımda bilek ve kaba gücün yerini bilgi ve itidale bırakacağını da belirterek şunları kaydetti 
   "Bu yeni yaklaşımın bir sonucu olarak geleceği daha net görebilme olanağına kavuşacağız. Türk Silahlı Kuvvetleri personeli, daha da olgunlaşmış nitelikli yapısıyla iyi bir satranç oyuncusu gibi geleceği daha kolay tahayyül edebilecek, gerekli hamleleri önceden hesaplamanın rahatlığıyla silahlı kuvvetleri geleceğe hazırlayabilecektir." 
   Özkök personele, kuvvetli bir entelektüel fikri temel de kazandırmak zorunda olduklarını bildirerek, "İçinde bulunduğumuz güvenlik ortamı, personelin ulusal hedeflerin tespitinde ve ulusal gücü oluşturan tüm unsurların uyumlaştırılmasının sağlanmasında çok daha olgunlaşmış bir fikri yapıda olmasını gerekli kılmaktadır" dedi. 
   
   
</TEXT>
</DOC>
