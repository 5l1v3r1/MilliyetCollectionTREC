<DOC>
<DOCNO> 238874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur09.html </URL>
<DATE> 2004/05/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gecekondu yıkımında olay 15 polis yaralandı, 8 gözaltı 
</HEADLINE>
<TEXT>

     Antalya'nın Ermenek Mahallesi'nde gecekondu yıkımı sırasında çıkan olaylarda 15'i polis, 19 kişi yaralandı. Gözaltına alınan kişi sayısı 8'e yükseldi. 
     Ermenek Mahallesi'nde ellerinde Türk bayrakları ve giysilerine iliştirdikleri Atatürk resimleri ile gecekondularının yıkımını engellemek isteyen bir grup, Ermenek İlköğretim Okulu önündeki caddeyi trafiğe kapattı. 
     Aralarında çocukların da bulunduğu kadınlı, erkekli gruptan dağılmasını isteyen çevik kuvvet ekipleri, uyarıların dikkate alınmaması üzerine kalabalığa biber gazı ile müdahale etti. 
     Grubun taş ve sopalarla karşılık vermesi üzerine çıkan olaylarda 15'i polis memuru 19 kişi çeşitli yerlerinden yaralandı. Yaralı polislerden 13'ü Antalya Devlet Hastanesi'nde tedavi altına alınırken, diğer yaralıların sağlık ekiplerince olay yerinde ayakta tedavi edildiği bildirildi. Olaylarda 8 kişi de gözaltına alındı. 
     Kalabalık, çevik kuvvet ekiplerinin müdahalesiyle dağılınca Muratpaşa Belediyesi'ne ait yıkım ekipleri mahalleye girdi. Ekipler, inşaat halinde olan 3 binanın yıkımını gerçekleştirirken, bölgede yıkılacak kaçak yapı sayısının 90 olduğu öğrenildi. 
     Çevik kuvvet ekiplerinin bölgedeki güvenlik önlemleri sürüyor. 
     Ermenek Mahallesi'nde Muratpaşa Belediyesi ekiplerinin yıkım kararını engellemek isteyen bir grup mahalleli, geçen perşembe günü Lara-Havaalanı Yolu ile Ermenek İlköğretim Okulu önündeki caddeyi taş ve araçlarla trafiğe kapatmışlardı. Yaklaşık 6 saat süren eylem, çevik kuvvet ekiplerinin uyarısı ile sona ermişti. 
     
</TEXT>
</DOC>
