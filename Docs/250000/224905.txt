<DOC>
<DOCNO> 224905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur07.html </URL>
<DATE> 2004/03/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şehit yakınlarından maaş protestosu .. 
</HEADLINE>
<TEXT>

     Şehit yakınları ve gaziler, çalışmaları halinde aldıkları maaşların kesilmesi yönünde yasal değişiklik yapılacağı gerekçesiyle protesto eylemi yaptılar. 
     İstanbul Şehit Anaları Dayanışma ve Yardımlaşma Derneği Başkanı Pakize Akbaba ve bir grup gazi ve şehit yakını, Adalet Bakanlığı önünde toplandılar. 
     Akbaba ve beraberindeki dernek üyeleri, isteklerini iletmek üzere Başbakanlık Merkez Binası'na geçerek, Başbakanlık Müsteşarı Ömer Dinçer ile yaklaşık yarım saat görüştüler. 
     Görüşmenin ardından açıklamalarda bulunan Akbaba, hiçbir zaman herhangi bir partinin çığırtkanlığını yapmadıklarını söyledi. 
     Vatan uğruna evlatlarını feda ettiklerini ifade eden Akbaba, ancak hükümetin şimdi ''kutsal gazi maaşlarına göz diktiğini'' ileri sürdü. Akbaba, ''TBMM'de Atatürk'ün üniformalı resmine dil uzatanlar, şimdi de teröre karşı canını feda edenlere el uzatmaktadır'' dedi. 
     Dinçer'in kendilerine, ''Bağırmanıza gerek yok'' şeklinde açıklamada bulunduğunu kaydeden Akbaba, ancak 1.5 yıldır isteklerine yanıt alamadıklarını söyledi. 
     Dernek tarafından Dinçer'e iletilen 2 sayfalık dilekçede, ''IMF ve Avrupa Birliği'nin Türkiye'ye dayatmış olduğu sömürge politikalarının kendilerini derinden yaraladığı'' savunuldu. 
     ''İdam cezası onaylanmış katil başını Ada'da misafir ettirdiler. Terör yandaşlarını da başımıza yönetici yaptılar. Bir miktar daha borç para verdikçe bir miktar daha bir şeyler alıyorlar'' görüşlerinin dile getirildiği dilekçede, sırada şehit, dul ve yetimleri ile gazilerinin maaşları olduğu ileri sürüldü. 
     Şehit aileleri ve gazilerinin çalışmaları halinde maaşlarının kesilmesine yönelik yasa çalışmasının kaldırılması istenen dilekçede, ''Bizden kesilen maaşlarla İmralı palasta katil Öcalan'a daha güzel yaşantı mı sunulacak Hortumcuların batırdığı bankaların açıkları mı kapatılacak Bu kanun tasarısının derhal geri çekilerek şehit ailelerine ve gazilere yapılan zulüm sona erdirilmelidir'' denildi. 
     Şehit ailelerinin isteklerinin 13 madde altında sıralandığı dilekçede, şehit aileleri ve gazilerine özel statülü pasaport verilmesi de talep edildi. 
     
</TEXT>
</DOC>
