<DOC>
<DOCNO> 244450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko25.html </URL>
<DATE> 2004/06/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tüzmen 20 yıl önce 1 senede yaptığımız ihracatı 1 ayda yapıyoruz 
</HEADLINE>
<TEXT>

     Devlet Bakanı Kürşad Tüzmen, ilk 5 ayda gerçekleştirilen 24 milyar dolarlık ihracatın yaklaşık 7 yıl önceki Türkiye'nin yıllık ihracatına eşit olduğunu bildirdi. 
     Teknik Fuarcılık ve TÜYAP Tüm Fuarcılık Yapım A.Ş. işbirliğiyle düzenlenen Uluslararası Tekstil Makineleri Fuarı, Devlet Bakanı Kürşad Tüzmen tarafından, TÜYAP Beylikdüzü Fuar ve Kongre Merkezi'nde açıldı. 
     Fuarın açılışında konuşan Tüzmen, tekstil makinaları konusunda dünyanın en büyük fuarının Türkiye'de gerçekleşmesinden gurur duyduğunu ifade etti. 
     Tüzmen, fuarcılık sektörünün özel önem verdiği sektör olduğunu belirterek, ''Bizim yıldızlaşacak sektörlerimizden biri'' dedi. 
     Gururunun ikinci kaynağının Türk tekstil makinaları sektörünün kalite ve fiyatı ile söz sahibi noktaya gelmesi olduğunu vurgulayan Tüzmen, ''Türkiye tekstil makine ihracatının çok ciddi açılım içinde hız kazandığını görüyorum. 1995-1996 yılında sadece 23 milyon dolar tekstil makineleri ihracatı vardı. 2003 yılında yaklaşık 75 milyon dolarlık bir ihracatımız gerçekleşti. 20004 ün ilk dört ayına baktığımızda geçen yılın aynı dönemine göre tekstil makineleri ihracatının yüzde 46 arttığını görüyoruz'' diye konuştu. 
     
     AYLIK İHRACAT 5 MİLYAR DOLARA ULAŞTI 
     Geçen yıl yaşanan yüzde 32'lik ihracat artışı ile Türkiye'nin dünya ihracat rekortmenleri arasına girdiğini belirten Tüzmen, şunları kaydetti 
     ''5 ayda toplam 24 milyar dolarlık bir ihracatı tamamlamış durumdayız. İhracatçı birlikleri kayıtları rakamlarına göre geçen seneye göre yüzde 36 artışa karşılık geliyor. İhracat artışımız artık süreklilik kazanmıştır ve devam etmektedir. Yaklaşık 7 sene evvel benim Müşteşar Yardımcısı olduğum dönemde Türkiye'nin yıllık ihracatı 24 milyar dolara eşitti. 20 sene evvel bir senede yaptığımız ihracatı bugün artık bir ayda yapar hale geldik. Bir aylık ihracatımız 5 milyar dolara ulaşmıştır. Türkiye'nin ihracatının artmasında siz işadamları en büyük rolü oynayacaksınız.'' İHKİB Yönetim Kurulu Başkanı Süleyman Orakçıoğlu da, 20 yıl öncesine bakıldığında 500 milyon dolar ihracat yapan sektörün 2004 yılı hedefinin 18 milyar dolar olduğunu ve bunun gerçekleşeceğini gördüklerini kaydetti. 
     Dünyadaki değişimleri yakından takip etmek gerektiğini, bunun da hız, esneklik, değişim ve teknoloji yatırımından geçtiğini dile getiren Orakçıoğlu, fuarda ürünlerini sergileyen makine üreticilerine teşekkür etti. 
     Orakçıoğlu, ''Önümüzdeki 5 yıldaki hedefimiz dünyanın lider markalarının Türkiye'den çıkması. Türk hazır giyim sektörünün altyapısı bence burada kuruluyor'' diye konuştu. 
     İtalyan Tekstil Makinesi İmalatçıları Birliği Başkanı Alberto M. Sacchi de, İtalya'dan gelen 120 makine üreticisinin fuarda olmasının Türkiye'nin bu konuda ne kadar üstün olduğunu gösterdiğini belirtti. 
     Sacchi, İtalyan makine üreticilerinin Türkiye'nin ve tekstil sektörünün büyümesine ortak olmak istediklerini, bunu yapmanın da son derece mümkün olduğunu kaydetti. 
     
     DÜNYANIN EN BÜYÜK TEKSTİL MAKİNELERİ FUARI 
     Türkiye'de bugüne kadar düzenlenmiş en büyük tekstil makineleri fuarı olan Uluslararası Tekstil Makineleri Fuarı'nın, dünyada da bu yılki tekstil makineleri alanında hacim yönünden birinci sırada yer aldığı bildirildi. 
     56 bin 500 metrekaresi kapalı toplam 121 bin metrekarelik bir alanda gerçekleştirilen fuara, yerli ve yabancı 770 firma katılıyor. 
     Fuarda, her türlü pamuk ve elyaf hazırlama makineleri, iplik hazırlama makineleri, dokuma makineleri, örgü makineleri, boya, baskı, terbiye makineleri, tekstil kimyasalları, laboratuvar cihazları sergileniyor. 
     Fuarda ayrıca, saatte bir 15 dakika süre ile dokuma makineleri çalıştırılıyor. 
     Fuarda önce, teknoloji hırsızlığı olmaması için fotoğraf ve kamera çekimine izin verilmezken daha sonra serbest bırakıldı. 
     
</TEXT>
</DOC>
