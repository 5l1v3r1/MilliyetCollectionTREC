<DOC>
<DOCNO> 216621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/dunya/dun03.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ARA BÖLGE NOTLARI 
</HEADLINE>
<TEXT>
   Kıbrıs mönüsü Çay ve bisküvi 
   UTKU ÇAKIRÖZER, SEFA KARAHASAN Lefkoşa 

   
   40 yıllık Kıbrıs sorununu çözüme kavuşturmak için Lefkoşa'daki ara bölgede 1974'ten bu yana kullanılmayan Lefkoşa Havaalanı Terminal Binası'nda BM gözetiminde başlayan tarihi görüşmelerden kulislere sızan notlar şunlar 
   
   Her seansta bir tabak 
   New York'ta KKTC lideri Denktaş, Güney Kıbrıs Rum Yönetimi GKRY lideri Papadopulos başkanlığındaki Türk ve Rum heyetlerine sadece su ikram eden BM, Kıbrıs'taki görüşmelerde ise mönüyü "çay ve bisküvi" olarak belirledi. İkramın her görüşmede sadece bir tabak bisküvi şeklinde yapıldığı ve bisküviler bitince yenilenmediği öğrenildi. 
   
   İntikam planları 
   İki heyet de BM'nin "cimri" tavrından memnuniyetsizliklerini dile getirirken, BM Genel Sekreteri Kofi Annan'ın özel danışmanı olan ve Ada'daki görüşmelere başkanlık eden Alvaro De Soto'ya geçen yıldan beri tepkili olan Türk heyetinin, kendi aralarında, "Havalar ısınsın da bu De Soto'yu saatlerce güneşin altında bekletelim. New York'ta ve burada bize çektirdiklerinden sonra az bile" esprisini yaptığı öğrenildi. 
   
   O varsa ben yokum 
   Görüşmeler başlamadan bir gün önce "Verheugen krizi" çıktı. AB Temsilcisi'nin Ada'ya geldiğini öğrenen Denktaş, "Ara bölgedeki toplantıya o da gelecekse ben gelmiyorum" restini çekti. Denktaş, De Soto'nun gün boyu sürdürdüğü mekik diplomasisiyle Verheugen'le, görüşme sonrasında "bir su içimi" bir araya gelmeyi kabul etti. 
   
   Sürgün yolları göründü 
   22 Mart'a kadar hafta içi her sabah 09.30'da bir araya gelecek olan liderler uzlaşma sağlayamazsa Kıbrıs maratonunun son bölümünün Avrupa ya da ABD'ye taşınması gündemde. 
   
   
</TEXT>
</DOC>
