<DOC>
<DOCNO> 235393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas19.html </URL>
<DATE> 2004/04/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Boyayı uzmanına yaptırın... 
</HEADLINE>
<TEXT>

     Konya Boyacılar ve Badanacılar Odası Başkanı Mustafa Özçiçek, doğru boyacıyı belirlemek için, boya satın alınan işyerine danışılması gerektiğini söyledi. 
     Özçiçek, AA muhabirine yaptığı açıklamada, bahar aylarının gelmesiyle ev ve işyerlerinde boya, badana işlerinin arttığını ancak vatandaşların bazı sıkıntılar yaşadıklarını belirtti. 
     İnsanların boyayı, zorunluluktan çok, söz konusu mekanların daha güzel görünmesi için yaptırdıklarını anımsatan Özçiçek, ''Boya işi uzmanlık gerektirir. Yeterli deneyime sahip olmayan kişinin yapacağı iş tatmin etmeyeceğinden, aynı iş genellikle usta bir boyacıya daha yaptırılır. Bu da para ve zaman kaybına neden olmaktadır'' dedi. 
     Özçiçek, şunları kaydetti 
     ''Her yıl yaşanan bu sorunu gidermek için, boya ve badanacıları odaya üye yaparak her birine uzman boya ve badanacı belgesi vermek istedik, ancak bu girişimimiz çeşitli nedenlerle başarılı olamadı. Vatandaşlarımızı tuzağa düşmemeleri konusunda uyarmak istiyorum. Mağdur olmamak için boya yaptıracağınız kişiyi, boya satın aldığınız işyerine danışarak belirleyin. İşten memnun kalmazsanız söz konusu boyacıya giderek hesap sorabilirsiniz.'' Özçiçek, bir metrekare alanın boyama fiyatının 1.5 milyon ile 3 milyon lira arasında değiştiğini, daha fazla fiyat teklif edenlere itibar edilmemesi gerektiğini sözlerine ekledi. 
     
</TEXT>
</DOC>
