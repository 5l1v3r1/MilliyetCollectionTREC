<DOC>
<DOCNO> 238629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo35.html </URL>
<DATE> 2004/05/09/ </DATE>
<TIME> 22.21 </TIME>
<AUTHOR>  </AUTHOR>
<HEADLINE>
İstanbul'da şampiyonluk büyük çoşkularla kutluyorlar 
</HEADLINE>
<TEXT>

     Birinci Süper Futbol Ligi'nde 2003-04 sezonunun bitimine 1 hafta kala Fenerbahçe'nin şampiyonluğunu garantilemesinin ardından, İstanbul'da sarı-lacivertli taraftarlar 15. şampiyonluğu büyük bir çoşkuyla kutluyorlar. 
     Denizli'de yapılan Denizlispor-Fenerbahçe maçının bitiminin ardından üzerlerinde formaları, ellerinde bayraklarıyla İstanbul sokaklara dökülen Fenerbahçeli taraftarlar, şampiyonluk şarkıları söylemeye başladı. 
     Özellikle Kadıköy, Bağdat Caddesi ve Taksim Meydanı'nda toplanan sarı-lacivertli taraftarlar, davullarla, zurnalarla, dev bayraklarıyla adeta karnaval havasında şampiyonluğu kutlarken, takımları lehine tezahüratlar yapıyorlar. Sarı-lacivertli taraftarlar, Taksim Meydanı'nı ve kutlama yaptıkları bazı caddelerin trafiğe kapanmasına neden oldular. 
     Taraftarlar, ayrıca araçlarla konvoy oluşturarak, İstanbul'da şampiyonluk turu attılar. 
     
</TEXT>
</DOC>
