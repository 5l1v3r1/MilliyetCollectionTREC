<DOC>
<DOCNO> 209012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/yazar/pulur.html </URL>
<DATE> 2004/01/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kadınlar Sayın Dönmezer'i, o da kadınları kızdırdı... 
</HEADLINE>
<TEXT>

   
   GEÇEN gece TRT 1 de Baki Özilhan'ın yönettiği "Susma, Konuş " programında hocaların hocası Ord. Prof. Sulhi Dönmezer'i kadınlar pek kızdırdı, hocamız da kadınları... 
   Tartışma konusu "Türk Ceza Kanunu" tasarısı ve kadınlara karşı işlenen cürümler. 
   Mesela, bir kıza zorla tecavüz ediliyor, yeni tasarı iki seçenek getiriyor, eğer kız evlenmeyi kabul etmez ise adam, şikayete bağlı olarak yargılanacak. 
   
   KADINLARIN itirazı bu 
   Hocamız kusura bakmasın ama biz de onlar gibi düşünüyoruz, daha önce de yazdık, yani o kadın, kendisinin zorla ırzına geçen, tecavüz eden adamı nasıl koca olarak kabul eder, bir hayatı nasıl onunla birlikte geçirir, "hayat arkadaşı" sayar 
   Tasarı, bunu Türk toplumuna uygun buluyor, hani "nikah kıysın " lafı var ya, ailesi tatmin olacak, nikah kıyıldı diyecek, kızcağız da, adım "orospuya" çıkmasın diye, bunu kabul edecek... 
   Bir de şunu ileri sürüyorlar Tecavüzcü evlendikten sonra, beş yıl kadını boşamayacak. 
   Herif, sanki bunun çaresini bulamaz, kadını canından bezdirir boşanma davasını ona açtırır. 
   
   SAYIN Dönmezer, konu açılınca bir anısını anlattı... 
   Kıza tecavüz etmişler, gebe kalmış, çocuğu doğurmuş, ama kim bilir neler çekmiş ki, bir gün bebeğini alıp bir köprünün üzerinden nehre atlamış, çocuk boğulmuş, kadın kurtulmuş. Adalet yakasına yapışmış, çocuğunu öldürmekten, ya da ölüme sebebiyet vermekten yargılanıyor, avukatı da rahmetli Prof. Dr. Faruk Erem, hakimler şaşırmışlar, bu kadını nasıl kurtaracaklar Faruk Erem'e rica etmişler, o da Sulhi Dönmezer'le konuşmuş, kadının akli dengesi yerinde değil denilip, öyle savunacakmış... 
   Duruşma öncesi Faruk Erem, hakimlerin odasına girmiş, "Kadının akli dengesi yerinde değildir, diye savunma yapacağız " demiş. Hakimler başlarını sallamış 
   "Gerek kalmadı hocam, kadın cezaevinde intihar etti." 
   
   BUNLAR memleket manzaraları değil, memleket gerçekleri... 
   Prof. Dr. Füsun Sokullu'nun anlattığı da bir başka facia... 
   Evli kadını kaçırıp tecavüz ediyorlar, olay duyuluyor, kadının kocası "Ben bu kadınla yaşayamam " diye dava açıyor, mahkeme boşanmayı kabul ediyor, Yargıtay da onaylıyor, tecavüze uğrayan da kadın, yuvası yıkılan da kadın... 
   
   KADININ bu kadar ezildiği, horlandığı, aşağılandığı bir toplumda, saldırgana "Al evlen şununla, kurtar paçanı " diyeceğiz, sonra da zavallı kadına döneceğiz "Hadi uzun etme, evlen de namusun kurtulsun " diye sanki mükafat vereceğiz. 
   Hayır, saygıdeğer hocamız maşeri vicdan bunu kabul edemez. 
   Siz, ne kadar mukni, ikna edici olsanız bile... 
   
   GÜNLERDİR gazetelerde bir haber... 
   Bir taksi şoförü, arabasına binen kadınlara cinsel organını gösteriyormuş, adam yakalanmış, lakin kadınlardan şikayetçi olan yok 
   Niye 
   Şikayetçi oldukları gün, adamın kendilerine ne iftiralar atacağını bildiklerinden, üstelik ispat da edemeyecekler... 
   Kendisine tecavüz eden adamla bile "evlenip namusunu kurtarması önerilen" kadınlar ne yapsın 
   NOT Bu yazı taksi şoförü tutuklanmadan önce yazılmıştır. 
   
      
   
</TEXT>
</DOC>
