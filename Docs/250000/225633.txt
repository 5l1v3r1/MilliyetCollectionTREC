<DOC>
<DOCNO> 225633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas11.html </URL>
<DATE> 2004/03/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Modacı İlker Çınarel, Londra'da ilk defilesini yaptı 
</HEADLINE>
<TEXT>

     Genç modacı İlker Çınarel, İngiltere'nin başkenti Londra'daki ilk defilesini ''Alternative Fashion Week''de yaptı. 
     Marmara Üniversitesi Güzel Sanatlar Fakültesi Seramik ve Tekstil bölümünden mezun olan, 1974 İzmir doğumlu Çınarel'in 18 parçadan oluşan ''Artificial Life'' adlı defilesinde, doğum anının doğallığı ile 21. yüzyılda teknolojinin ulaştığı yapaylığın çelişkisi vurgulanmaya çalışıldı. 
     Kablolar, disketler ve benzeri teknoloji ürünlerinin, ipek, keten ve deri gibi doğal materyallerle karıştırılarak kullanıldığı koleksiyonda, kırmızı, pembe, gri, siyah, bej ve sarı renklerin hakimiyeti dikkat çekti. 
     Özgün tasarımlarıyla tarihi Spitalfield Market'i dolduran izleyicilerden büyük alkış alan Çınarel, tarzında dünü, bugünü ve yarını birleştirmeye çalıştığını belirtirken, biçimsiz kesimlerle yaşamın sırlarını yanıtlamayı hedeflediğini kaydetti. 
     En çok etkilendiği tasarımcılar arasında Vivienne Westwood, Alexander Mcqueen ve Comme de Garçons'ın bulunduğunu belirten İlker Çınarel, gelecek ay ve yıllarda Londra'da daha birçok defilede tasarımlarını sergilemek istediğini ifade etti. 
     Üniversite eğitimini tamamladıktan sonra Londra'da moda Koleji'nde moda tasarımı ve kalıp eğitimi alan genç modacı Çınarel, 2003 yılından bu yana Armani'de çalışıyor ve ünlü grubun Londra defilelerinin organizasyonuyla uğraşıyor. 
     Spitalfiled Market'te ''Alternative Art'' grubunun düzenlediği defileye katılmak üzere başvuran yüzlerce genç modacının arasından sıyrılmayı başaran Çınarel, gelecek yıllarda aynı organizasyonda yer almayı hedeflediğini belirtti. 
     Hafta boyunca Çınarel'in dışında 49 genç modacının alternatif moda çalışmaları da ''Alternative Fashion Week'' organizasyonu çerçevesinde izleyiciyle buluşacak. 
     
</TEXT>
</DOC>
