<DOC>
<DOCNO> 249455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo11.html </URL>
<DATE> 2004/06/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Mahmut Uslu Alex, dünya futboluna adını yazmaya aday... 
</HEADLINE>
<TEXT>

     Fenerbahçe Kulübü Yönetim Kurulu Üyesi Mahmut Uslu, Alex de Souza'nın dünya futboluna adını yazdırmaya aday bir futbolcu olduğunu söyledi. 
     Mahmut Uslu, Alex'in imza töreninde yaptığı açıklamada, yeni transferlerinin şu anda Brezilya'nın en önemli yıldızlarından biri olduğunu ifade ederek, ''1.5-2 yıldır Brezilya'ya gidip geliyoruz. Ailesine ve kendisine teşekür ediyoruz'' dedi. 
     Transferde son olarak Önder Turacı'nın alımasının ardından Galasaraylı yöneticilerle yaşanan polemiklere de değinen Uslu, şunları kaydetti 
     ''Üzülerek söylüyorum ki bazı kulüplerimizde, biz bu tür şeylere girmek istemememize rağmen, eski sistemdeki gibi camialara yakışmayacak konuşmalar oluyor. Fenerbahçe Kulübü Yönetim Kurulu, söz verdiğini yapar. İnsanlar kendi beceriksizlikleri için kendi camialarına hesap vermeli, işleri karıştırmamalı.'' Uslu, Önder Turacı ile yalnızca Galatasaray'ın değil bundan 2 yıl önce Ankaragücü, 1 yıl önce de kendilerinin ilgilendiğini bildirdi. 
     Fenerbahçe'nin uzun vadede Avrupa Şampiyonlar Ligi şampiyonluğunu hedeflediğini anlatan Uslu, sözlerini şöyle sürdürdü 
     ''Bizim asıl değerlerimiz Fenerbahçe formasını giyen Türk futbolcu arkadaşlarımızdır. Bu arkadaşlar belli yerlere gelirse kısa sürede Alex gibi yıldızlarla önemli başarılara imza atacaklardır.'' Uslu'ya, Ortega'nın sorunlar yaşayıp ülkesine geri dönmesi hatırlatılarak, ''Alex ile de aynı sorunları yaşamamak için önlem aldınız mı '' biçiminde yöneltilen soruya Fenerbahçeli yönetici, ''Muzla portakalı karıştırmayın. İkisi de farklı insanlar. Alex başarılı olacak'' diye yanıt verdi. 
     
     DENİZ BARIŞ MÜJDESİ 

     Uslu, Gençlerbirliği'nden transfer etmek istedikleri Deniz Barış ile de anlaşma sağladıklarını açıkladı. 
     Uslu, Deniz'in transferiyle ilgili bir soruya, ''Deniz'i de aldık. Herhengi bir problemimiz olmaz. Fenerbehçe, istediği oyuncuyu alır'' yanıtını verdi. 
     Öte yandan yönetim kurulu üyesi Hakan Bilal Kutlualp ise, Alex'in transferi için çok uğraştıklarını ve bir sürü zorluğu geçtiklerini anlattı. 
     Alex'e yalnızca Fenerbahçe camiasının değil, tüm spor kamuoyunun sahip çıkması gerektiğini vurgulayarak, ''En önemlisi bundan sonra Alex'in Türk futboluna sağlayacağı katkıdır. Böyle yıldızlara sahip çıkmalıyız. Onların referanslarını başka kulüplerde kullanabilmeli'' dedi. 
     
</TEXT>
</DOC>
