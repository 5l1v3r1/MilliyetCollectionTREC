<DOC>
<DOCNO> 234098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun18.html </URL>
<DATE> 2004/04/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Financial Times Rumlar 'hayır' derse AB'ye kötü bir başlangıç yapacak 
</HEADLINE>
<TEXT>

     Dilek Kocabaş bildiriyor 

İngiliz Financial Times gazetesi, ''Rumların yanlış yönlendirildiklerini ve Annan planına 'hayır' diyerek, Avrupa Birliği'ne çok kötü bir başlangıç yapacaklarını'' yazdı. 
     Gazetenin bugünkü baş yazısında, ''Kıbrıs'ta 30 yıldır süren bölünmüşlüğü sona erdirme fırsatına hiç bu kadar yakın olunmadığı'' belirtildi ve ''Bir yıl öncesine kadar belki kimsenin aklına gelmezdi ama bu planın ölümü, yıllardır adanın bölünmüşlüğünden şikayet eden Rumların elinden olacak'' ifadesi yer aldı. 
     Başyazıda, ''Türk tarafının adayı bölen taraf'' olduğu iddia edildi ve ''buna rağmen şimdi çözümden yana tutum aldığı'' kaydedildi. 
     
     ''RUMLARIN İNADI'' 
     ''Rumların 'hayır' deme ihtimaline rağmen 1 Mayıs'ta AB'ye gireceklerine'' dikkat çekilen yazıda, ''bu kararın 1999 yılında alındığı'' hatırlatıldı ve ''Aslında AB de Rumların bu inadını üyelikle ödüllendirmiş görünmekten hoşnut değil. Rum liderlerin gerek referandum kampanyası gerekse görüşmeler sırasında sergiledikleri tutum, demokratik bir yapıya hiç de uyumlu olmadıklarını gösteriyor'' görüşü dile getirildi. 
     Yazıda, ''Annan planının federal bir devlet önerisiyle Rumlar için çok ideal olmayabileceği, ancak yine de Rum halkına 1974'te kaybettikleri evlerini veya tazminat elde etmek için en iyi fırsatı sunduğu'' belirtildi. 
     ''Rum kesimi lideri Tasos Papadopulos'un, Annan planını düzeltmek için müzakere sürecini iyi değerlendirmediği, sürekli erteleme ve iptallerle zaman kaybettiği, sonunda da AB yetkililerinin onu 'barış pazarlığına iyi niyetle katılma sözünü tutmamakla' suçladığı'' kaydedilen yazıda, ''Rum lider 'hayır' çağrısı yaparak, AB ve BM yetkililerinin Rumları ikna ihtimalini de ortadan kaldırdı'' denildi. 
     Yazıda ayrıca, Rum kesiminin Moskova'da girişimde bulunarak, Kıbrıs karar tasarısının BM Güvenlik Konseyi'nde onaylanmasını engellediği kaydedildi. 
     
     ''MESAFE KOYMAK ŞART'' 
     Başyazıda, ''Referandumlarda Rumların 'hayır'', Türk tarafının ise 'evet' demesi halinde, AB'nin Rumlarla arasına mesafe koymasının şart olduğu'' belirtildi. 
     ''Barış ve uzlaşma için çaba harcayan Türk tarafının da ödüllendirilmesi gerektiği'' ifade edilen yazıda, ''KKTC'nin tanınması akıllıca olmaz. İki devletli çözüm bu aşamada en uygun olanıdır. Ama yine de Kuzey Kıbrıs'ın tanınmamasından kaynaklanan zorlukların ortadan kaldırılması için hemen harekete geçilmelidir'' görüşü dile getirildi. 
     ''Ekonomik ilişki kurarak ve bölgeye ulaşımın serbest bırakılmasını ile Kıbrıs Türkleriyle doğrudan bağlantı kurulmasının, Kuzey Kıbrıs'taki kötü ekonomik şartları düzeltebileceği'' kaydedilen yazıda, ''bunun da Türk tarafının uzun vadedeki AB üyeliğine hazırlığı açısından olumlu olacağı'' ifade edildi. 
     Yazıda ayrıca, ''Rumların zamanla ne kadar yanlış yönlendirildiklerinin farkına varacakları'' belirtildi. 
     The Independent gazetesi de, ''Rumların 'hayır' deme eğiliminde olduklarına'' dikkat çekti ve ''Türk tarafının 'evet' demesi halinde Ada'nın kuzeyiyle doğrudan ticari ilişki kurulması, ekonomik ve ticari ambargoların yumuşatılması ve bölgeye uçuşların serbest bırakılması gerektiğini'' yazdı. 
     
</TEXT>
</DOC>
