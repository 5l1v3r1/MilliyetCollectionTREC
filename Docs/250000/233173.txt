<DOC>
<DOCNO> 233173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko55.html </URL>
<DATE> 2004/04/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Konsolide Bütçe Toplam Borç Stoku 217,9 milyar dolara yükseldi... 
</HEADLINE>
<TEXT>

     Konsolide Bütçe Toplam Borç Stoku, 217,9 milyar dolara yükseldi. 
     Hazine Müsteşarlığı Mart 2004 ay sonuna ait aylık Konsolide Bütçe iç ve dış borç istatistikleri geçici verilerine göre Konsolide Bütçe Toplam Borç Stoku, 2004 yılı Şubat ayı sonuna göre yaklaşık 1,9 milyar dolar tutarında artış göstererek 216 milyar dolardan 217,9 milyar dolara yükseldi. 
     Mart ayı sonu itibarıyla toplam borç stoku içinde en büyük payı, yüzde 41,7 ile iç piyasaya ve yüzde 29,6 ile kamu kesimine olan borçlar oluşturdu. Dış borçların ağırlığı ise yüzde 28,7 olarak gerçekleşti. 
     
     KONSOLİDE BÜTÇE DIŞ BORÇ STOKUNDAKİ GELİŞMELER 

     Açıklamaya göre, 2004 yılı Mart ayı sonu dış borç stoku, 2004 Şubat ayı sonuna göre 1,7 milyar dolar tutarında azalış göstererek 62,6 milyar dolar tutarında gerçekleşti. 
     Dönem içinde yaklaşık ,9 milyon dolar tutarında dış borç kullanımı ve 1,5 milyar dolar tutarında dış borç anapara ödemesi gerçekleşti. Sonuç olarak dönem içinde yaklaşık 1,5 milyar dolar tutarında net ödeme yapıldı. Mart ayı içinde dolar cinsinden ifade edilen dış borç stokunda kur hareketlerinden kaynaklanan 252,8 milyon dolar tutarında düşüş gerçekleşti. 
     
     KONSOLİDE BÜTÇE İÇ BORÇ STOKUNDAKİ GELİŞMELER 

     2004 yılı Mart ayı sonu iç borç stoku, 2004 yılı Şubat ayı sonuna göre, 3,2 katrilyon lira artış göstererek 203,7 katrilyon lira oldu. Mart ayı içinde yapılan toplam 11 katrilyon liralık anapara ödemesine karşılık gerçekleştirilen 14,6 katrilyon liralık borçlanma ve ilgili dönemde oluşan net 440,7 trilyon lira tutarındaki kur azalışı ile birlikte iç borç stoku net 3,2 katrilyon lira arttı. 
     Mart ayında vadesi gelen ödemeler karşılığında net 3,7 katrilyon lira nakit imkanı sağlayan borçlanma gerçekleştirildi. Söz konusu dönemde, döviz cinsi ve dövize endeksli nakit imkanı sağlayan senetlerin kur farklarından oluşan net 225,5 trilyon liralık azalış ile birlikte nakit imkanı sağlayan senetlere ait borç stoku net 3,5 katrilyon lira arttı. 
     İlgili dönemde, özel tertip senetlere ilişkin net 25,4 trilyon lira ödeme gerçekleştirilmiş olup döviz cinsi ve dövize endeksli özel tertip senetlerin kur farklarından kaynaklanan net 215,2 trilyon lira kur azalışı ile birlikte özel tertip senetlere ait borç stokundaki toplam azalış net 240,6 trilyon lira oldu. 
     ABD Doları cinsinden ifade edildiğinde, 2,5 milyar dolar tutarında net iç borçlanma gerçekleşmiş, kur hareketlerinden kaynaklanan 1,1 milyar ABD Doları tutarındaki artış ile birlikte, stok 3,6 milyar dolar tutarında arttı. 
     
</TEXT>
</DOC>
