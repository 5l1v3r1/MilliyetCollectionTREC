<DOC>
<DOCNO> 242328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun36.html </URL>
<DATE> 2004/05/24/ </DATE>
<TIME> 20.36 </TIME>
<AUTHOR>  </AUTHOR>
<HEADLINE>
Kraliyet düğünü İspanya ile İran arasında krize neden oldu... 
</HEADLINE>
<TEXT>

     İran, İspanya'nın kraliyet düğününe son İran Şahı Muhammed Rıza Pehlevi'nin eşi ve oğlunun özel olarak davet edildiğini, davetin resmi olmadığını bildirdiğini açıkladı. 
     İran resmi haber ajansı İRNA'nın haberine göre, Dışişleri Bakanlığı tarafından yapılan açıklamada, İspanya Dışişleri Bakanlığı'ndan üst düzey bir yetkilinin, İran Dışişleri Bakanlığı'nın Avrupa-Amerikan işlerinden sorumlu yetkilisi Ali Ahani'yi telefonla arayarak, ''ortada bir yanlış anlama bulunduğunu'' söylediği bildirildi. 
     İspanyol yetkili, ''kraliyet düğününe Pehlevi'nin eşi Farah Diba ve oğlu Rıza Pehlevi'nin özel olarak davet edildiğini, davetin resmi bir nitelik taşımadığını'' belirtti. 
     Açıklamada, ''İspanyol yetkilinin, hükümetinin İran halkının duygularını incitmeyi düşünmediğini ve bu kişilerin İran halkı arasında yeri olmadığının bilindiğini'' ifade ettiği de kaydedildi. 
     Bu arada Dışişleri Bakanlığı'ndan adı açıklanmayan bir yetkili, Dışişleri Bakanı Kemal Harrazi'nin İspanya ziyaretinin yeniden planlanması konusunda çalışıldığını söyledi. 
     Harrazi, geçen cumartesi günü Madrid'de yapılan Prens Felipe ve Letizia'nın düğününe Pehlevi'nin ailesinin davet edilmesini protesto için bugün İspanyol Dışişleri Bakanı Miguel Angel Moratinos ile yapacağı görüşmeyi iptal etmişti. 
     İran yönetimi dün, Pehlevi'nin eşi Farah Diba ve oğlu Rıza Pehlevi'nin İspanya'da yapılan kraliyet düğününe davet edilmesini protesto etmişti. 
     Pehlevi, 1979 yılındaki İran İslam Devrimi'nden önce İran'ı terk etmiş ve bir yıl sonra Mısır'da sürgünde ölmüştü. 
     
</TEXT>
</DOC>
