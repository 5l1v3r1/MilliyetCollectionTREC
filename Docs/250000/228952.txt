<DOC>
<DOCNO> 228952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko38.html </URL>
<DATE> 2004/04/06/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Elektrik üretimi 140 milyar kilovatsaate çıktı... 
</HEADLINE>
<TEXT>

     Türkiye'nin elektrik üretimi, geçen yıl yüzde 8.5 oranında artarak 140.2 milyar kilovatsaate kadar yükselirken, termik santralların üretim içindeki payı yüzde 74.8'e çıktı. 
     Hidroliklerin payı ise yüzde 25.2'ye geriledi. Doğal gazın elektrik üretimi içerisindeki payı yüzde 40'tan yüzde 44.4'e ulaştı. Devlet İstatistik Enstitüsü'nün DİE verilerine göre, 2003 yılında ekonomide, özellikle de sanayii üretiminde yaşanan artışa paralel olarak elektrik üretimi de önemli ölçüde arttı. 2003 yılının son çeyreinde üretim yüzde 8.4 oranında artarak 36.2 milyar kilovatsaate kadar çıktı. Bu dönemdeki üretimin yüzde 73.2'si termik, yüzde 26.8'i de hidrolik santlarlardan kaynaklandı. 
     Türkiye'nin 2002 yılının tümünde 129.2 milyar kilovatsaat olan elektrik üretimi ise 2003 yılında 140.3 milyar kilovatsaate çıkarken, üretimdeki artış önemli ölçüde termik santrallardaki yüzde 9.9 oranındaki üretim artışından kaynaklandı. Hidrolik santralların elektrik üretimi ise yüzde 4.7 oranında artış kaydetti. Termik santralların üretimi 95.4 milyar kilovatsaatten 104.9 milyar kilovatsaate, hidrolik santralların üretimi 33.7 milyar kilovatsaatten 35.3 milyar kilovatsaate çıktı. 
     2003 yılındaki elektrik üretiminin yüzde 6.2'si taşkömürü, yüzde 16.9'u linyit, yüzde 6.2'si fuel-oil, yüzde 44.4'ü doğal gazdan elde edildi. Böylece termik santrallardan elde edilen elektriğin toplam üretim içerisindeki payı yüzde 74.8 olarak gerçekleşti. Rüzgar santrallarının ürettiği elektriğin payı yüzde 0.04 gibi çok düşük bir düzeyde kalırken, hidrolik elektriğin payı ise yüzde 25.2 düzeyinde oluştu. 2002 yılındaki elektrik üretiminin yüzde 73.9'u termik, yüzde 26.1'i ise hidrolik santrallardan sağlanmıştı. 
     2003 yılındaki elektrik üretiminin 54.6 milyar kilovatsaatini EÜAŞ, 15.2 milyar kilovatsaatini EÜAŞ'a bağlı ortaklıklar, 45.4 milyar kilovatsaatini üretim şirketleri, 22.9 milyar kilovatsaatini otoprodüktürler, 2 milyar kilovatsaatini da ayrıcalıklı şirketler gerçekleştirdi. EÜAŞ'ın üretim içerisindeki payı yüzde 49'dan yüzde 39'a, EÜAŞ'a bağlı ortaklıkların payı yüzde 16.6'dan yüzde 10.9'a gerilerken, üretim şirketlerinin payı yüzde 15.2'den yüzde 32.4'e, otoprodüktörlerin payı yüzde 15.7'den yüzde 16.4'e yükseldi. Ayrıcalıklı şirketlerin payı ise yüzde 3.5'ten yüzde 1.4'e geriledi. 
     
</TEXT>
</DOC>
