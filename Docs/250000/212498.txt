<DOC>
<DOCNO> 212498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/spor/spo01.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta ateş bacayı sardı 
</HEADLINE>
<TEXT>

   En yakın rakibi Fenerbahçe ile olan puan farkının kapandığını gören lider Beşiktaş'ın Teknik Direktörü Lucescu, Bursaspor karşısında önce gol yememeyi, ardından galibiyeti düşünüyor 
      
   Luce'den motivasyon 
   LİGDE Samsun'a farklı yenilen, Türkiye Kupası'ndan da elenen lider Beşiktaş, Bursaspor karşısında galibiyet ve moral arayacak. Teknik Direktör Lucescu, zorlu maç öncesinde futbolcuları motive etmek için yoğun uğraş veriyor. Rumen hoca, "Bursaspor haftalardır iyi oynamasına karşın kötü sonuçlar alıyor. Hedefimiz üç puan. Ama önce gol yememeyi, ardından da galibiyeti düşüneceğiz" dedi. 
   
   'Diken üstündeyiz' 
   SAMSUNSPOR karşısında alınan farklı yenilgi nedeniyle futbolcuların bir hayli tedirgin oldukları gözlenirken, takımın iki kaptanı Tayfur ve Sergen Yalçın arkadaşlarını uyardı. Tecrübeli iki isim, "Bundan böyle hata yapma lüksümüz yok. Bu hakkımızı Samsun maçında fazlasıyla kullandık. Beş puanlık fark avantaj, ancak bunu sezon sonuna kadar kullanmak zorundayız" diye konuştu. 
   
   'Firesiz çıkmalıyız' 
   TAYFUR ve Sergen, alınan iki yenilgide de sorumluluğun futbolculara ait olduğunu belirtti. Siyah - Beyazlılar'ın kaptanları sözlerine şöyle devam etti "Güçlüler her zaman darbe alır. Tüm takımlar bizi yenmek istiyor. Samsunspor bunu başardı. Bu yenilgide biz hatalıydık. Ancak aynı tuzağa bir kez daha düşmeyiz. Şimdi önümüzde dört ciddi sınavımız var. Bu maçlardan firesiz çıkmamız şart." 
   
   Maceralı yolculuk    KARTAL'IN Bursa yolculuğu sorunlu geçti. Ümraniye Tesisleri'nde yapılan antrenmanın ardından otobüsle yolculuğa çıkan Siyah - Beyazlılar ilk problemi vapurda yaşandı. Gişeye az para ödendiği için gişe sorumlusu vapurun içine kadar gelerek otobüs sorumlusunu aradı. Yönetim ve Sinan Engin sorunu çözdü. 
   YAKLAŞIK 1 saat süren vapur yolculuğu süresince hava almak isteyen oyuncular, kafeteryanın tadilatta olması sebebiyle otobüse hapsoldu. Vapur Yalova'ya yanaştığı anda ise bu kez otobüs arıza yaptı. Bu nedenle sanayiye giden Siyah - Beyazlılar yarım saat de burada kaldı. Ardından Bursa'ya doğru yeniden yola çıkıldı. 
   
   Söz Mansız'da    JAPONYA'NIN ünlü kulüplerinden Kobe'nin, İlhan Mansız'ı transfer listesine alması, tecrübeli oyuncuyu sevindirdi. Golcünün bu teklife nasıl bir yanıt vereceği merak konusu olurken, bazı Siyah - Beyazlı yöneticiler ise üstü kapalı olarak İlhan'ın önünü açtı. İdareciler, "Öncelikle İlhan Mansız'ın bu olaya nasıl bakacağı önemli. Kobe'den yönetime henüz bir teklif gelmedi. Ancak İlhan Mansız'ın 'evet' demesi halinde konuyu tartışırız" dedi. 
   
   Para dopingi    BEŞİKTAŞ Yönetimi, Bursaspor maçı öncesinde futbolculara para dopingi yaptı. Siyah - Beyazlı futbolcuların hesaplarına bayram öncesinde toplam 1 milyon dolar yatırıldığı açıklandı. 
   
   
</TEXT>
</DOC>
