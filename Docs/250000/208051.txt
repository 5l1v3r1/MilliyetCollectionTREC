<DOC>
<DOCNO> 208051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun02.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
New York jürisinden sigara şirketlerine 8 milyon dolar ceza 
</HEADLINE>
<TEXT>

     New York'ta ilk kez bir mahkeme jürisi, sigaranın zararlarını sakladığı gerekçesiyle bir sigara firmasını, akciğer kanserinden ölen Harry Frankson adlı bir adamın dul karısına 8 milyon dolar tazminat ödemeye mahkum etti. 
     ABD'nin 3. büyük sigara firması olan ''Brown Williamson'' B W 
     aleyhinde karar alan Brooklyn mahkemesi jürisi, kapanmış olan 2 eski kuruluşun da 12 milyon dolar ek tazminat ödemelerinin mümkün olup olmadığı konusunun araştırılmasını kararlaştırdı. Şimdi kapanmış olan bu kuruluşların ''Tobacco İnstitute'' Tütün Enstitüsü ve ''Council for Tobacco Research'' Tütün Araştırma Konseyi olduğu öğrenildi. New York mahkeme jürisinin hükmettiği tazminat Oregon ve California gibi diğer eyaletlerde hükmedilen tazminatlardan çok daha düşük olmasına rağmen maliyeciler, ''kararın, sigara şirketleri aleyhine dava açılmasını teşvik edeceğini'' ifade ettiler. Harry Frankson adlı şahıs 40 yıl süreyle ''Lucky Strike'' marka sigara içtikten sonra 1999 yılında kanserden ölmüştü. Yıllık geliri 3.6 milyar dolar olan B W sigara firması ise yaptığı açıklamada ''kararın utanç verici olduğunu'' iddia etti ve ''değiştirilmesi için girişimde bulunulacağını'' bildirdi. Sigara firmaları, ''sigaranın sağlığa zararlı olduğu yolunda yapılan açıklamalar gözönüne alındığında, sigara içip içmemenin kişilerin kendilerine kalmış bir sorumluluk olduğunu'' savunuyorlar. 
     
     13 TAZMİNAT DAVASI 
     Hukukçular ABD'de 1996 yılından bu yana sigara şirketleri aleyhine açılan davaların 13'ünde davacılara tazminat ödenmesine karar verildiğine dikkat çekiyorlar. 
     En ağır tazminata bir Los Angeles mahkemesi hükmetmiş ve davacıya 28 milyon dolar ödenmesini kararlaştırmıştı. Ancak bu miktarın daha 
     sonra tarafların anlaşmasıyla indirildiği belirtiliyor. 
     
</TEXT>
</DOC>
