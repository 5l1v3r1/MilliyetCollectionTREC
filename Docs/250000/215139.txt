<DOC>
<DOCNO> 215139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/soneko01.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç fiyatları yeniden belirlenecek... 
</HEADLINE>
<TEXT>

     İlaç fiyatlarının belirlenmesine ilişkin esasları yeniden düzenleyen "Beşeri Tıbbi Ürünlerin Fiyatlandırılmasına Dair Karar" Resmi Gazete'nin bugünkü sayısında yayımlanarak, yürürlüğe girdi. 
     Bakanlar Kurulu kararına göre, Sağlık Bakanlığı, beşeri tıbbi ürünlerin ürün tüketiciye uygun şartlarda ulaşmasını temin etmek için gerekli tedbirleri alarak azami fiyatları belirleyecek. Firmalar azami fiyatın altında fiyat talep edebilecek. Sağlık Bakanlığı tarafından onaylanan fiyat, onay tarihi itibarıyla yürürlüğe girecek. 
     Maliye Bakanlığı, bildirilen ürünlerin fiyatlarının bu kararda belirtilen esaslara uygunluğunu incelemeye yetkili olacak. 
     Orijinal ürünlerin KDV hariç azami perakende satış fiyatı tespit edilirken, 2004 yılı için Fransa, İtalya, İspanya, Portekiz ve Yunanistan olmak üzere, her yıl Avrupa Birliği AB ülkeleri arasından Bakanlıkça belirlenen 5 ülkeden fiyatı belirlenecek ürünün en ucuz olduğu 2 ülkedeki ürün fiyatları referans alınacak. 
     Bugünden itibaren ruhsatlı ürünlerin fiyatları, kararda belirtilen esaslara göre yeniden belirlenecek. Yeni fiyatların belirlenmesine esas teşkil etmek üzere ilgili firmalar, 45 gün içinde Sağlık Bakanlığı'na başvuracaklar. 
     
</TEXT>
</DOC>
