<DOC>
<DOCNO> 205301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/yasam/yas03.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aysun öğretmen kurtarılamadı 
</HEADLINE>
<TEXT>

   Doğubayazıt'ta çıkan yangında öğrencileri için kendini feda eden iki öğretmenden Aysun Karalar da dün can verdi 
      
   Samsun'da gözyaşları arasında defnedilen öğretmen Burçin Uysal'ın acısı hala yürekleri dağlarken bir acı haber daha geldi. Ağrı Doğubeyazıt'a bağlı Ortadirek Köyü İlköğretim Okulu'nda döktüğü tinerin parlaması sonucu alev alan öğrencisini kurtarmak isterken yanarak hayatını kaybeden Uysal'dan sonra, aynı olayda ağır yaralanan Okul Müdürü Aysun Karalar da GATA'da önceki gece öldü. 
   Gelecek yaz evlenmeye hazırlanan 1.5 yıllık öğretmen Uysal'ın cenaze töreninde gözyaşı dinmeyen sözlüsü Ömer Faruk Öz 26 , "Bu acıya yürek dayanmaz" dedi. Anne Aynur Uysal da, "Bu gözyaşlarım ömür boyu dinmeyecektir" diye konuştu. 
   Faciada ağır yaralanan Karalar'ın ölüm haberi de ilçeyi yeniden hüzne boğdu. Ortadirek sakinleri, çocuklarının şu anda hayatta olmalarını fedak r öğretmenlere borçlu olduğunu belirtirken, Kaymakam Nurullah Çakır, ilçeye öğretmenlerin heykelinin dikilmesi için çalışmaları sürdürdüklerini kaydetti. 24 Aralık'taki olayda ağır yaralanan, ancak hayatını yitiren öğrenci Okan Kömürcü'yü kurtaran Uysal'ın ismi, Ağrı Valiliği tarafından 60. Yıl ilköğretim Okulu'na verildi. Okulun açılışını bugün Ağrı'ya gelecek olan Milli Eğitim Bakanı Hüseyin Çelik, İçişleri Bakanı Abdulkadir Aksu, Bayındırlık Bakanı Zeki Ergezen yapacak. 
   
   
   
</TEXT>
</DOC>
