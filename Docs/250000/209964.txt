<DOC>
<DOCNO> 209964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur13.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Popstar hayali, Serkül'e işini bıraktırıyor... 
</HEADLINE>
<TEXT>

     Kanal D'de yayınlanan Popstar Türkiye Yarışması'nda finale kalarak elenen Serkül Kan, 5,5 yıl çalıştığı Konak Belediyesi'ndeki işini bırakarak, müzik çalışmalarına profesyonel olarak İstanbul'da devam etme kararı aldığını söyledi. 
     Serkül Kan, AA muhabirine, Konak Belediyesi Gültepe Kültür Merkezi'nde odacı olarak görev yaptığını belirterek, ''İşimden memnundum, para kazanmam gerekiyordu, ama bu iş benim idealim değildi'' dedi. 
     Müzik dünyasının kalbinin İstanbul'da attığını ifade eden Kan, bu yüzden İzmir'e dönmeme kararı verdiğini söyledi. 
     Serkül Kan, yarışma bitmeden kaset çıkarma, beste satışı gibi faaliyetleri yapmamak üzere sözleşme imzaladığını belirterek, ''Yarışma bitince tam anlamıyla müzik dünyasına adım atacağım. Bestelerimi istediğini söyleyen çok değerli sanatçılarımız oldu. Ama sözleşme nedeniyle onlarla henüz bir temasımız yok'' diye konuştu. 
     
     ENGELLİLERİN SESİ 

     Türkiye'de bir engellinin yaşamasının çok kolay olmadığını kaydeden 27 yaşındaki Serkül Kan, şöyle devam etti 
     ''Bu ülkede 2,5 milyon Serkül var, bunların kimisi göremiyor, duyamıyor, yürüyemiyor, sokağa bile çıkamıyor. Onların beni gönülden desteklediğini, sesleri olduğumu biliyorum. Ben o Serküllerin neler yapabileceğini göstermek istedim. Amacım, şarkı söylemekti. Star olmayı engelleyen faktörler, benim için engel değil.'' Konak Belediyesi'nde daha önce pop müzik sanatçısı Emel Müftüoğlu ve sinema sanatçısı Nehir Erdoğan da çalışmıştı. 
     
</TEXT>
</DOC>
