<DOC>
<DOCNO> 234794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/yasam/axyas02.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sipariş üzerine tiyatro oynanır 
</HEADLINE>
<TEXT>


Marangoz Selami Uncuoğlu, ekmek teknesi atölyesini tiyatro sahnesine çevirdi. 13 amatör oyuncuyla oyunlarını istenen yerde sergilemeye hazır 

Elvan Ezber 

KENDİLERİNE "Isırganotu Tiyatro Grubu" adını veren polis, hemşire, marangoz, muhasebeci ve ev hanımı 13 kişi her pazar bir marangoz atölyesinde bir araya geliyor. Hızar ve testereler susuyor, talaşlar süpürülüyor. Temizlik sırasında herkes birbirine oyundaki rolleriyle sesleniyor. Makineler bir kenara çekilip sahne için küçük bir alan açılıyor. Ev görüntüsü veren bir kanepe ve arka fon için maviye boyanmış bir tahta parçasıyla sahne hazır hale geliyor. 
YÖNETMEN - marangoz Selami Uncuoğlu'nun "Sahne bekliyor" sözüyle herkes yerini alıyor. Şakalaşmalar bitiyor ve Uncuoğlu yönetmen ciddiyetine bürünüyor. Start işaretiyle 'Salak bir İngiliz yüzünden batacaktık' oyunu başlıyor. Amatör tiyatroculardan ikisi Trafik Denetleme Şube Müdürlüğü'nde görevli Mehmet Kubat ve Zeliha Kasım. Polislikten arta kalan zamanlarını bu atölyede geçiriyorlar. 
OYUNDA tecavüz edilmiş bir kadını canlandıran Zeliha Kasım, "Çocukluğumdan beri ünlü bir oyuncu olmak istiyordum" diyor. Birçok televizyon dizisinde küçük rollerde oynadığını belirten Uncuoğlu, "Hem yazıyorum hem yönetiyorum. Kapımız, dernek, vakıf ve eğitim kurumlarına açıktır. Davetlerine, organizasyonlarına gidebiliriz. Kendilerinden hiçbir ücret talep etmiyoruz" diye konuşuyor. 


</TEXT>
</DOC>
