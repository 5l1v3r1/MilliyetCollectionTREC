<DOC>
<DOCNO> 216037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo22.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen Bize niye ceza verildi anlamadım 
</HEADLINE>
<TEXT>

     İkinci Futbol Ligi A Kategorisi'nde yer alan Karşıyaka'nın teknik direktörü Rıdvan Dilmen, kendilerine 2 maç seyircisiz oynama cezası verilmesinin nedenini anlayamadığını söyledi. 
     Karşıyakalı taraftarların tribünde olağan dışı bir davranışta bulunmadığını, Göztepe'nin karşılaşmayı 2-0 önde götürdüğü süreçte hiç bir gerilimin yaşanmadığını anlatan Dilmen, ''Cezaya anlam veremiyorum. Göztepe'ye verilen ceza da ağır. Adana Demirspor'un maçında 19 polis yaralandı, yalnızca 1 maç ceza verildi'' dedi. 
     Dilmen, Karşıyaka'nın ''taraftarıyla bütünleşen bir takım'' özelliği taşıdığını, İzmir'de 2 maç seyircisiz oynamalarının kendilerini olumsuz yönde etkileyeceğini belirtti. 
     Bu hafta karşılaşacakları Kayserispor'un teknik direktörü Oğuz Çetin'in eski takım arkadaşı olduğunu kaydeden Dilmen, ''Oğuz, arkadaşım, kardeşim. İlk kez karşı karşıya geleceğiz. Kim hak ederse o kazansın'' diye konuştu. 
     Diğer yandan yeşil-kırmızılı yöneticilerin, 2 maç seyircisiz oynama cezasına, Tahkim Kurulu'na başvurarak itiraz ettikleri öğrenildi. 
     
</TEXT>
</DOC>
