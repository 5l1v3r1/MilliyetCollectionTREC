<DOC>
<DOCNO> 226612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy26.html </URL>
<DATE> 2004/03/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yalova'da içki satışı yapmayan büfe yağmalandı 
</HEADLINE>
<TEXT>

     Yalova'da, seçim yasağı nedeniyle içki satışı yapmayan büfe, yağmalandı. 
     Alınan bilgiye göre, Yaşar Okuyan Bulvarı üzerinde büfe işleten Metin Arslan, polise başvurarak, tanımadığı 15 kişinin işyerini yağmaladığını ve kendisini dövdüğünü bildirdi. 
     Arslan, büfesine otobüsle gelen gruptakilerin içki alma taleplerini, seçim yasağı çerçevesinde reddettiğini, bunun üzerine saldırıya uğradığını ve işyerinin de yağmalandığını ifade etti. 
     Olayla ilgili soruşturma başlatan polis, İstanbul yolu üzerinde durdurduğu otobüsteki 15 kişiyi gözaltına aldı. 
     İstanbul'dan oy kullanmak için Yalova'ya geldiklerini söyledikleri öğrenilen zanlıların, sorgulamalarının tamamlanmasının ardından adliyeye sevk edilecekleri bildirildi. - 
     
</TEXT>
</DOC>
