<DOC>
<DOCNO> 224846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy10.html </URL>
<DATE> 2004/03/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ünlü sanatçıladan seçimlerde Demokratik Güç Birliği'ne destek 
</HEADLINE>
<TEXT>

     Bir grup sanatçı ve aydın, yerel seçimlerde DEHAP, EMEP, ÖDP, Özgür Parti, SDP ve SHP'nin oluşturduğu Demokratik Güçbirliği'ni destekleyeceklerini bildirdi. 
     İstanbul Tabip Odası Başkanı Prof.Dr. Gencay Gürsoy, Türkiye Yazarlar Sendikası Başkanı Cengiz Bektaş, Boğaziçi Gösteri Sanatları Topluluğu üyeleri, Halit Çelenk, Erdal Özyağcılar, Prof.Dr. Işıl Ünal, Sennur Sezer, Nejat Yavaşoğulları, Veysi Sarısözen, Prof.Dr. Şebnem Korur Fincancı, Tarık Akan, Müjde Ar, Ercan Karakaş, Mederes Samancılar, Ufuk Uras, Suavi, Onur Akın, Hırat Dink, Mığırdıç Magosyan, Ali Asker, Rutkay Aziz, Fırat Başkale, Belkıs Akkale, Tarık Ziya Ekinci, Nevzat Çelik, Esin Afşar'ın da aralarında bulunduğu 110 sanatçı, aydın, yazar ve gazeteciden oluşan grup, Beyoğlu Andon Cafe'de düzenledikleri basın toplantısında, yerel seçimlerde kimi destekleyeceklerini açıkladılar. 
     
     "OYUMUZ DEMOKRATİK GÜÇBİRLİĞİ'NE" 
     Grup adına hazırlanan "Demokratik Güçbirliği'ni Destekliyoruz" başlıklı ortak metin, yazar Adnan Özyalçıner, tarafından okundu. Ortak açıklamada, kağıt üstünde kalan yalan demokrasiye karşı, gerçek demokrasi için kararlığa karşı, geleceği aydınlık, gericiliğe karşı çağdaş bir Türkiye için yerel seçimlerde Demokratik Güçbirliği'ne destekleme kararı alındığı bildirildi. Açıklamada, şöyle denildi 
     "Türkiye için giderek artık yoksulluğa ve derinleşen bölgesel eşitsizliğe karşı, insanların mutlu ve geleceğinden umutlu yaşadığı bir Türkiye için yerel yönetimlerden başlayarak halkın ülke yönetimine katıldığı bir siyasal yapının önünün açılabilmesi için barış, kardeşlik, iş, aş ve özgürlük için bu ülkede gerçek muhalefetin olduğunu göstermek için, değiştirmek için birleşmenin mümkün olduğunu gösteren Demokratik Güçbirliği'ni destekliyoruz ve tüm halkımızı da oylarıyla desteklemeye çağırıyoruz." Özyalçıner, demokrasinin, bütün halkların özgürlük, kardeşlik, dostluk için yaşayacağı, herkesin paylaşacağı, din, dil, ırk ayrımının yapılmadığı bir sistem olduğunu söyledi. Özyalçıner, demokrasiyi sağlayabilmek için bir araya geldiklerini belirterek, "Biz demokratik Türkiye için halkımıza çağrı yaptık. Kol gücünden başka gücü olmayan emekçiyle, işçiyle, düşüncesinden başka gücü olmayan sanatçılarla bir araya geldik" dedi. 
     Diyarbakır'daki Nevruz kutlamalarına katılmak üzere Türkiye'ye gelen Fransız Köylü Federasyonu üyesi Jose Bove de, toplantıya katılanlar arasında yer aldı. Bove, Türkiye'de demokrasi hareketinin gelişmesi gerektiğini kaydederek, Türkiye'nin bu haliyle kalmasının mümkün olmadığını belirtti. Bove, "Ekonomik ve sosyal demokrasiyi elde etmeliyiz. Bunun için hepimizin birlikte mücadele etmesi gerekiyor. Umudu ve mücadeleyi küreselleştirmek zorundayız" dedi. 
     
</TEXT>
</DOC>
