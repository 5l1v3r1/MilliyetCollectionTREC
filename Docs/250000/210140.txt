<DOC>
<DOCNO> 210140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko13.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'de ödül biletlere dış hat sınırlaması kalktı... 
</HEADLINE>
<TEXT>

     Türk Hava Yolları THY , mil toplayarak kazanılan ödül biletlere dış hatlarda kısıtlı yer ayırma uygulamasını yarından itibaren kaldıracağını açıkladı. 
     THY'den yapılan açıklamaya göre, Miles Miles üyelerinin Shop Miles kredi kartı ile yaptıkları harcamalardan ve program ortağı otel ve araba kiralama firmalarından mil toplayarak ödül bilet hakkı kazananlar, tıpkı ücretli biletli yolcular gibi, dış hat uçuşlarda da yer olduğu takdirde uçuş hakkını kullanabilecekler. 
     Ödül bilet hakkı kazananlar, iç hat uçuşlarında 15 Aralık 2003 tarihinden itibaren ücretli biletli yolcular gibi, yer olduğu takdirde uçuş haklarını kullanabiliyordu. 
     THY açıklamasında, kurumun büyüme stratejisi doğrultusunda bölgesel havacılığın geliştirilmesi, iç ve dış hatlarda yolcu sayısının artması ve maliyetlerin düşürülmesi için politikalarını yeniden düzenlediği vurgulandı. 
     İç hatlarda yüzde 30'a yaklaşan orandaki ücret indirimi ve vergi indirimlerinin yansıtılmasıyla birçok hatta tek yön uçuşların 100 milyon ve altına düştüğüne işaret edilen açıklamada, Ankara-İstanbul uçuşunun 150 milyon liradan 100 milyon liraya indiği anımsatıldı. 
     Dış hatlardaki promosyonların da devam ettiği kaydedilen açıklamada, ''Örneğin, İstanbul, Ankara, İzmir ve Adana'dan New York ve Şikago'ya 2 Şubattan itibaren 499 dolara uçuş imkanı yaratılmıştır'' denildi. 
     THY, ücretleri ucuzlatmanın yanı sıra konfor sunumunda da yolcuların taleplerini değerlendirerek yenilikler getirmek için çalışmalarını sürdürdüğünü duyurdu. 
     
</TEXT>
</DOC>
