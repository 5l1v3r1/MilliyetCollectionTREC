<DOC>
<DOCNO> 215445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun25.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT "Irak'ta iç savaş tehlikesi söz konusu" 
</HEADLINE>
<TEXT>

     New York Times gazetesi, etnik ve dini grupları arasındaki rekabetin hızla arttığı Irak'ta bir iç savaş tehlikesinin söz konusu olduğunu yazdı. 
     Gazete, birinci sayfadan yayımladığı haberde, ''Sünnilerin Şiilerden kızgın şekilde söz ettiklerini, Kürtlerin kendi yönetimlerini elde etme konusunda giderek daha yüksek sesle konuştuklarını, terör örgütü El Kaide ya da Irak'ın devrik lideri Saddam Hüseyin yanlılarının son intihar saldırıları sırasında 100'den fazla insanı öldürdüklerine'' dikkat çekti. 
     ''Gruplar arasındaki rekabetin Saddam Hüseyin'in devrilmesinden sonra daha da arttığını'' yazan gazete, ''Yönetimin Iraklılara devredileceği 30 Haziran günü yaklaştıkça durumun daha da vahim hale geldiğini ve bir iç savaş tehlikesinin söz konusu olduğunu'' belirtti. 
     
     BRAHİMİ UYARDI 
     Haberde, BM temsilcisi Lahdar Brahimi'nin Iraklı liderleri, ''ulusal çıkarları, aşiret ve din gruplarının çıkarlarından üstün tutmadıkları takdirde Irak'ı çok ciddi tehlikelerin beklediği'' konusunda uyardığı da vurgulandı. 
     Kimliğinin açıklanmasını istemeyen bir Amerikalı yetkili, gazeteye yaptığı açıklamada, ''Bir iç savaşın mümkün göründüğünü'' ifade etti ve örnek olarak SSCB ve Yugoslavya'nın dağılmasından sonra ortaya çıkan durumu gösterdi. 
     İç bölünmeler ve iç savaş tehlikesini ciddi bulmayan Irak Geçici Yönetim Konseyi GYK sözcüsü Hamid el Kifai ise gazeteye yaptığı açıklamada, ''Biz birbirimizle hiçbir zaman savaşmadık. Tek bir ulusuz ve birleşik kalacağız'' dedi. 
     Gazete, ''Saddam'ın Baas partisinin hasımlarına karşı terör yöntemine başvurduğunu, kendisine sadık olanları ise kolladığını ve birliği yıllarca bu şekilde muhafaza ettiğini'' yazdı. 
     Haberde şunlar kaydedildi 
     ''Şiiler ve Kürtler şimdi tarihsel haklarını alma konusunda ortaya bir fırsat çıktığını düşünüyor. Halkın yüzde 60'ını oluşturan Şiiler, nüfus çoğunluklarını siyasi güç haline dönüşturmek arzusundalar. Bu durum ise Sünni Arapları korkutuyor. Şiilerin lideri Ayetullah Ali El Hüseyin El Sistani'nin erken seçim talebi, Arapları daha da çok kaygılandırıyor. Saddam dönemindeki imtiyazlarını kaybetmekten korkan Sünni Araplar, Şiileri Amerikalılarla işbirliği yapmakla suçluyor.'' Haberde, Amerikalılara yönelik saldırıların, Sünni Arapların egemen olduğu kesimlerde meydana geldiğine de işaret edildi. 
     
</TEXT>
</DOC>
