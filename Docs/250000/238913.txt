<DOC>
<DOCNO> 238913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonyas20.html </URL>
<DATE> 2004/05/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Fenerbahçe formalı Xandee... 
</HEADLINE>
<TEXT>

     49. Eurovision Şarkı Yarışması'nda Belçika'yı temsil edecek yarışmacı Xandee Sandy Boets , bugün düzenlediği basın toplantısına Süper Lig'de şampiyonluğu garantileyen Fenerbahçe futbol takımının formasını giyerek geldi. 
     Sözlerine ''Fenerbahçe takımını zaferi için tebrik ediyorum'' diyerek başlayan Xandee, şarkısının geçen yılki parçalardan birini hatırlattığına ilişkin soru üzerine, geçen yılın Eurovision yarışmasına katılan şarkılarını dinlediklerini ve bunların melodilerinden esinlenerek karma bir şarkı yaptıklarını anlattı. 
     Bir basın mensubunun isteği üzerine şarkısından küçük bir bölümü Türkçe seslendiren Xandee, ''Türk basınında çıkan fotoğraflarınızdan rahatsız oldunuz mu '' şeklindeki soru üzerine, bunun problem olmadığını belirterek ''O fotoğrafları 3 yıl önce çektirmiştim. Ve bundan pişmanlık duymuyorum. Bence oldukça güzel resimler'' diye konuştu. Xandee, bu fotoğrafların yarışmadaki başarısını olumsuz yönde etkileyeceğini düşünüp düşünmediğinin sorulması üzerine, ''Bilmiyorum. Umarım etkilemez'' yanıtı verdi. 
     
     ALMAN EKİPTEN DARBUKALI YORUM... 

     Öte yandan, Alman ekip de basın toplantısında, dün gece basın mensuplarına söz verdikleri gibi şarkılarının Türkçe versiyonunu hazırladıklarını belirterek, şarkılarını darbuka ve klarnet eşliğinde Türk müziğine benzeterek sundular. 
     Sözleri de Türkçe söyleyen ve zaman zaman ''hep beraber'' diyerek izleyenleri coşturan ekip, salondakilerden büyük alkış aldı. 
     
</TEXT>
</DOC>
