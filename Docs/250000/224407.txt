<DOC>
<DOCNO> 224407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun05.html </URL>
<DATE> 2004/03/22/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
İsrail'den füze saldırısı... Hamas lideri Yasin öldü .. 
</HEADLINE>
<TEXT>

     Hamas'ın kurucusu ve ruhani lideri Şeyh Ahmed Yasin, Gazze kentindeki Sabra mahallesinde sabah namazı çıkışında füzelerin hedefi oldu. 
     Geçirdiği felç nedeniyle tekerlekli sandalyeye mahkum olan Şeyh Yasin'e, korumaları eşliğinde 05.30 civarında camiden çıktığı sırada bir İsrail askeri helikopteri 3 füze attı. 
     Yasin'in ölümünü ilk açıklayan yardımcısı Haniye oldu. 
     İsrail ordusu da, saldırıyı doğrulayarak, ''Bu sabah Gazze Şeridi'nin kuzeyinde güvenlik güçlerinin düzenlediği bir operasyonla, Hamas terörist grubunun lideri ve onlarca terörist saldırısı ile İsraillilerin, yabancıların, güvenlik personelinin ölümlerinin sorumlusu, arabasına yönelik hava saldırısıyla öldürüldü'' açıklamasında bulundu. 
     Bugün 7'si Yasin ile birlikte, 3'ü protestolarda olmak üzere toplam 11 kişi hayatını yitirdi. 
     Şeyh Yasin'in yaklaşık 200 bin kişinin katıldığı cenaze töreninde çiçeklerden çok silahlar atıldı, intikam yeminleri edildi. 
     İsrail saldırıya cevap verileceği endişesiyle Batı Şeria ve Gazze Şeridi ile Gazze ve Mısır arasındaki Refah geçiş noktasını kapattı. Gazze'ye asker sevkedildi, güvenlik güçleri üst düzey alarma geçildi. Yasin'in, henüz yayınlanmamış son demecinde, İsrail'in Filistinli yöneticilere karşı düzenlediği suikastlara değindiği anlaşıldı. 
     Şeyh Yasin'in Ürdün'de yayımlanan Essebil dergisine verdiği, yarın yayımlanacak demecinde, İsrail ordusunun Filistinli grupların liderlerini tek tek hedef almasını ''İsrail'in iflası'' olarak yorumladığı belirtildi. 
     
     FİLİSTİN ÜZGÜN VE ÖFKELİ 

     Yasin'in öldürülmesi üzerine Filistin'in Sesi radyosunda Kuranıkerim'den ayetler okunarak, marşlar çalınmaya başlandı. 
     Filistin lideri Yaser Arafat'ın karargahında bayraklar yarıya indi. Filistin kabinesi, İsrail'in tüm kırmızı çizgileri geçtiğini açıkladı ve Filistin topraklarıyla yurtdışında yaşayan Filistinliler için 3 günlük yas ilan etti. 
     Arafat, olağanüstü toplanan bakanlar kurulunda, Yasin'in şehit olduğunu açıkladı, Filistin Başbakanı Ahmed Kurey, ''Bu delice ve çok tehlikeli bir eylem. Büyük çaplı bir kaosa kapı açıyor'' dedi. 
     Ramallah'ta toplanan yaklaşık 2 bin kişi intikam sloganları atarak, Arafat'ın karargahına yürüdü. Kalabalığın karargahın kapısına dayanarak Arafat'la konuşmak istediği, ancak İsrail'in öldürebileceği endişesiyle Arafat'ın dışarı çıkmadığı belirtiliyor. 
     İsrail Başbakanı Ariel Şaron'un danışmanı Amos Gilad, Arafat için ''Ortadoğu'nun gördüğü en yıkıcı, en tehlikeli kişi'' yorumunda bulunarak, ''Şimdi Filistin yönetiminin bağrından normal idare çıksın diye bekliyoruz'' ifadesini kullandı. 
     Batı Şeria ve Gazze Şeridi'nde on binlerce Filistinli sokaklara dökülerek, öfkelerini dile getirdi ve intikam yemini etti. 
     Balata mülteci kampında, ateş açılması sonucu Filistinli bir gazetecinin hayatını kaybettiği bildirildi. 
     Kızgın kalabalıkların yaktığı araba lastikleri nedeniyle Gazze üzerinde siyah bir bulut yükseldi. 
     Nablus'da, sokağa dökülen 15 bin kişinin katıldığı protesto eyleminde intikam yeminleri edildi. Maskeli bir kişi, bu sabah onlarca kişinin intihar komandosu olmak için kendilerine geldiğini öne sürerek, ''Onları doğru zamanda göndereceğiz'' dedi. 
     Cenin'de on binlerce Filistinli gösteri yaptı, El Halil'de Filistinliler göz yaşartıcı gaz atan İsrail askerlerine taşla cevap verdi. Batı Şeria'da okullar kapandı ve genel grev ilan edildi. 
     İsrail cezaevi kampı Ketziot'ta da Filistinli mahkumlar kısa süreli ayaklanarak, çadırları yaktılar ve İsrail askerlerine taş attılar. İsrail cezaevlerindeki yaklaşık 7500 Filistinli mahkum, açlık grevine başladı. 
     Şeyh Yasin'in öldürülmesine misillemede bulunacağını duyuran Hamas'ın askeri kanadı İzzeddin El Kassam Tugayı yayımladığı bildiride, ''Şeyh Ahmed Yasin'in öldürülmesinin öcü alışılageldik bir şekilde olmayacaktır, İsrail'de deprem yaratacaktır'' denildi. 
     Hamas, Gazze Şeridi ile İsrail sınırındaki Erez geçiş noktasına 4 Kassam füzesi attı. 
     El Aksa Şehitleri Tugayı da, Şeyh Yasin'in öldürülmesi üzerine İsrail'e savaş ilan ederek, misilleme yapacağı tehdidinde bulundu. 
     
     İSRAİL KARARLI 

     İsrail Başbakanı Ariel Şaron, Yasin'in öldürülmesinden sonra yaptığı ilk açıklamada, terörle mücadelenin süreceğini, Yasin'in ''yüzlerce İsrailliye düzenlenen saldırılardan sorumlu bir terörist başı'' olduğunu söyledi. 
     BBC'nin internet sitesinde yer alan haberde, askeri kaynakların Şeyh Yasin'e yönelik saldırıyı, Şaron'un bizzat organize ettiğini ve yönettiğini söylediği belirtildi. 
     Haberde, İsrail kabinesinin geçen hafta yaptığı toplantıda, 14 Mart'ta 10 İsraillinin öldüğü Aşdod'daki çifte saldırıdan sonra özel olarak hedef alınacak kişilerin öldürülmesi ve saldırılar düzenlenmesi konusunda yetki verildiği kaydedildi. Toplantıda 2 bakanın bu karara karşı çıktığı belirtiliyor. 
     Savunma Bakanı Şaul Mofaz, Yasin'in öldürülmesinden sonra, bu örgüte yönelik ''savaşın süreceğini'' söyledi. Mofaz, ''Ahmed Yasin bir terör lideriydi, Filistinli Bin Ladin'di'' dedi. 
     
     DÜNYA LİDERLERİNDEN TEPKİLER 

     Şeyh Yasin'in öldürülmesine Avrupa ve Arap ülkeleriyle Rusya tepki gösterirken, ABD önceden haberi olmadığını açıkladı ve taraflardan sakin olmalarını istedi. 
     Türkiye, Yasin'in ölümüne yol açan İsrail hava saldırısını şiddetle kınadı ve İsrail kuvvetleri tarafından girişilen suikastların, bu ülkenin güvenliğini artırmadığını kaydetti. 
     Dışişleri Bakanlığı'nın açıklamasında, ''Türkiye bu saldırıyı şiddetle kınamakta ve bu nitelikteki eylemlerin, amaçlanan huzur ve sükuna hizmet etmeyeceğine, tam tersine bölgedeki çatışma ortamını daha da içinden çıkılmaz hale getireceğine inanmaktadır'' denildi. 
     AB Komisyonu, Yasin'in İsrail tarafından öldürülmesini kınayarak durumdan ''ciddi endişe duyduğunu'' açıkladı. Komisyon, bu gelişmenin durumu vahimleştireceğini, daha çok kan akmasına ve şiddetin artmasına neden olacağını, Filistinlilerin tepkisiz kalmayacaklarını düşündüğünü belirtti. 
     AB Dış Politika ve Ortak Savunma Yüksek Temsilcisi Javier Solana, saldırıyı, ''Bu tip eylemler, bölge barışına ve diyalog çabalarına katkıda bulunmuyor'' diyerek, kınadı. 
     Arap Birliği Genel Sekreteri Amr Musa, İsrail saldırısını, ''en iğrenç devlet terörü'' olarak nitelendirdi. Musa, bu saldırının barış umutlarını dinamitlediğini kaydetti. 
     ABD Başkanı George Bush'un Ulusal Güvenlik Danışmanı Condoleezza Rice, Fox televizyonuna yaptığı açıklamada, ''ABD, Şeyh Ahmed Yasin'e düzenlenen bu saldırıyla ilgili önceden bilgilendirilmedi'' dedi. Rice ayrıca tüm taraflardan sakin olmalarını istedi. 
     Rusya ve Çin, İsrail'in bugünkü saldırısının ardından şiddetin artmasından endişe duyduğunu vurguladı. 
     Fransa, suikastı sert biçimde kınayarak, bunun ''Ortadoğu'da şiddeti körükleyecek bir uluslararası hukuk ihlali'' olduğunu bildirdi. 
     İngiltere Dışişleri Bakanı Jack Straw, İsrail'in Yasin'i öldürmesini kınadı, İsrail'in kendini savunma hakkı olduğunu, ancak bunu yaparken uluslararası hukukun dışında yöntemler kullanamayacağını ifade etti ve Yasin'in öldürülmesinin '''kabul edilemez'' olduğunu açıkladı. 
     İran Dışişleri Bakanlığı sözcüsü Hamid Rıza Asefi, ''Şeyh Yasin'in öldürülmesinin Siyonist İsrail rejiminin barbarlığının bir örneği'' olduğunu söyledi ve olayı devlet terörizmi olarak nitelendirdi. 
     Mısır, Camp David barış antlaşmasının 25. yıldönümü dolayısıyla İsrail'de yapılacak kutlama törenlerine katılmaktan vazgeçti. Mısır Devlet Başkanı Hüsnü Mübarek, ''Sakat bir adamı hedef alan bu alçak saldırıyı kınıyoruz'' dedi. 
     Japonya, bölgede şiddetin tırmanmasından endişe ettiğini bildirdi ve İsrail'e itidal çağrısında bulundu. 
     Kuveyt, Ürdün, Lübnan, Suriye, Irak geçici yönetimi saldırıyı kınadı, Mısır'daki Müslüman Kardeşler'in ruhani lideri Muhammed Mehdi Akif, Arap liderlerin Şeyh Yasin'in öldürülmesinden sorumlu olduğunu öne sürdü. 
     Lübnan'daki Filistin mülteci kamplarında da yas ilan edildi, Yasin'in öldürülmesi Mısır üniversitelerinde de protesto edildi. 

     
</TEXT>
</DOC>
