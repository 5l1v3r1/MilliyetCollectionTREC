<DOC>
<DOCNO> 248678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun44.html </URL>
<DATE> 2004/06/17/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Başbakan Erdoğan'ın Brüksel temasları... 
</HEADLINE>
<TEXT>

     Başbakan Recep Tayyip Erdoğan, Gürcistan Başbakanı Zurab Jvaniya ile ikili görüşmede bulundu. 
     Edinilen bilgiye göre, Jvaniya, ülkesinde uygulamaya başladıkları özelleştirme programına Türk işadamlarının ilgi göstereceğini umduğunu belirterek, Erdoğan'ı Tiflis'e davet etti. Erdoğan'ın, Ağustos ayında, kalabalık bir işadamı grubu ile Gürcistan'a gitmesinin söz konusu olduğu bildirildi. 
     İkili görüşmede, Gürcistan ile Türkiye arasındaki yüksek gerilim hattı, Bakü-Ceyhan boru hattı, çifte vergilendirmenin önlenmesi, mali, kültürel ve sportif işbirliğinin geliştirilmesi gibi konular ele alındı. 
     Başbakan Erdoğan, Kıbrıs konusundaki gelişmeler hakkında bilgi verdiği görüşmede, Kıbrıs Türk devletine yönelik ambargoların kaldırılmasına destek istediğini belirtti. Jvaniya, bu mesajı ülkesinin yetkililerine ve cumhurbaşkanına aktaracağını bildirdi. 
     Görüşmede, Batum Havaalanı'nın Türkler tarafından yapılması ve işletilmesi konusunun da ele alındığı bildirildi. 
     
</TEXT>
</DOC>
