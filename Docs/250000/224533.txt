<DOC>
<DOCNO> 224533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy25.html </URL>
<DATE> 2004/03/22/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ankara, Kıbrıs konusunda 'olmazsa olmazlarını' AB büyükelçilerine iletti 
</HEADLINE>
<TEXT>

     Dışişleri Bakanlığı Müsteşarı Büyükelçi Uğur Ziyal ile AB üyesi ülkelerin Ankara'daki diplomatik misyon temsilcilerini bir araya getiren toplantıda, dörtlü görüşmeler öncesinde Ankara'nın Kıbrıs konusunda ''olmazsa olmazları'' büyükelçilere iletildi. 
     Dışişleri Bakanlığı'nda yaklaşık 45 dakika süren görüşmeden sonra basın mensuplarının sorularını yanıtlayan AB dönem başkanı İrlanda'nın Ankara Büyükelçisi Sean Whelan, görüşmelerin son derece yararlı olduğunu, bugün Türkiye'nin konuya bakış açısını tam olarak anlama olanağını bulduklarını kaydetti. 
     Kıbrıs konusunda siyasi ve yasal konuları birbirine karıştırmamak gerektiğinin altını çizen Büyükelçi Whelan, AB'nin konunun bir an önce çözülmesi yönünde verdiği desteğin süreceğini, ancak henüz müzakere aşamasında olan, hangi derogasyonları ayrıcalıkları içereceği netlik kazanmayan bir anlaşmaya ilişkin hukuki konularda yorum yapmak için erken olduğunu söyledi. Whelan, AB Komisyonu ve Türk hukukçuların çalışmalarının sürdüğünü de belirtti. 
     Whelan, Kıbrıs konusunda olası bir anlaşma metninin Topluluk birincil hukuku olarak kabul edilmesi için ulusal parlamentolar tarafından onaylanması gerekip gerekmeyeceğine ilişkin soru üzerine de 25 ülke göz önünde bulundurulursa bu sürecin yaklaşık 1,5-2 yıl süreceğini kaydetti. 
     
</TEXT>
</DOC>
