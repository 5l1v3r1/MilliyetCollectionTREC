<DOC>
<DOCNO> 215089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/spor/spo04.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan büyük yemin 
</HEADLINE>
<TEXT>

   Trabzonspor'un hocası, kendisine güven duyularak, gerekli desteğin verilmesi halinde, takımı 10 yılda gelebileceği noktaya bir yılda taşıma sözü verdi, "Devrilirsek, birlikte devriliriz" dedi 
      
   Tek isteği zaman 
   BORDO - Mavili kulübün teknik patronu Ziya Doğan, iddialı mesajlar verdi, camiadan güven, destek ve sabır istedi. Tecrübeli hoca, "Gerekli destek verilirse bir yılda bu takımı on yılda gelebileceği noktaya taşırım" dedi. Hedeflerini ve gelecekle ilgili görüşlerini açıklayan Doğan, "Daha önce de söylediğim gibi amacımız bu sezon en iyisini yapmak, gelecek sezon da şampiyonluk. Bu yıl Şampiyonlar Ligi'ni kovalayacağız" diye konuştu. 
   
   'Tırnağımızla geldik' 
   KARADENİZ ekibinin 2 - 3 yıldır kendisiyle ilgilendiğini belirten Ziya Doğan, bırakmasının ardından Malatya'ya 43 antrenörün başvuruda bulunduğunu vurguladı. Doğan, şöyle devam etti "Dişimizle tırnağımızla kazarak, bileğimizin hakkıyla buralara geldik. Hangi bütçelerle neleri başardığım iyi incelensin. Artık ölü toplar silahımız olacak. Hüseyin, Fatih, Erdinç, Tolga ve Mehmet Yılmaz'ın olduğu takımda ölü toptan çok fazla gol atmalıyız." 
   
   'Uzun yıllar kalırım' 
   TÜRKİYE'NİN en büyük kulüplerinden birinde sorumluluk üstlendiğini hatırlatan Ziya Doğan, Bordo - Mavili takımı sıçrama tahtası olarak görmediğinin de altını çizdi. Başarılı teknik adam, "Trabzon'dan daha fazla sıçranabilecek neresi var ki İki taraf mutluysa, uzun yıllar kalabilirim. Yönetim arkamdaysa, hiçbir şey beni ürkütmez. Devrilirsek hep beraber devriliriz, çıkacaksak hep birlikte çıkacağız" diyerek de, bütünleşme çağrısında bulundu. 
   
   Trabzon da modaya uydu    ÜÇ büyüklerin ardından Trabzonspor da borsaya girmek için çalışma başlattı. Basın Sözcüsü İbrahim Şahin, "Öncelikle gerekli alt yapıyı oluşturacağız. Büyük ihtimalle 2005'teki genel kurulda bu konuda yetki alacağız" dedi. Öte yandan daha önce Koçbank ile yapılan kredi kartı anlaşmasının Vakıfbank ile sürdürülmesi için protokol imzalandı. 
   
   Kapılar kapandı    TRABZONSPOR, yarın Akçaabat Sebatspor ile yapacağı karşılaşma için dün akşam kampa girdi. Bordo - Mavili takımda sakatlığı süren Tayfun dışında eksik bulunmadığı açıklandı. PAF'tan Muhammet, Selim, Sezgin ve Cemre de A takımın antrenmanlarına çıkmaya başladı. Kaptan Fatih Tekke, zorlu maçtan üç puanla ayrılıp, zirve yolundaki iddialarını sürdüreceklerini dile getirdi. 
   
   
</TEXT>
</DOC>
