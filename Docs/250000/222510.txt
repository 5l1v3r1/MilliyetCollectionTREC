<DOC>
<DOCNO> 222510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy11.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, Başbakan Erdoğan'a yüklendi 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'ın ''ne oldum'' havalarına girdiğini, ''küçük büyük dağları ben yarattım'' dediğini savunarak, ''Bu bir hastalıktır. Her hastalık gibi bunun da tedavisi vardır. Bu hastalığın doktoru millet, ilacı seçim, reçetesi de oydur'' dedi. 
     Baykal, partisince Bilecik'te düzenlenen mitingin ardından helikopterle geldiği Bartın'da Cumhuriyet meydanında halka seslendi. 
     Her seçim döneminin ülkenin halinin konuşulması, değerlendirilmesi için bir fırsat olduğunu belirten Baykal, ekonomik duruma ilişkin değerlendirilmelerde bulundu. 
     İşçinin, memurun giderek yoksullaştığını, çiftçinin, emeklinin geçim koşullarının daha da ağırlaştığını kaydeden Baykal, ülkede ''vergi terörüyle karşı karşıya bulunulduğunu'' savundu. Baykal, milletin elindekinin, avucundakinin çifte vergiyle alındığını ancak alınan vergilere rağmen ülkede yatırım yapılmadığını, borçların azalmadığını kaydetti. 
     
     ''BAŞBAKANKEN ÜÇÜNCÜ ŞİRKETİNİ KURDU'' 

     Yaşanan sıkıntıların konuşulamadığını, televizyonların, gazetelerin ve işadamlarının ''aman dokunmayın bu böyle devam etsin'' yaklaşımıyla hareket ettiklerini savunan Baykal, sözlerini şöyle sürdürdü 
     ''Başbakan eskiden meydanlarda çay simit hesabı yaparak asgari ücretin yetmediğinden yakınırdı. Şimdi kendi başbakanlık maaşının hesabını yapıyor. Maaşının yetmediğini söylüyor. Dünyada ilk kez bir başbakan göreve başladıktan sonra şirket kuruyor. Daha önce kurulmuş iki şirketi varken, üçüncüsünü başbakanken kuruyor. Şimdiye kadar gelmiş geçmiş hiçbir başbakan benim maaşım yetmiyor diye şirket kurmayı aklına getirmemiştir.'' Hükümetin, ilk icraatının vergi affı olduğunu anımsatan Baykal, bu düzenlemeden ilk yararlananların Maliye Bakanı Kemal Unakıtan olduğunu, Başbakan Erdoğan'ın da yararlandığının daha sonra ortaya çıktığını söyledi. 
     Erdoğan'ın yasadan yararlanmadığı yönünde açıklama yaptığını belirten Baykal, şunları kaydetti 
     ''Biliyorum yararlandı. Yasanın 2. maddesinden değil de 6, 7 ve 8. maddelerinden yararlandı. Yani geçmişte benim yaptığım beyanları kurcalamayın, karıştırmayın. Zarar beyan etmiştim, vergi kaçırdığım ortaya çıkabilir. Aman ha bunu örtbas edelim diyerek, kanunun bu maddelerinden yararlandı. Bir Başbakanının kendini böyle düşünmesi oluyor mu, yakışıyor mu '' Başbakan Erdoğan'ın miting meydanlarında şikayetçi olan gençlere ''taşı sıksan suyunu çıkarırsın'' diyerek çıkıştığını anlatan Baykal, ''Taş mı bıraktın memlekette Taşları bağladın, köpekleri bıraktın. Millet taş bulamaz hale geldi Türkiye'de'' diye konuştu. 
     
     ''NE OLDUM HAVALARINA GİRDİ'' 

     Deniz Baykal, Erdoğan'ın miting meydanlarında vatandaşları azarlamakla kalmayarak, CHP'yi de hedef aldığını belirterek, ''Tuttu, CHP'nin kökü bereketsiz dedi. Sakın ha, kökten bahsetme. Yoksa senin kökünü sorarlar, senin kökünü kurcalarlar. Bizim kökümüzün sorulmasından gocunacak hiçbir tarafımız yok. Kökümüz Kuvay-ı Milliye, Gazi Mustafa Kemal Atatürk'' dedi. 
     Baykal'ın bu sözleri üzerine alanda bulunanlar ''Türkiye laiktir laik kalacak'' şeklinde slogan attılar. 
     Erdoğan'ın eskiden daha dikkatli bir üslup kullandığını ancak sonradan değiştiğini, ''ne oldum havalarına girdiğini, küçük büyük dağları ben yarattım'' dediğini öne süren Baykal, sözlerine şöyle devam etti 
     ''Televizyonlar, gazeteler, işadamları ağzının içine bakıyorlar o da sen sus, sen konuş diye millete talimat vermeye kalkıyor. Bu bir hastalıktır. Her hastalık gibi bunun da tedavisi vardır. Bu hastalığın doktoru millet, ilacı seçim, reçetesi de oydur oy. Seçimde oyunuzu doğru kullanın ve bu hastalığı tedavi edin.'' Türkiye'nin geride bırakılan dönemde çok ciddi tehlikeler yaşadığını savunan Baykal, Irak savaşı sürecindeki gelişmelere dikkat çekti. 
     İspanya'daki seçim sonuçlarına da değinen Baykal, iktidar partisinin Irak konusundaki politikası nedeniyle seçimi kaybettiğini söyledi. Baykal, İspanya'daki bombalı saldırıların ardından vatandaşların Irak politikasının nelere yol açabileceğini görerek iktidar değişikliğine karar verdiklerini kaydetti. 
     Irak konusunda CHP'nin de üzerine düşen görevi yerine getirdiğini ve uyarıları sonucu ülkenin bir yanlıştan döndüğünü anlatan Baykal, ''Biz görevimizi yapmamış olsaydık bugün Türkiye ne halde olurdu '' dedi. 
     Vatandaşlardan seçimlerde destek isteyen Baykal, ''Artık kişisel tartışma dönemi bitti. Türkiye siyasetine yön verecek ana kararlara ihtiyaç var. CHP'ye, Türkiye Cumhuriyeti'ne destek bekliyoruz, Gazi Mustafa Kemal Atatürk'e destek bekliyoruz'' diyerek sözlerini tamamladı. 
     Baykal, Bartın Belediye Başkan Adayı Celal Özkan ve ilçe adaylarını da tanıtarak destek istedi. 
     
</TEXT>
</DOC>
