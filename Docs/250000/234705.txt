<DOC>
<DOCNO> 234705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sontur12.html </URL>
<DATE> 2004/04/25/ </DATE>
<TIME> 16.50 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Yolun karşısına geçmeye çalışan 2 çocuğa otomobil çarptı 
</HEADLINE>
<TEXT>

     Esenler'de, yolun karşısına geçmeye çalışan 2 çocuk, otomobil çarpması sonucu öldü. Çocukların ölümüne neden olan sürücü ise kaçtı. 
     Atışalanı E-6 bağlantı yolu üzerinde yoldan karşıya geçmek isteyen kimlikleri henüz belirlenemeyen 9-10 yaşlarındaki 2 erkek çocuğa, Aksaray yönüne gitmekte olan bir otomobil çarptı. 
     Aracın sürücüsü otomobille olay yerinden kaçarken, ağır yaralı olarak hastaneye kaldırılmak istenen 2 çocuk yolda hayatlarını kaybetti. 
     İstanbul Üniversitesi İstanbul Tıp Fakültesi Hastanesi'ne getirilen çocukların üzerlerinden, kimliklerini belirlemeye yarayacak herhangi bir belge çıkmadı. 
     İki çocuğun cesedi, daha sonra Adli Tıp Kurumu morguna gönderildi. 
     Polis yetkilileri, görgü tanıklarının ifadelerine göre olay yerinden kaçan otomobilin plakasının belirlendiğini ve kaçan sürücünün yakalanması amacıyla çalışmaların sürdürüldüğünü bildirdiler. 
     Bu arada, kazada ölen çocukların ailelerine ulaşılamadığı ve Esenler Polis Merkezi'ne de henüz kayıp başvurusunda bulunulmadığı öğrenildi. 
     
</TEXT>
</DOC>
