<DOC>
<DOCNO> 237213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy08.html </URL>
<DATE> 2004/05/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan "Futbol tabiriyle Kıbrıs'ta oyunu rakip sahaya yıktık" 
</HEADLINE>
<TEXT>

     Erdoğan, gerek Türkiye gerekse KKTC açısından bugün geldikleri noktanın, referandum öncesiyle karşılaştırılmayacak kadar avantajlı ve iyimser bir nokta olduğunu belirterek, ''bundan önce olduğu gibi bundan sonra da güzel bir takım çalışması yürüterek ilgili bütün zeminlerde tam saha presle diplomatik baskı uygulayacağız'' dedi. 
     Erdoğan, partisinin TBMM Grup toplantısında yaptığı konuşmada, iç siyaset ve ekonominin her zaman gündemde önemli yer tutmasına rağmen, son zamanlarda dış politika konularının birinciliği kimseye kaptırmadığını söyledi. 
     Annan Planı hakkındaki refendum nedeniyle son bir kaç haftadır gündemdeki ilk sırayı Kıbrıs'ın aldığını hatırlatan Erdoğan, şunları ifade etti 
     ''Referandumun ardından Ada'da yeni şartlar ortaya çıktı ve bugüne kadar yapılan bütün hesapları değiştirecek yeni bir değerler dengesi kuruldu. Bu yeni tablo, inanıyorum ki 30 yıllık Kıbrıs anlaşmazlığı tarihi boyunca ülkemizi ilk kez avantajlı taraf haline getiren bir tablodur. 
     Ortaya çıkan netice ile Türkiye kendi açısından ikinci en iyiyi yakalamış ve dünyanın her yerinde dogru adımı kararlıkla atan taraf olarak tescil edilmiştir. 
     Annan Planı çerçevesinde KKTC yönetimi ile birlikte uzun zamandır sürdürdügümüz kapsamlı, etkin ve çok yönlü diplomatik çabalar, bu önemli aşamanın gerçekleştirilmesinde temel faktör olmuştur. 
     Bu çabalar sonucunda, Türkiye ve KKTC bütün dünyaya, adil, kalıcı barış isteyen tarafın Türk tarafı olduğunu açık ve net olarak göstermişlerdir. 
     24 Nisan 2004 günü gerçekleşen referandum, bu gerçeğin tarih sayfalarına silinmez bir şekilde kaydedilmesini sağlamıştır. Gerek Türkiye gerekse KKTC açısından bugün geldiğimiz nokta, referandum öncesiyle karşılaştırılmayacak kadar avantajlı ve iyimser noktadır. 
     Bu gerçekten hareketle öncelikli olarak Kıbrıs'a uygulanan tecrit politikalarının bir an önce kaldırılmasını hedefleyen yeni bir Kıbrıs stratejisi geliştirilmiştir. Umut ediyoruz ki, KKTC'yi ekonomik anlamda rahatlatacak, diplamatik adımların ardından daha da iyimser sonuçları getirecek yeni bir dönem başlayacak.'' 
     
     TAM SAHA PRES 
     Erdoğan, Kıbrıs'ta asıl diplomatik mücadelenin şimdi başladığını bildirerek, bundan önce olduğu gibi bundan sonra güzel bir takım çalışması yürüterek ilgili bütün zeminlerde tam saha presle diplomatik baskı uygulayacaklarını söyledi. 
     Bugün itibarıyla Ada'da kendini savunan taraf olmayacaklarını vurgulayan Başbakan Erdoğan, şöyle konuştu 
     ''Futbol tabiri ile oyunu rakip sahaya yıkmış durumdayız. Kalesini savunamak durumda olan taraf artık biz değiliz, karşı taraf. Elbette oyunun sahada oynanması, hakemin de maçı adil bir şekilde yönetmesi gerekir. Bizim centilmenliğimiz ortada. Açıkça belli ki, kusurlu hareketleri yapan taraf da biz değiliz. Bu şartlar altında uluslararası tüm odakları, dostlarımızı ve müttefiklerimizi iyi oynayan kazansın prensibinin gereğini yerine getirmeye davet ediyoruz.'' 
     
</TEXT>
</DOC>
