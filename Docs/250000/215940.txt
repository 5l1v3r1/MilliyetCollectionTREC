<DOC>
<DOCNO> 215940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun06.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlilik dışı ilişki iddiası Kerry'yi zorluyor 
</HEADLINE>
<TEXT>

     ABD'de 2 Kasım başkanlık seçimi öncesinde Demokrat Parti'de süren başkan adaylığı yarışında, hakkında ortaya atılan evlilik dışı ilişki kurduğu iddiasıyla sarsılan önemli isim senatör John Kerry, önseçimlerde zorlanmaya başladı. 
     Önemli eyalet Wisconsin'de yapılan önseçimde Kerry, beklenmedik ölçüde zorlanmasına karşın yine de birinci çıkarken, rakibi konumundaki Senatör John Edwards'ın şansının giderek artmakta olduğu yorumları yapılıyor. 
     Wisconsin önseçiminde Massachusetts eyaleti senatörü Kerry, oyların yaklaşık yüzde 40'ını alırken Kuzey Carolina eyaleti senatörü Edwards, son günlerdeki atağıyla yüzde 34 desteğe ulaştı. Şansı zaten önceki önseçimlerde azalan, bir zamanların en iddialı ismi, sol kanadın adayı Howard Dean ise yüzde 18 ile çok gerilerde kaldı. 
     Kerry, önseçim oyları sayılırken yaptığı açıklamada, beklenmedik ölçüde zorlanmasını önemsemediğini belirterek, ''Kazanmak kazanmaktır, ne farkla olursa olsun'' dedi. 
     Edwards ise ''Yarış daha bitmedi, giderek güçleniyoruz'' diye konuştu. 
     Wisconsin eyaletindeki ilginç yasalar uyarınca Demokrat Parti'nin önseçiminde rakip Cumhuriyetçiler ve bağımsız seçmenler de oy kullanabiliyor. Ülke çapındaki anketlerde Cumhuriyetçi Başkan George W. Bush'un önünde gösterilen Kerry'ye karşı Cumhuriyetçi ve bağımsız seçmenlerin, Wisconsin'deki önseçimde ağırlıklı olarak Edwards'dan yana oy kullandığı görüldü. 
     Sadece iki gün önceki kamuoyu yoklamasında Wisconsin'de Edwards'ın 20 puan önünde görünen Kerry lehindeki farkın büyük ölçüde azalmasında, son anda karar veren Demokrat seçmenlerin de genellikle Edwards'dan yana oy kullanması etkili oldu. 
     Gözlemciler, Demokrat Parti seçmenleri için önemli noktanın, 2 Kasım'da Bush karşısında ''seçilebilirlik'' özelliği olduğuna işaret ederek, Kerry'nin son bir haftada gündeme yansıyan evlilik dışı ilişki iddialarından olumsuz etkilendiğine dikkat çektiler. 
     Geçen hafta medyaya yansıyan iddialarda Kerry'nin, bir dönem yanında stajyer olarak çalıştığı belirtilen serbest gazeteci Alexandra Polier ile ilişki kurduğu ileri sürülmüştü. Bu iddiaları hem Kerry, hem de Polier yalanladı. Ancak, gözlemcilere göre iddianın gölgesi, Wisconsin önseçimini Kerry aleyhinde etkiledi. 
     Kerry, Wisconsin ile birlikte, şu ana kadar önseçim yapılan 17 eyaletten 15'ini kazanmış oldu. Birer eyaleti ise Edwards ve artık yarışta olmayan emekli general eski NATO Başkomutanı Wesley Clark almıştı. 
     Gözlemciler, önseçimlerde büyük hayal kırıklığına uğrayan Howard Dean'in ise Wisconsin hezimetinden sonra yarışta kalmasının hiçbir anlamı bulunmadığını ve yakın zamanda çekilmek zorunda kalabileceğini belirttiler. 
     Wisconsin'den sonra gözler, aralarında New York ve California gibi büyük eyaletlerin de yer aldığı yedi eyalette iki hafta sonra yapılacak ''Süper Salı'' önseçimlerine çevrildi. Wisconsin'in ardından bu yedi eyaletteki önseçimlerin çok çekişmeli geçmesi beklenirken, Edwards'ın, elde ettiği ivmeyi sürdürmesi halinde Kerry'ye karşı avantaj elde edebileceği kaydediliyor. 
     Vietnam Savaşı gazisi ''kuzeyli'' Kerry'ye karşı yıldızı yükselen 50 yaşındaki ''güneyli'' Edwards, sempatik davranışları ve ekonomik konulara ağırlık vermesiyle tanınıyor. Kerry ise son dönemde Bush'a karşı sert söylemiyle dikkati çekiyor. 
     Gözlemciler, son gelişmeler ışığında Demokrat Parti içindeki yarışta kimin kazanacağının hala belli olmadığına işaret ediyor. 
     Bush, 2 Kasım seçiminde karşısına hiçbir rakip çıkmadığı için Cumhuriyetçi Parti'nin adayı olmayı şimdiden garantilemiş bulunuyor. 
     
</TEXT>
</DOC>
