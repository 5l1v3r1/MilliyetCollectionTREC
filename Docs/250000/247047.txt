<DOC>
<DOCNO> 247047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/spor/spo05.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Kurula Bush darbesi 
</HEADLINE>
<TEXT>


NATO zirvesi için Türkiye'ye gelen ABD Başkanı'nın Ankara'ya yapacağı ziyaret nedeniyle kongre, şehir dışına kaydırıldı 

CEMAL ERSEN 


Federasyon toplandı 
NATO zirvesi öncesi Ankara'ya gelerek iki günlük resmi temaslarda bulunacak ABD Başkanı Bush nedeniyle, Futbol Federasyonu'nun 26 - 27 Haziran'da yapılacağı açıklanan genel kurulu, kentin 25 kilometre dışındaki Dedeman Büyük Anadolu Oteli'ne alındı. Federasyon'un dün Ankara'da yaptığı toplantıda yasa değişikliğinin Cumhurbaşkanlığınca onaylanıp Resmi Gazete'de yayınlanmasının ardından genel kurul ve seçim tarihi belirlendi. 

Son tarih 15 Haziran 
GEÇMİŞ yılların aksine kent merkezindeki Ankara Sheraton ve Hilton otelleri, ABD Başkanı Bush ile beraberindeki heyete tahsis edildiği için, Genel Kurul'un, Esenboğa Havaalanı yakınlarındaki Dedeman Büyük Anadolu Oteli'ne alınması benimsendi. Toplantı sonrası açıklama yapan Başkanvekili Orhan Saka, 15 Haziran Salı akşamına dek kulüplerin ve taban birliklerinin delege isimlerini federasyona bildireceğini söyledi. 

İhale talebi 
ORHAN Saka, yasada 215 olarak öngörülen delege sayısının resmi olarak 207'ye düştüğünü belirtirken, ilk gün asgari 104 kişinin katılımı sağlanarak seçimin yapılmasının planlandığını söyledi. Bu arada Kulüpler Birliği'nin naklen yayın ihalesinin, Genel Kurul'dan önce yapılması yolundaki talebinin toplantıda görüşülmediği, RTÜK'e gönderilen yayın sözleşmesinin onaylanması durumunda konunun tekrar gündeme gelebileceği öğrenildi. 

</TEXT>
</DOC>
