<DOC>
<DOCNO> 236546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur31.html </URL>
<DATE> 2004/05/01/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kutlu Doğum Haftası kutlamaları 
</HEADLINE>
<TEXT>

     Kutlu Doğum Haftası, Zonguldak ve Düzce'nin Akçakoca İlçesi'nde düzenlenen etkinliklerle kutlanıyor. 
     Sakarya Üniversitesi İlahiyat Fakültesi Öğretim Üyesi Prof. Dr. Faruk Beşer, Zonguldak İl Müftülüğü'nce Atatürk Kültür Merkezi Salonu'nda düzenlenen ''Din Kültürü ve Çağdaşlık'' konferansında, dünya ve ahret saadetini kavrayabilmek için dinin iyi öğrenilmesi gerektiğini söyledi. 
     Allah'ın, insanı değişik kültürler oluşturması için farklı yarattığını belirten Beşer, ''Dinin sahibi peygamber değil, Allah'tır. Dinde zorlama da yoktur. İslam dininde, kılıçla kimse Müslüman olmaya zorlanmamıştır'' dedi. 
     
     Akçakoca 
     Düzce'nin Akçakoca İlçe Müftülüğü'nce Akçakoca Öğretmenevi'nde düzenlenen ''Ahlak Eksenli Din ve Dincilik'' konulu panelde konuşan Ankara Üniversitesi Öğretim Üyesi Prof. Dr. Ömer Özsoy, Hazreti Muhammet'in yaşamında merhamet, insanlık, iyilik, cömertlik, sevgi ve barış olduğunu, Allah'ın O'na, ahlaklı olduğu için görevler yüklediğini söyledi. 
     AÜ Öğretim Üyesi Prof. Dr. Hayri Kırbaşoğlu, dünyada her alanda ahlaksızlığın büyüdüğünü belirterek, ''Çok yakından görüyorsunuz, uluslar, çıkarları için toprak işgal ediyor, Afrika'da açlık yüzünden birçok çocuk ölüyor, savaşlar çıkıyor. İşte bunların hepsi, ahlaksızlık anlamına geliyor'' dedi. 
     Prof. Dr. İlhami Güler de Türkiye'de ahlaki çöküntü yaşandığını belirterek, ''Toplum olarak rüşvetçiyiz, vergi kaçakçılığı, elektrik kaçakçılığı yapıyoruz, kamu arazilerini gasp ediyoruz ama dindar olduğumuzu iddia ediyoruz'' diye konuştu. 
     
</TEXT>
</DOC>
