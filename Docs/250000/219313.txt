<DOC>
<DOCNO> 219313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur25.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İmam Hatipli de bu ülkenin evladı değil mi 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye Cumhuriyeti vatandaşı olan her Türk'ün eğitimde aynı hakka sahip olduğuna inandıklarını söyledi. 
     Erdoğan, partisince Yozgat'ta düzenlenen açık hava toplantısında halka hitap etti. 
     Cumhuriyet Meydanı'ndaki mitingte konuşan Erdoğan, sözlerine, ''Bozok yaylasının yiğit evlatlarıyla sohbet için buraya geldik'' diyerek başladı. 
     Türkiye'yi, Türk insanını layık olduğu yere ne yapıp yapıp yeniden kavuşturacaklarını vurgulayan Başbakan Erdoğan, şunları kaydetti 
     ''Şair ne diyor 'Bir zamanlar biz de millet, hem nasıl milletmişiz. Gelmişiz dünyaya, millet, milliyet nedir öğretmişiz...' Biz böyle bir ecdadın torunuyuz be. Bu ecdadın torunları bugün maalesef sefilleri oynuyor. Ama bu sefiller, biliniz ki Victor Hugo'nun sefilleri değil, bu sefiller bizim sefillerimiz. Düştüğü yerden yiğit nasıl ayağa kalkıyorsa, yine ayağa kalkacak. Hiç endişeniz olmasın.'' Göreve geldiklerinde 2 bin 600 dolar olan kişi başına düşen milli gelirin bugün 3 bin 500 dolara yükseldiğini belirten Erdoğan, enflasyonun 1 yıl içinde yüzde 30'dan yüzde 19'a düşürüldüğünü, 1.5 milyon fakir fukaraya 8 bin ton kömür dağıtıldığını anlattı. 
     
     ''FİLDİŞİ KULELERDEN İNMEDİK'' 
     Erdoğan, ''Niye Çünkü biz dertliyiz be... Biz bu millete sevdalıyız, aşkımız var bu millete. Biz bu milletin içinden çıkıp geldik. Öyle fildişi kulelerden inmedik'' dedi. 
     Başbakan Erdoğan, ''bu paraları nereden buldunuz'' diye soranlara, paraların daha önceden de olduğunu ancak adresinin ''hortumcular'' olduğunu söylediğini kaydetti. 
     Türkiye'nin şu anda bir sıçrama yakaladığını ve geçtiğimiz yıl yüzde 5'lik büyüme hızıyla OECD ülkeleri arasında ilk sırada yer aldığını ifade eden Erdoğan, bu yıl da aynı oranın yakalanacağını söyledi. Erdoğan, ''Artık uçak pistten ayaklarını kesti. Yükselmeye başladı'' diye konuştu. 
     
     ''YOZGAT'TA YATIRIMLAR ARTACAK'' 
     Başbakan Erdoğan, Yozgat'ta kişi başına düşen milli gelirin 850 dolar olduğunu ve bu ilde büyük bir işsizlik sorunu yaşandığını belirterek, yeni çıkarılan Teşvik Yasası ile kişi başına düşen milli geliri 1500 doların altındaki illere yatırımın cazip hale getirildiğini anımsattı. 
     Yozgat'ta yatırımların artacağını dile getiren Erdoğan, ''Artık Bozok yaylasının yiğit evlatları, iş bulmak için buraları terk etmeyecek. Yozgat'a, yeni bir tüketim anlayışı gelecek. Ticaret hareketlenecek, hareketli ve canlı bir Yozgat olacak. Yozgat'ın yüzü bizimle gülecek'' dedi. 
     Erdoğan, Ankara-Kırıkkale-Yozgat-Sivas Demiryolu Projesi çalışmalarının sürdüğünü ve yakında demiryolunun yapımına da başlanacağını kaydederek, halkın modern, çağdaş ulaşım imkanına kavuşacağını anlattı. 
     
     ÜNİVERSİTE SÖZÜ 
     Meydanda Yozgat'a üniversite talebini içeren pankartı gören Erdoğan, fakülteleri ve meslek yüksekokulları itibariyle Yozgat'ta bir üniversitenin altyapısının oluştuğunu ifade etti. Yozgat'ın durumunda 30 il bulunduğunu kaydeden Erdoğan, yeni YÖK Yasası çıktıktan sonra bu sorunun çözüleceğini bildirdi. 
     Erdoğan, konuşmasını şöyle sürdürdü 
     ''Oran itibariyle Türkiye'de yüzde 65 düz lise, yüzde 35 meslek lisesi var. Gelişmiş ülkelerde ise tam aksine. Biz oraya doğru yönelelim istiyoruz. Meslek lisesi denildiği zaman hemen imam hatip liselerini konuşuyorlar. Şu anda imam hatip liseleri meslek liselerinin içinde yüzde kaça tekabül ediyor. Bunu niçin pişirip pişirip de bu milletin önüne getiriyorsunuz Kaldı ki, imam hatip okulundan mezun olan bir genç, illa imam olacak diye niye diretiyorsunuz Ben imam hatip mezunuyum ama beni rahmetli babam imam olsun diye göndermedi. Orada, diğer pozitif bilim yanında dini eğilimlerle de mücehhez olarak oğlum yetişsin diye beni gönderdi. Nitekim mezun oldum, bizler o zaman üniversiteye giremiyorduk. Gittik biz de düz lise bitirdik ve o diplomayla üniversiteye girdik. Bu da ayrı bir hendek atlamaydı. Sonra bunlar düzene girdi, belli bir yere geldi. Peki ama imam hatipli de bu ülkenin bir evladı değil mi Niye bunlara farklı bakılıyor 
     Kaldı ki, bunun yanında kahir ekseriyette büyük bir meslek liseli bunların narına ayrıca niye yanıyor Allah aşkına nedir bu katsayı mantığı ya '' 
     
     ''MESLEK LİSELİNİN AYAĞINA TAŞ BAĞLIYORUZ'' 
     Üniversite sınavına, genel lise mezunlarının da meslek lisesi mezunlarının da girdiğini belirten Erdoğan, şöyle devam etti 
     ''Başarırsa üniversiteye girer, başaramazsa kalır. Ne yapıyoruz biz Meslek liselinin ayağına 30 kiloluk bir taş bağlıyoruz. Düz liselide herhangi bir ağırlık yok, hadi şimdi koşun diyoruz. Böyle adalet olur mu Hani eğitimde fırsat eşitliği nerede kaldı Biz Türkiye Cumhuriyeti vatandaşı olan her Türk'ün bu ülkede eğitimde aynı hakka sahip olduğuna inanıyoruz. AK Parti Grubu TBMM'de elinden geleni yapacak ve milletimize 3 Kasım öncesi verdiğimiz sözü tutacağız. Kimse bunun arkasında farklı şey aramaya kalkmasın.'' Yozgatlı anne ve babalara kızlarını okula göndermeleri tavsiyesinde bulunan Erdoğan, okuma-yazma oranının bu şekilde artacağını söyledi. Erdoğan, Atatürk'ün deyimiyle Türkiye'nin bu şekilde muasır medeniyet seviyesi üzerine çıkacağını ifade etti. 
     Başbakan Erdoğan, miting alanındakilerin sık sık ferdi taleplerde bulunması üzerine, ''Sabır'' istedi. 
     
     AKTÖR TÜRKİYE 
     Erdoğan, ''Dünyada nereye gidersek gidelim, kimsenin yüzüne bakmadığı bir Türkiye vardı. 3 Kasım öncesi ayakta duramayan bir hükümet vardı bu ülkede unutmayın. Ama şimdi hamdolsun, dünyanın neresine giderseniz gidin, dünyanın gündeminde olan bir Türkiye var. Artık dünya gündeminde figüran olan bir Türkiye yok, aktör olan bir Türkiye var'' diye konuştu. 
     Sağlık konusundaki çalışmaları da anlatan Erdoğan, kısa süre içinde SSK'lı hastaların da serbest eczanelerden yararlanacağını, hastanelerde koğuş sistemi yerine tek veya 2-3 kişilik odalara geçileceğini bildirdi. Erdoğan, ''Bir devlet vatandaşın efendisi değil, hizmetkarıdır. Yani efendi sizsiniz'' dedi. 
     Yozgat'ın içme suyu sorununu halledeceklerini, bu sorunun Musabeyli Barajı'nın tamamlanmasıyla çözüleceğini kaydeden Erdoğan, sanayiye gelen doğalgazın evlere de yaygınlaştırılacağını, Yozgat Adliye Sarayı'nın bu yıl tamamlanacağını söyledi. 
     Erdoğan, konuşmasını şöyle tamamladı 
     ''Bize merkezi siyasette verdiğiniz yetkiyle bir adım attık. Gelin, Yozgat'ta belediyeyi de bize teslim edin. İl, ilçe ve beldeleri gelin ak ellere teslim edin. Sizi mahcup etmeyiz, layık oluruz. Yozgat, Anadolu'da daha modern, çağdaş, insanca yaşanacak bir hale gelsin.'' Başbakan Erdoğan, vatandaşlarla birlikte, ''Beraber yürüdük biz bu yollarda, beraber ıslandık yağan yağmurda, şimdi dinlediğim tüm şarkılarda, bize her şey sizi hatırlatıyor'' dizelerini söyledi. 
     Erdoğan, belediye başkan adaylarıyla birlikte el ele tutuşarak halkı selamladı. 
     
     ADALET BAKANI ÇİÇEK'İN KONUŞMASI 
     Adalet Bakanı Cemil Çiçek de, Başbakan Erdoğan'dan önce yaptığı konuşmada, 28 Mart'ta yapılacak seçimin bir hizmet seçimi olduğunu söyledi. 
     Yozgat'ın üniversiteye, yollara, barajlara, her türlü yatırıma ihtiyacı olduğunu belirten Çiçek, Türkiye'de 10 yılı aşkın süredir yatırım yapılmadığını kaydetti. 
     ''Süne zararlısını'' anımsatan Çiçek, ''Nasıl süne zararlısı çiftçiyi yoksulluğa sevk ettiyse, 10 yıldır da Hazine süneleri var. O süneler sebebiyle Türkiye'de yatırım yapılamıyor'' dedi. 
     İçeride istikrar, dışarıda ise itibarı kaybolan Türkiye'nin 3 Kasım seçimlerinden sonra istikrar ve itibar kazandığını anlatan Çiçek, iktidarları döneminde 50 milyar dolarlık ihracat yapılmasına rağmen, ''Hazine'ye dadanan 22 sünenin zararının ise 77 milyar dolar olduğunu'' kaydetti. 
     Çiçek, ''Buraya, 'Çırpınırdı Karadeniz' türküsünü söyleyenler, 'Halep'te 40 arşın atladık' diyenler gelecekler. Bunlar çırpınmaya devam etsinler. Bunların hepsini toplasanız bir AK Parti etmez. Bunlar bostan korkuluğu muydu ki bu hortumları görmediler'' dedi. Başbakan Erdoğan, mitingin ardından Valiliğe geçerek Vali Gökhan Sözer'den brifing aldı ve burada öğle yemeği yedi. Erdoğan, daha sonra şehir stadyumundan helikopterle Tokat'a gitti. 
     
     NOTLAR 
     Erdoğan'ın konuşması sırasında, alanın ön bölümünde bayanlar yer aldı. Erdoğan, konuşmaya başlamadan önce vatandaşlara karanfil dağıttı. 
     Konuşması sırasında bir bayan fenalık geçirince, Erdoğan, ambulansla hastaneye götürülmesi talimatını verdi. 
     Alanda, ''Bir seni sevdik, bir de duruşunu'', ''Yiğit Başbakan, yiğidin harman olduğu diyara hoş geldiniz'' ve Başbakan Erdoğan'ın isminin baş harflerini oluşturan ''Türk Alemi Yarınlarının Yıldızını İnancıyla Parlatacaktır'' pankartları yer aldı. 
     Mitingte, AK Parti Genel Başkan Yardımcıları İdris Naim Şahin ve Akif Gülle de bulundu. 
     
</TEXT>
</DOC>
