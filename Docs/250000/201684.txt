<DOC>
<DOCNO> 201684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur06.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler dikkat... ÖSS için son 4 gün... 
</HEADLINE>
<TEXT>

     2004 Öğrenci Seçme Sınavı'na ÖSS girecek 
     adayların başvuruları pazartesi günü sona eriyor. 
     ÖSYM'nin, 2004-ÖSS'ye belirlediği başvuru süresi 15 Aralık 2003 tarihinde bitiyor. 2004-2005 öğretim yılında üniversiteye girmek veya yurt dışında öğrenim görmek isteyen adayların girmek zorunda olduğu 2004-ÖSS'ye başvuracak adaylardan lise ve dengi okulların son sınıf düzeyinde olanlar kendi okul müdürlüklerinden 4 milyon karşılığında başvuru belgesi alacak. Mezunlar ise istedikleri okul müdürlüklerinden veya ÖSYM sınav merkezi yöneticiliklerinden başvuru belgelerini edinebilecek. 
     Adaylar, kurallara uygun doldurdukları başvuru belgesini, 35 milyon lira olan sınav ücretini bankaya yatırdıklarını gösteren banka dekontuyla birlikte teslim edecek. Başvuru belgesini mezun olmayan öğrenciler kendi okul müdürlüklerine, mezun adaylar ise başvurma belgesini aldıkları okul müdürlüklerine veya ÖSYM sınav merkezlerine verecek. 
     Öte yandan ÖSYM, başvuru belgesine T.C. Kimlik Numarasının yazılacağına dikkat çekerek, adayları şimdiden nüfus idarelerinden numaralarını öğrenmeleri konusunda uyardı. 
     
</TEXT>
</DOC>
