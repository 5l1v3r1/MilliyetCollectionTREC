<DOC>
<DOCNO> 214170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/siyaset/siy01.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'a itiraz edene aforoz 
</HEADLINE>
<TEXT>

   BM Genel Sekreteri, bugün KKTC lideri Denktaş ve Rum lider Papadopulos'la bir araya gelecek. Annan, müzakereleri yeniden başlatmak için taraflardan hiçbir itiraz istemiyor 
      SEMA EMİROĞLU New York 

   
   BM Genel Sekreteri Kofi Annan, KKTC Cumhurbaşkanı Rauf Denktaş ve Güney Kıbrıs Rum Yönetimi lideri Tassos Papadopulos'la çözüme yönelik çalışmaların 1 Mayıs tarihine kadar tamamlanmasını sağlayacak bir program üzerinde anlaşmayı umduğunu söyledi. 
   Kıbrıs'ın kaderini belirleyecek bugünkü kritik toplantı öncesinde soruları yanıtlayan Annan, bugün bir araya geleceği Denktaş ve Papadopulos'la, bundan sonra nasıl ilerleyeceklerine ilişkin temel kurallar üzerinde anlaşmak istediğini bildirdi. 
   "1 Mayıs'a ilişkin zaman sınırına uyacaksak fazla vaktimiz kalmadı. Nisanda referanduma gidilebilmesi için müzakereleri mart sonuna kadar bitirmemiz gerekecek" diyen Annan, birleşik bir Kıbrıs'ın 1 Mayıs'ta Avrupa Birliği'ne AB girebilmesini sağlamak için tarafların sürece angaje olmaya ve çabalarını sürdürmeye hazır olup olmadıklarını görmeyi amaçladığını söyledi. 
   
   Annan'dan baskı yapın çağrısı 
   Kıbrıs halkına da, liderlerine baskı çağrısında bulunan Annan, "Ülkelerini birleştirmek ve AB'ye birlikte girerek büyük ekonomik ve sosyal yararlar sağlamak için önlerinde tarihi fırsat var. Bu fırsatı kaçırmamaları için liderlerine baskı yapmasını umuyorum" dedi. Bugünkü toplantılarda hem Türk, hem de Rum tarafının, Annan'ın davet mektubunda dile getirdiği çözüm takvimi ve koşullara itirazlarını dile getirmeleri beklenirken, Annan, görüşmeleri yeniden başlatabilmek için, taraflardan kesin siyasi irade göstermelerini çözüm planı, tarihi ve koşulları çerçevesinde tam bir taahüte girmelerini isteyecek. 
   Her iki liderin ya da liderlerden birinin bu taahhüde girmekten kaçınması ve itirazlarında ısrar etmesi halinde Annan'ın çabalarına son verebileceği ve daha sonra "başarısızlıktan sorumlu tuttuğu" tarafı BM Güvenlik Konseyi'ne bildirebileceği belirtiliyor. 
   Tarafların itirazlarını kaldırmaları ya da Annan'ın kendi önkoşullarından vazgeçmesi halinde ise, müzakerelerin Annan'ın belirlediği plan çerçevesinde 16 Şubat'ta Kıbrıs'ta Genel Sekreter'in özel danışmanı Alvaro De Soto gözetiminde başlayacağı kaydediliyor. 
   Rum kaynaklarına göre, Annan, bugün önce Papadopulos, ardından Denktaş ile görüştükten sonra müzakere süreciyle ilgili detayların belirlenmesi için iki liderle birlikte bir toplantı gerçekleştirecek. 
   
   ABD'den 'ciddiyetle müzakere' çağrısı 
   ABD Dışişleri Sözcüsü Richard Boucher, dün düzenlediği basın toplantısında, "Biz, Kıbrıs'ta BM Genel Sekreteri'nin planı temelinde ilerlemenin, bir anlaşmaya önderlik edeceğini umuyoruz. Tarafları, ciddiyetle müzakere etmeye davet ediyoruz" dedi. Boucher, gerekirse destek için Dışişleri Bakanı Colin Powell'ın şahsen devreye gireceğini belirtti. 
   
   Papadopulos isteksiz    BM Genel Sekreteri Kofi Annan'ın, Kıbrıs görüşmelerini başlatma konusunu görüşmek üzere New York'a davet ettiği Kıbrıs Rum Yönetimi lideri Tasos Papadopulos, müzakerelere tedirgin ve isteksiz gitti. 
   Papadopulos, dün ABD'ye gitmeden uğradığı Atina'da, Başbakan Kostas Simitis, Dışişleri Bakanı Yorgo Papandreu ve muhalefet partisi Yeni Demokrasi'nin lideri Kostas Karamanlis ile görüştü. Görüşmenin ardından gergin görünen Simitis, sorular üzerine Annan'ın mektubundaki takvimden ve tarihlerin kısıtlayıcılığından yakınarak "Annan'ın baskısından korkmuyoruz çünkü bizim karşı önerilerimiz mantıklı" dedi. Bu sözler üzerine "Papadopulos, Annan'ın şartlarını kabul etmeye niyetli değil" yorumu yapıldı. 
   Simitis, Türkiye ile Yunanistan arasında güvenlik konularında yapılması öngörülen müzakerelerin de Yunanistan'da 7 Mart seçimlerinden sonra işbaşına gelecek hükümet tarafından yapılacağını açıkladı. 
   
   Türkler kabul ederse 
   Dün yayımladığı yazıda, Rum tarafının tedirginliğini özetleyen Rum Filelefteros gazetesi de, "Mucizenin bu defa da gerçekleşmesi imkansız. Annan Planı'nı hiçbir degişiklik olmadan kabul edebilir miyiz Türkler kabul ederse ne yapacağız " ifadelerini kullandı. n YORGO KIRBAKİ Atina 
   
   
   
</TEXT>
</DOC>
