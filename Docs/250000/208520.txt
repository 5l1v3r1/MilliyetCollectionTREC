<DOC>
<DOCNO> 208520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yazar/cemal.html </URL>
<DATE> 2004/01/14/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Formül 
</HEADLINE>
<TEXT>

   
   Evet, Türkiye önemli adımlar attı Avrupa Birliği için. Dünkü yazımda belirtmiştim, Kopenhag kriterleri açısından çoğu gitti, azı kaldı diye. 
   Ama şunu da not edin 
   Kalan işler eğer azımsanır, hükümet patinaj yapmaya devam ederse, tarih konusunda bir düş kırıklığı yaşanabilir. 
   Öncelikle uygulamada engeller var. 
   Bunların aşılması lazım. 
   Örneğin, Kürtçe radyo televizyona ilişkin yasal düzenlemeler çoktan yapıldı. Ama hala uygulanmıyor. Çünkü anlaşılan RTÜK taş koydu. Önce yönetmelik geciktirildi. Sonra yetersiz bir yönetmelik çıktı. Bunu da hükümet beğenmedi, RTÜK'e geri gönderdi. 
   Yine Kürtçe dil eğitimi hakkında yönetmelik yayımlandı ama uygulamada engeller çıkıyor. Dershane kapılarının bilmem kaç santim dar olması gibi. 
   Bu arada gayrimüslim Türk vatandaşlarını ilgilendiren bazı pürüz ve engeller hala gündemde. 
   Öte yandan, bir yasa değişikliğiyle RTÜK'ten Genelkurmay temsilcisini çıkarmak da hükümetin kucağında... 
   Ama iki konu var ki, bunlar Anayasa değişikliğini de gerektirdikleri için, Türkiye'nin AB'den tarih alması bakımından büyük önem taşıyorlar 
   1 Devlet Güvenlik Mahkemeleri'nin, kaldırılması, yerine 'ihtisas mahkemeleri'nin kurulması. 
   2 YÖK'teki Genelkurmay temsilcisinin Anayasa'dan kaynaklanan görevine son vermek. 
   Bu iki noktada Anayasa değişikliği şart. Ancak bunun için hükümetin parlamentodaki sayısı yetmiyor. 
   Bir başka deyişle 
   CHP'nin desteği gerekiyor. 
   CHP, AB'yi istemiyor mu 
   Programı öyle, istiyor. 
   CHP, DGM'lere karşı değil mi 
   Bin yıldır öyle. 
   CHP, YÖK'te Genelkurmay temsilcisini mi savunuyor 
   Sanmıyorum. 
   O zaman mesele ne diyebilirsiniz. Haklısınız. Ama burada bir sorun var. CHP, hükümete bu bakımdan desteği getirip dokunulmazlık konusuna bağlamış durumda. 
   Dokunulmazlıkla ilgili olarak CHP'nin haklılık kefesi ağır basıyor. Ama CHP'nin haklı olması, acaba DGM ve YÖK'le ilgili anayasal değişikliğin yolunu kesmesini haklı kılıyor mu 
   AKP ile CHP'nin baş başa verip dokunulmazlık konusunda makul bir formül üretmeleri gerekiyor. Çünkü AKP'nin de haklı bazı istekleri var. Eğer iki taraf da demokratikleşme ve AB'den yıl sonunda tarih diyorlarsa, başka çare gözükmüyor. 
   
   DEMİREL'DEN AÇIKLAMA 
   Bir yazımla ilgili olarak Dokuzuncu Cumhurbaşkanı Sayın Demirel'den bir açıklama aldım. Aynen yayımlıyorum. 
   
   Sayın Cemal, 
   Avrupa Birliği ile ilgili olarak, 4 Ocak 2004 tarihli Milliyet gazetesinde "Yakın siyasal tarihimizde, Demirel ile Ecevit'in kaçırdıkları, belki fazla önemsemedikleri ya da göremedikleri bir fırsattır bu..." şeklinde bir ifadeyi kullanıyorsunuz. 
   Demirel'i kusurda başkaları ile eşleştirmek yazarların adeti haline gelmiştir. Sizin de aynı duruma düştüğünüzü görüyorum. Zira, ilişikte gönderdiğim Türkiye - Avrupa Birliği ilişkileri kronolojisi tetkik edilirse, Türkiye'nin Avrupa Birliği'ne giremeyişinde bize atfedilecek bir kusur bulmak mümkün değildir. 
   Bildiğiniz gibi bizim karar mekanizmaları başında bulunduğumuz Hükümet Başkanı olarak tarihler şöyledir 
   Ekim 1965 - 12 Mart 1971 
   Mart 1975 - Ocak 1978 
   Ekim 1979 - Eylül 1980 
   Kasım 1991 - Mayıs 1993 
   1963 Eylülünde imzalanıp, 1964 Martında yürürlüğe giren Ankara Antlaşması gereğince 5 senelik hazırlık dönemi sonunda, Katma Protokol imzalanacaktı. Katma Protokol görüşmelerine 1968'de başlandı. 23 Kasım 1970'de Katma Protokol imzalandı. 
   1975, 76, 77 ve 80 yıllarında Ankara Antlaşması'nın icaplarına tamamen uyuldu. 1991, 92 ve 93 yıllarında da keza, bu antlaşmaya sadakatle hareket edildi. 
   "Yakın siyasal tarihimizde Demirel'in kaçırdığı fırsat nedir " sorusuna, bir açıklık getirmeniz gerekmektedir. Bunu bilirsem, kamuoyunun aydınlanması için bu tartışmada "taraf" olmak isterim. Benim başında bulunduğum hükümetlerin sorumluluk taşıdığı dönemlerde, "kaçırılmış", "önemsenmemiş" veya "görmezlikten gelinmiş" bir fırsat yoktur. 
   Saygılarımla, 
   Süleyman Demirel. 
   
      
   
</TEXT>
</DOC>
