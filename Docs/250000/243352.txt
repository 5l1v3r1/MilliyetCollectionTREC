<DOC>
<DOCNO> 243352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo33.html </URL>
<DATE> 2004/05/27/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
100. Yıl Beşiktaşlılar Derneği, seçimde Demirören'i destaklaeyecek 
</HEADLINE>
<TEXT>

     Beşiktaş'ta 30 Mayıs Pazar günü yapılacak olağanüstü kongre öncesi başkan adayları çalışmalarını sürdürürken, Yüzüncü Yıl Beşiktaşlılar Derneği, seçimde Yıldırım Demirören'i destekleme kararı aldı. 
     Etiler'de, Demirören'in seçim bürosunda açıklama yapan Yüzüncü Yıl Beşiktaşlılar Derneği Başkanı Turhan Şalva, ilkeleri doğrultusunda, olağanüstü kongrede Yıldırım Demirören'i destekleme kararı aldıklarını söyledi. 
     Şalva, dernek olarak ilkelerini başkan adaylarına yüz yüze görüşmelerle sunduklarını belirterek, ''Kendilerini çeşitli toplantılarda ve medya aracılığıyla dinleme fırsatı bulduk. Yaptığımız değerlendirmede, ilkelerimiz doğrultusunda Yıldırım Demirören ve ekibinin Beşiktaş'ı daha iyi temsil edeceğini düşündüğümüzden, kongrede Demirören'i destekleme kararı aldık'' diye konuştu. 
     
     ORMAN, YARIN KONGRE ÜYELERİYLE BULUŞUYOR 
     Beşiktaş Kulübü başkan adaylarından Fikret Orman, yarın kongre üyeleriyle yönetim kurulu listesinde yer alan üyeleri tanıştıracağı ve projelerini paylaşacağı bir kokteyl düzenleyecek. Kokteylin, Lütfi Kırdar Uluslararası Kongre ve Sergi Sarayı Rumeli Salonu'nda gerçekleştirileceği bildirildi. Ayrıca Orman'ın yarın Oğuzkaan Koleji'nde ''Uygar Görme Engelliler Derneği Sesli Kitaplık Projesi'' için düzenlenen toplantıya katılacağı ve görme engelliler için kitap okuyacağı kaydedildi. 
     
</TEXT>
</DOC>
