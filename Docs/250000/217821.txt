<DOC>
<DOCNO> 217821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur37.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'ta kriz ikinci bağımsızı çıkardı... 
</HEADLINE>
<TEXT>

     Ahmet Türk'ün akrabalarının DEHAP tarafından aday gösterilmemesine tepki göstererek, bağımsız adaylığını açıklayan Feridun Çelik'in ardından DEHAP'lı Feridun Türk, Mardin Kızıltepe'den bağımsız aday oldu. 
     DEHAP'da aday belirlenmesine yönelik tartışmalar sürüyor. DEHAP'a Mardin Kızıltepe Belediye Başkan aday adayı olan Ahmet Türk'ün yeğeni Ferhan Türk, bağımsız belediye başkan adayı oldu. 
     Ferhan Türk, DEHAP'a aday adaylığı için başvuran 10 kişinin arasında yer almıştı. DEHAP'ın bölgede yaptığı merkez yoklamasında, Kızıltepe belediye başkanı Cihan Sincar'ın seçilmesi üzerine, Sincar Belediye Başkan adayı olmuştu. Ahmet Türk'ün ısrarlarına rağmen aday gösterilmeyen Ferhan Türk, bağımsız adaylığını açıklarken, bu süreç Ahmet Türk'ün de Feridun Çelik'in yanında yer almasına neden oldu. 
     
     DİYARBAKIR'DA ÖCALAN'IN ADAYI SPEKÜLASYONU 
     Bu arada, Diyarbakır'da, Abdullah Öcalan'ın Feridun Çelik'in adaylığını istediği yönündeki söylentilere de, Öcalan'ın avukatları yazılı bir açıklama yaparak yanıt verdi. Asrın Hukuk Bürosu'ndan yapılan açıklamada, "Son iki üç gündür Feridun Çelik'in adaylığını desteklediği yönünde spekülasyon yapılmakta. Bu spekülasyonların gerçekle ilgisi yok. Öcalan'ın adaylar konusunda yapmış olduğu bir açıklama yoktur" denildi. 
     
     YENİ PARTİ YOK, KİŞİSEL KANAATİM 
     DEHAP içinde bir eski genel başkan, iki genel başkan yardımcısının yer aldığı hareket yeni parti kurulur mu iddialarını da gündeme getirmişti. ANKA'nın sorularını yanıtlayan Murat Bozlak, Çelik'e kişisel yönde bir destek sunduğunu belirtirken, yeni bir parti çalışmasının şu an için sözkonusu olmadığını ifade etti. 
     
     GERİ ÇEKECEK 
     Öte yandan, Feridun Çelik'in adaylıktan çekileceği öğrenildi. Çelik'in, gerek tabandan gerekse de partiden yönelen tepkiler karşısında bu kararı verdiği belirtilirken, Çelik ANKA'nın çekilecek misiniz yönündeki sorusunu "Şu an birşey diyemem" şeklinde yanıtladı. 
     
     DEHAP'DA "ORGANİZE" RAHATSIZLIĞI 
     Çelik'in bağımsız adaylığı ve kendisine verilen destek, DEHAP'ta da rahatsızlık yarattı. Parti, konunun kişisel olarak algılanmasını isterken, bunun organize bir hareket olmadığını ifade etti. 
     
</TEXT>
</DOC>
