<DOC>
<DOCNO> 225604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur28.html </URL>
<DATE> 2004/03/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Beden öğretmeninin böylesi... Faul yapan öğrencisini dövdü 
</HEADLINE>
<TEXT>

     Bartın'ın merkez ilçeye bağlı Kızılelma Köyü Çok Programlı Lisesi beden eğitimi öğretmeni hakkında, hakemlik yaptığı futbol turnuvasında faul yapan öğrencisini dövdüğü iddiasıyla idari soruşturma başlatıldı. 
     AA muhabirinin aldığı bilgiye göre, Çok Programlı Lise tarafından düzenlenen sınıflararası futbol turnuvasında lise 2. sınıf öğrencisi Bülent Sevinç'i 17 , arkadaşına sert şekilde faul yaptığı gerekçesiyle dövdüğü iddiasıyla yapılan şikayet üzerine Beden Eğitimi Öğretmeni E.Y. hakkında İl Milli Eğitim Müdürlüğü'nce soruşturma açıldı. 
     Öğrencinin babası Muhammet Sevinç, çocuğunun bütün öğrencilerin arasında dövülerek gururunun kırılmasını içlerine sindirmelerinin mümkün olamayacağını, bu nedenle de öğretmen hakkında Cumhuriyet Başsavcılığı'na suç duyurusunda bulunduğunu, Valilik'e de şikayet dilekçesi verdiğini söyledi. 
     İl Milli Eğitim Müdürü Hacı Ali Yeşilyurt, kendilerine yapılan şikayet üzerine idari soruşturma başlattıklarını, olaya tanık olan kişilerin de ifadesine başvuracaklarını belirterek, bu tür üzücü olayların yaşanmasını tasvip etmediklerini kaydetti. 
     
</TEXT>
</DOC>
