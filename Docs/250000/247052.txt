<DOC>
<DOCNO> 247052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/spor/yture.html </URL>
<DATE> 2004/06/11/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Klasik şampiyon 
</HEADLINE>
<TEXT>



Efes ile Ülker arasındaki dünkü beşinci final mücadelesi, ilk dört maçın dört çeyreğe bölünmüş ve sonra "harmanlanmış" kopyasıydı sanki... Tek fark, Efes'te Granger'ın, Booker ile girdiği "düelloda" hedefi, yani şampiyonluğu tam onikiden vurmasıydı... Abdi İpekçi'de heyecan vardı, gerilim vardı, hakem hataları tonla vardı Üstelik bu kez seyirci de vardı... Ülker, eksiklerine rağmen finale yakışan bir oyun ortaya koyarken, takım oyunu ile tanınan Efes ise bu kez "bir oyuncunun omuzlarında yükselme" jokerini beşinci finalde kullandı. 
Lacivert - Beyazlılar, Granger ve Langdon'ın sayılarıyla henüz 4. dakikada 14 - 6 gibi sekiz sayılık bir üstünlük kurdu. Sakat olan Serkan'ı ilk beşte sahaya sürerek "sürpriz yapan" Ergin Ataman, bu oyuncunun 2.20'de ağrılarının artmasıyla Arda'yı oyuna aldı. Arda, Granger'ı, 3.45'teki üçlüğü hariç iyi savunup, Ülker'in de tam saha baskılı savunmada başarılı olmasıyla Efes'in sayı yollarını tıkadı. İlk çeyreğin geri kalan 6.15 dakikalık bölümünde Ülker 11 - 2'lik bir seri yakaladı ve öne geçti. İkinci çeyrekte iki takım da savunmayı ön plana alıp birbirini durdurmaya kalkınca maç kısır bir görüntüye büründü. Efes'in Kaya ile pota altını zorlaması, Booker'ın, tıpkı üçüncü maçta olduğu gibi Ülker'i nefes aldıran sayılarıyla rahatlatması oyunu ikinci ve üçüncü çeyrekte dengede tutan faktörlerdi. 
Efes'in, Granger dışında skor üretemediği anlarda Booker, inanılmaz üçlükleriyle takımını ayakta tutmaya, Efes'e karşı "eksiklerine rağmen" Ülker'i sırtlamaya devam etti. Ancak dört faule çıkan Arda'dan kurtulan Granger, son çeyrekte maça damgasını vurdu, Kerem'in de kıpırdanışıyla Efes maçı aldı, götürdü. Lacivert - Beyazlılar böylece finali giderek daha da "klasikleşen" ligin "klasik şampiyonu" unvanıyla bu sene de zirveyi buldu. 


</TEXT>
</DOC>
