<DOC>
<DOCNO> 241944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko10.html </URL>
<DATE> 2004/05/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ette 1 milyon liralık teşvik primi uygulamada... 
</HEADLINE>
<TEXT>

     Karkas etin kg fiyatının 6 milyon liranın altına kadar inmesi üzerine uygulanmasına karar verilen kg başına 1 milyon liralık teşvik primi yürürlüğe girdi. 
     Tarım ve Köyişleri Bakanlığı ile Hazine Müsteşarlığı'nın ''Hayvancılığın Desteklenmesi Hakkında Bakanlar Kurulu Kararında Değişiklik Yapılmasına Dair Karara Ait Uygulama Tebliği'' Resmi Gazete'nin bugünkü sayısında yayımlandı. 
     Teşvik primi uygulaması ile besicilik sektöründe istikrarın sağlanması, hayvansal üretim ve verimin artırılarak maliyetlerin düşürülmesi, tarım sektöründe yaşayan kesimin gelir düzeyinin diğer sektörlerde yaşayan kesimin gelir düzeyine yaklaştırılması, kaçak ve kontrolsüz kesimlerin önlenmesi, ruhsatlı kombina ve mezbahalarda kesimin teşvik edilmesi ile buralarda kesilen hayvan sayılarının artırılması, sağlıklı ve güvenilir ürünler elde edilmesi amaçlanıyor. 
     Tebliğ uyarınca, bakanlıkça ruhsatlandırılan kombina ve mezbahalarda, 15 Kasım 2004'e kadar 190 kilogram kg ve üzeri karkas ağırlığına sahip erkek sığır kestiren yetiştiricilere, kg başına 1 milyon lira teşvik primi ödenecek. Ödemeler için gerekli kaynak 2004 yılı bütçesinden karşılanacak ve ödemeler, kesimin yapıldığı il ve ilçede bulunan Ziraat Bankası'nın ilgili şubelerince yapılacak. 15 Kasım 2004 tarihi ve öncesinde kesim yaptıran ancak işlemleri bu tarihten sonraya kalan yetiştiricilere, Hazine'nin kaynak aktarmasını takiben ilgili banka şubesi tarafından ödeme yapılacak. Teşvik primi ödemesi yapan banka şubeleri, ödenen prim tutarı üzerinden yüzde 1 hizmet komisyonu alacak. 
     Yetiştiriciler, kesim öncesi, kesime getirilen hayvanlarla ilgili olarak, veteriner sağlık raporu ve veya menşe şahadetnamesi ile sığır cinsi hayvan pasaportu ve işletme tescil belgesini kombina veya mezbaha yetkililerine sunacak. Kesim fişleri, 3 kopya olarak düzenlenecek. Bir kopyası yetiştiriciye, bir kopyası tarım il veya ilçe müdürlüğüne verilecek, bir kopyası da kesim yerinde kalacak. 
     Destekleme priminin ödenmesi sırasında, kombina veya mezbahanın ruhsatlı, kulak numaraları belirtilen hayvanların bilgileri ile primi alacak yetiştiriciye ait olup olmadığı kontrol edilecek. 
     Test ve muayene sonucu herhangi bir nedenle imhasına veya mecburi kesime sevk edilmesine karar verilen hayvan ve şarta tabi olarak değerlendirilecek karkasların sahiplerine, ayrıca ruhsatsız kombina ve mezbahalarda kesilen hayvanlar için destek primi ödenmeyecek. 
     Haksız yere teşvik primi aldıkları tespit edilenler hakkında kanunu işlem yapılacak ve haksız yere aldıkları teşvik prim tutarları kanuni faizleri ile birlikte tahsil edilecek. Kombina ve mezbahalar, kesimlerine ilişkin belgeleri 10 yıl saklayacak. Saklamayan veya sahte belge düzenleyen kombina ve mezbahaların sorumlu yöneticileri ile sahipleri, müteselsilen sorumlu olacaklar. 
     Tebliği, Tarım ve Köyişleri Bakanlığı ile Hazine Müsteşarlığı birlikte uygulayacak. 
     
     TOPLAM DESTEK 10 TRİLYON LİRA CİVARINDA 
     Kurban Bayramı'nda satışların beklenenin altında gerçekleşmesi nedeniyle besicilerin hayvanlarının büyük bölümü ellerinde kalmış, bu durum karkas et fiyatlarının 8.5 milyon liradan 6 milyon liranın altına düşmesine yol açmıştı. 
     Karkas et fiyatlarının düşmesinde kaçak hayvan girişinin de etkili olduğu iddia edilirken, bakanlık bu iddiaları gerçekçi bulmuyor. Bakan Sami Güçlü, kaçak hayvan girişinin et fiyatlarını etkileyecek düzeyde olmadığını belirtirken, bunun psikolojek etkisine dikkati çekerek, ''şuyuu vukuundan beter'' değerlendirmesi yapmıştı. 
     Et teşvik primi olarak ödenecek toplam tutarın 10 trilyon lira düzeyinde olduğu hesaplanıyor. Bu destekleme yöntemi ile hem kayıtlı satışlar artırılmış olacak, besiciye doğrudan ödeme yapıldığı için perakende et fiyatlarında artış olmayacak. 
     Besiciyi teşvik etmek için 1994 yılında da ette kg başına teşvik primi verilmişti. 
     
     KAÇAK KESİM YÜZDE 67-80 ARASINDA 
     Tarım ve Köyişleri Bakanlığı'nın verilerine göre, kaçak kesimleri önlemeye yönelik tüm düzenlemelere karşın, ruhsatlı mezbahalarda kesilen hayvan sayısı, 1990'lı yıllara göre oldukça düştü. 
     Edinilen bilgilere göre, mezbahalarda kesilen sığır sayısı 1991 yılında 1 milyon 971 bin baştan, 2000 yılında 1 milyon 759 bin başa, 2002 yılında da 1 milyon 343 bin başa geriledi. Sığırdan elde edilen et miktarı ise karkas ağırlığındaki artış nedeniyle, fazla azalmadı. Ancak, kayıtlı kesilen hayvan sayısındaki azalmaya bağlı olarak, et üretimi düştü. Buna göre, 1991 yılında yaklaşık 296 bin 772 ton olan sığırdan et üretimi, 2000 yılında 295 bin 500 ton düzeyinde gerçekleşti. 2002 yılında ise 245 bin 762 ton olarak kaydedildi. Verilere göre, 1991 yılında mezbahalarda kesilen sığırların karkas ağırlığı 150.6 kilogram kg iken, 2000 yılında 168 kg, 2002 yılında 183 kg olarak hesaplandı. 
     Ruhsatlı mezbahalarda kesilen büyükbaş hayvanlardan yılda yaklaşık 300 bin ton et elde edildiği kabul edilirse, sadece 190 kg'ın üzerinde karkas ağırlığı olan erkek hayvanlar için teşvik pirimi ödenmesi öngörüldüğü için teşvike çok büyük kaynak gerekmeyecek. 
     Uzman çevreler, Türkiye'de yıllık kırmızı et tüketiminin kişi başına 17-20 kg, toplam olarak 1.2 milyon-1.4 milyon ton civarında değiştiğini tahmin ediyorlar. 
     Bakanlık verilerine göre, mezbahalardaki kesimlerde elde edilen kırmızı et miktarı ise koyun, kuzu, kıl keçisi, tiftik keçisi, oğlak, sığır, manda, deve dahil 2000 yılında 382 bin 495 ton, 2001 yılında 260 bin 698 ton, 2002 yılında 300 bin ton. DİE'nin verilerine göre ise 1990'da 506 bin 590 ton olan toplam kırmızı et üretimi, daha sonraki yıllar hızla gerileyerek 1995'te 414 bin 785 bin tona düştü. 1997'de 516 bin 678 ton, 2000'de 491 bin 215 ton, 2001 yılında da 235 bin 683 ton kırmızı et üretildi. 
     Kayıt dışı kesim, 1.2 milyon tonluk tüketim dikkate alınırsa yüzde 67, 1.4 milyon tonluk dikkate alınırsa yüzde 80'e ulaşıyor. 
     
     FİYATLAR DÜŞEBİLİR İDDİASI 
     Türkiye Damızlık Sığır Yetiştiricileri Merkez Birliği Genel Sekreteri Fehmi Aksoy, teşvik primi uygulamasını değerlendirirken, besici için iyi bir destek olmakla birlikte, sanayicilerin, bunu fırsat bilerek et alım fiyatlarını daha da düşürebileceğini iddia ediyor. 
     Aksoy, A.A muhabirine yaptığı açıklamada, karkas fiyatlarının düşmesinde kaçak giren hayvanların etkili olduğunu düşündüklerini belirterek, sanayicilerin devletin vereceği 1 milyon liralık teşvik primini dikkate alarak, et alım fiyatını bir milyon lira düşürebileceği yorumunu yaptı. 
     
</TEXT>
</DOC>
