<DOC>
<DOCNO> 222252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy13.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Yerel seçimler ticarete dönüştü... 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, yerel seçimlerin ticarete dönüştüğünü, bazı adayların arkasında sponsorlar bulunduğunu söyledi. 
     Cem ve Genel Başkan Yardımcısı Ali Günay, belediye başkan adaylarına destek vermek amacıyla geldiği Hatay'da, bazı beldelerdeki seçim bürolarını ziyaret etti. 
     Türkiye'de yerel seçimlerde bazı kesimlerin gerçekleştirdikleri harcamanın çok yüksek olduğunu belirten Cem, ''Yerel seçimler ticarete dönüştü, bazı adayların arkasında sponsorlar var. Aday, seçilebilmek için trilyonlarla ifade edilen miktarda para harcıyor. Ne yazık ki ahlaksız bir ticaret seçimi yaşamaktayız'' dedi. 
     Enflasyonun düştüğü, ancak bunun halka bir faydası olmadığını savunan Cem, şöyle devam etti 
     ''Haklarını yememek lazım. Ama kime faydası var. Zengin daha zengin oldu, halka ise bir şey yok. İşsizlik diz boyu, esnaf, köylü ve işçi de para yok. Yaprak kıpırdamıyor. Ürünler satılamayınca fiyatlar düşüyor. Enflasyonu düşürdük diye halkı aldatıyorlar. Ama Türkiye'de değişen bir şey yok.'' Eğitim sistemini de değiştirmek için yola çıktıklarını kaydeden Cem, ''Esnaf, köylü, işçi ve memur kesiminden oluşan yüzde 3'lük bir kitle, ancak çocuklarını üniversitelere ve fakültelere gönderebiliyor. Diğerleri ise zengin çocukları. İşte bunu değiştirmek için yola çıktık'' dedi. 
     
</TEXT>
</DOC>
