<DOC>
<DOCNO> 217075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/spor/spo04.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz klasiği 1-0 
</HEADLINE>
<TEXT>

   Zirve iddiasını sürdüren Bordo-Mavililer tek golle galibiyet buldu, üçüncü sıraya oturdu. Çaykur Rizespor ise direnmesine rağmen puan alamadı, ateş hattındaki yerinde kaldı 
      
   TRABZONSPOR, Çaykur Rizespor'dan zor da olsa üç puan aldı, zirve inadını devam ettirdi. 23. dakikada Gökdeniz Karadeniz, kendi kullandığı serbest vuruşu takip etti, dönen topa yetişip, kaleci Murat Şahin'in yanından ağlara gönderdi. Bu golün sonrasında Bordo - Mavililer zaman zaman atak geliştirdi ancak bunlardan başarıyla dönemedi. İkinci yarıda, özellikle son yarım saatte misafir ekibin baskısı vardı. Trabzon'u adeta kalesine hapseden Rizespor gol bulamayınca, karşılaşma 1-0 ev sahibinin üstünlüğüyle bitti. 
   
   Doğan 25 dakikalık futbol    TRABZONSPOR Teknik Direktörü Ziya Doğan, Rize karşısında 25 dakika çok iyi futbol oynadıklarını söyledi, sundan sonra tempo ve baskıyı kaybettiklerini söyledi. Doğan, "Trabzonspor'un başına geldikten sonra şahsen en çok tatmin olduğum bir 25 dakika seyrettim" dedi. 
   
   Vural Çok yazık oldu    ÇAYKUR Rizespor Teknik Direktörü Yılmaz Vural, yenilgiyi hak etmediklerini, ortaya koydukları futbola yazık olduğunu ifade etti. Sadece uzatma dakikalarında üç net pozisyonlarının bulduklarını vurgulayan Vural, centilmenlik çağrılarına rakibin uymadığını söyledi. 
   
   Böyle gelmiş böyle gider    TARİHİNDE Trabzonspor'a karşı deplasmanda hiç galibiyeti bulunmayan Çaykur Rizespor bu şanssızlığını dün de döndüremedi. Ligde 12. maçını oynayan iki takım arasında yapılan maçlarda Bordo - Mavililer dün 10. galibiyetini elde ederken, Rizespor ise 2 karşılaşmada güldü. Taraflar arasında en farklı skor ise, 1988-89 sezonunda 5-0'lık sonuçla Trazonspor'a aitti. 
   
   Maçtan notlar    İsteyince oluyor 
   AVNİ Aker Stadı, 20 kişilik bir ekip tarafından temizlenip, oynanabilir hale getirildi. Bu çalışmaları yakından takip eden Trabzonspor Başkanı Atay Aktuğ, "Maçın oynanmasını istemesek, stat bu hale gelmezdi. Sahada tek beyaz nokta kalmadı" dedi. 
   
   Kaptan tribünde 
   ÜMİT Milli Takımı'nda iğneyle oynayan İbrahim Ege'nin sağ ayak bileğinde ağrıları artınca, 18 kişilik kadrodan çıkarıldı. Sol arka adalesinde çekme bulunan Kaptan Fatih de dün sabah ayağını zorlayınca, doktorların önerisiyle tribüne çıktı. 
   
   Yalnız kaldılar 
   TRİBÜNLERDE yaklaşık 6 bin kişi yer aldı. Rizesporlu seyircilere 750 koltuk ayrılmasına rağmen, hava koşulları nedeniyle Rize'den ancak 70 kişi gelebildi. 
   
   Maxim şov 
   BEYAZ Rusya Milli Takımı'nda iki maç oynayan, Kıbrıs Rum Kesimi'ne iki, önceki akşam da Litvanya'ya üç gol birden atan Maxim, karşılaşmaya yetişemedi. Bu arada Nijeryalı Raphael Chukwu, çağırılmasına rağmen İstanbul'dan dönmedi. 
   
   
</TEXT>
</DOC>
