<DOC>
<DOCNO> 210953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/siyaset/siy03.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Teziç'in taslağına hayır 
</HEADLINE>
<TEXT>

   İTÜ Senatosu, YÖK Başkanı Teziç'in, Başbakan Erdoğan'a sunduğu taslağın kendi görüşlerini içermediğini belirterek, "Üniversiteler taslağı" olamayacağını açıkladı 
   İSTANBUL Milliyet 

   
   İstanbul Teknik Üniversitesi İTÜ Senatosu, YÖK Başkanı Prof. Dr. Erdoğan Teziç tarafından Başbakan Tayyip Erdoğan'a sunulan Yükseköğretim Yasa Taslağı'nın, üniversitelerin görüşlerini içermediğini öne sürdü. Senatonun yazılı açıklamasında, yasanın değiştirilmesine ilişkin tartışmaların gündemi bir yıla yakın süredir meşgul ettiği kaydedilerek şöyle denildi 
   "Türkiye Cumhuriyeti üniversitelerini siyasi iktidarların etki alanına sokmayı amaçlayan girişimlerin karşılıklı görüşme ve tartışma yoluyla çözüme ulaştırılması için, Hükümet ve Kurul arasında başlatılan görüşmeler henüz tamamlanmadı. Kurul'un bu amaçla görevlendirdiği komisyon, hazırladığı taslağı 11 Aralık 2003'te Üniversitelerarası Kurul'da tartışarak sonuçlandırmadan YÖK Başkanı Sayın Erdoğan Teziç'e ön bilgi olarak iletmiş, ancak bu taslak görüşülerek sonuçlandırılmadan YÖK Başkanı bir başka taslağı Başbakan'a sunmuştur. 
   Kurul, seçilmiş rektörler ile senatoları tarafından seçilen üniversite temsilcilerinden oluşmakta ve bu kurul üniversiteleri temsil etmektedir. YÖK Genel Kurulu Üyeleri ve YÖK Başkanı ise atama yoluyla görevlendirilmektedir. Sayın Teziç tarafından Başbakan'a sunulan, YÖK'ü tüm yetkileriyle koruyan ve üniversitelerin görüşlerini içermeyen bu taslağın 'üniversitelerin taslağı' olamayacağını kamuoyuna açıklamayı görev biliyoruz." 
   
   ÜAK toplanıyor 
   Üniversitelerarası Kurul ÜAK , 29 Ocak Perşembe günü Ankara'da toplanacak. Yıldız Teknik Üniversitesi'nin YTÜ açıklamasında, YTÜ Rektörü ve ÜAK Başkanı Prof. Dr. Ayhan Alkış'ın başkanlığında yapılacak toplantının, perşembe günü 10.30'da, Ortadoğu Teknik Üniversitesi ODTÜ Kültür ve Kongre Merkezi'nde başlayacağı belirtildi. 
   Toplantıda, yükseköğretimle ilgili son gelişmelerin değerlendirileceği, ÜAK tarafından hazırlanan ve eleştiriler doğrultusunda düzenlenen yeni taslak metninin tartışılacağı ifade edilen açıklamada, şöyle denildi "Bilindiği gibi ÜAK, Yükseköğretim Yasası ile ilgili görüş ve önerileri değerlendirerek 'Yükseköğretim Yasa Tasarısı Taslağı' oluşturmuş ve bilgi için YÖK Başkanı'na sunmuştu." 
   
   
</TEXT>
</DOC>
