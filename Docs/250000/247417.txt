<DOC>
<DOCNO> 247417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur23.html </URL>
<DATE> 2004/06/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Elazığ'da 4.4 büyüklüğünde deprem 
</HEADLINE>
<TEXT>

     Elazığ'da 4.4 büyüklüğünde deprem meydana geldi. 
     Boğaziçi Üniversitesi Kandilli Rasathanesi yetkililerinden alınan bilgiye göre, saat 16.37'de meydana gelen 4.4 büyüklüğündeki depremin merkez üssünün Elazığ'ın Maden İlçesi olduğu belirlendi. 
     Deprem, Elazığ'ın Kovancılar, Alacakaya, Kovacılar ilçeleriyle Diyarbakır'da da hissedildi. 
     
     "BÖLGEMİZDE HASAR MEYDANA GELMEDİ" 

     Elazığ'ın Maden İlçesi Kaymakamı Sedat Eliuz, bugün meydana gelen 4.4 büyüklüğündeki depremde hasar olmadığını bildirdi. 
     Eliuz, AA muhabirine yaptığı açıklamada, merkez üssü Maden İlçesi olan depremin ardından birçok köye telefonla ulaştıklarını, can kaybı ya da hasar olmadığını öğrendiklerini söyledi. 
     Kaymakam Eliuz, ''İlçemizde ve bölgede hasar yok. Şu ana kadar bize ulaşan bir olumsuzluk olmadı'' dedi. 
     Bu arada, depremin hissedildiği diğer ilçelerde de herhangi bir hasarın meydana gelmediği öğrenildi. 
     

     
</TEXT>
</DOC>
