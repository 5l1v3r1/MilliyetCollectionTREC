<DOC>
<DOCNO> 244500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo06.html </URL>
<DATE> 2004/06/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Konyaspor, transferde umduğunu bulamıyor... 
</HEADLINE>
<TEXT>

     Konyaspor, teknik direktör Aykut Kocaman'ın ardından futbolcular Erman Özgür ve Murat Hacıoğlu'nu da elinden kaçırdı. 
     2003-2004 futbol sezonu bitmeden diğer Birinci Süper Lig takımları gibi transfer çalışmalarına başlayan Konyaspor, gelecek sezon UEFA'yı hedefleyecek güçlü bir kadro kurmak için yola çıktı. 
     İlk olarak teknik direktör sorununu çözmeyi planlayan yeşil- beyazlılar, listelerinde ilk sırada yer alan Aykut Kocaman ile görüştü. Yetkililer birkaç takımın daha peşinde olduğu Kocaman'ın Konyaspor'a sıcak baktığını söylerken, kısa süre sonra Kocaman'ın Malatyaspor ile anlaşması yeşil-beyazlı camiada şaşkınlıkla karşılandı. 
     Bunun üzerine Sakıp Özberk ile sözleşme imzalayan Konyaspor, hızlı bir şekilde eksik olan mevkilere futbolcu arayışlarına girdi. Erhan Albayrak ve Gineli Camara ile anlaşan yeşil-beyazlılar, uzun süredir görüştükleri ve olumlu cevap bekledikleri Murat Hacıoğlu'nun Fenerbahçe ile anlaştığını öğrendi. 
     Akçaabat Sebatspor'un başarılı oyuncusu Erman Özgür ile de prensipte anlaşan Konyaspor, birkaç gündür imza için Konya'ya bekledikleri Erman'ın yine Akçaabat Sebatspor ile anlaştığı bilgisini alınca bir kez daha hayal kırıklığı yaşadı. 
     Kulüp basın sözcüsü Sefa Ortaç, transfer çalışmalarında yüzde 90-95 kesin gözüyle baktıkları kişilerin başka takımlarla anlaştığını belirterek, ''Takımda görmek istiyoruz ama olmuyor. Futbolcu kendi yaşantısına uygun, ailesinin istediği yerleri tercih ediyor'' dedi. 

     
</TEXT>
</DOC>
