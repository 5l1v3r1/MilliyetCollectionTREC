<DOC>
<DOCNO> 204782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sondun21.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta patlamalar 
</HEADLINE>
<TEXT>

     Irak'ın Kerbela kentinde bombalı saldırıya uğrayan Bulgar Merkez Askeri Karargahı'nda 4 Bulgar askerinin öldüğü, 27'sinin de yaralandığı açıklandı. 
     Bulgaristan Savunma Bakan Yardımcısı İlko Dimitrov, düzenlediği basın toplantısında, toplam 3 saldırıdan 1'inin, Bulgar karargahına yapıldığını belirtti. Dimitrov, saldırının önceden planlanmış bir provokasyon eylemi olduğunu belirterek, ''Bunun amacı, bizi korkutmak ve sindirmektir'' dedi. 
     Dimitrov, saldırı sırasında, Georgi Kacolin, İvan İncov, Anton Petrov ve Svilen Kirov adlı askerlerin hayatını kaybettiğini, ayrıca çoğunluğu Bulgar askeri 27 kişinin de yaralandığını söyledi. 
     Bulgar askerlerinin bulunduğu merkez karargahının önüne bomba yüklü bir kamyonla gelen kişinin öndeki barikatları aştığını ifade eden Dimitrov, ''Bu terörist vurulmasına rağmen, bomba yüklü kamyon karargahın bahçesine kadar girmiş ve burada infilak etmiştir. Olayla ilgili soruşturma çok yönlü olarak sürdürülüyor'' diye konuştu. 
     Bu arada olayın duyulmasının ardından, Genelkurmay Başkanı Orgeneral Nikolo Kolev ve Başbakan Simeon Sakskoburgovsi ile görüşen Cumhurbaşkanı Georgi Petkanov, saldırının son derece endişe verici olduğunu söyledi. Bulgar askerlerinin Irak'ta barışı koruma adına başarılı şekilde görev yaptığını ifade eden Petkanov ''Bu olaylar, terörizme karşı mücadelede cesaretimizi kırmamalı'' dedi. 
     Bulgaristan Savunma Bakanlığı ile Genelkurmay Başkanlığı'nın, patlamaları soruşturmak üzere 48 saat içinde özel bir heyeti Kerbela'ya göndereceği öğrenildi. Bulgaristan'ın, Kerbela'da 500 askeri bulunuyor. 
     
</TEXT>
</DOC>
