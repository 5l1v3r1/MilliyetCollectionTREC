<DOC>
<DOCNO> 244278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur27.html </URL>
<DATE> 2004/05/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İstanbul'daki bombalama davasında, DGM'lerin yasal durumu beklenecek 
</HEADLINE>
<TEXT>

     El-Kaide terör örgütünün Türkiye yapılanması içinde faaliyet gösterdikleri ve İstanbul'da 15 ile 20 Kasım 2003 tarihlerindeki bombalı saldırılara karıştıkları iddiasıyla 69 sanığın yargılandığı davada DGM, yeni yasa yürürlüğe girinceye kadar esasla ilgili herhangi bir işlem yapılmaması gerektiğine hükmetti. Cumhuriyet Savcısı'nın görüşünü bildirmesinin ardından davanın ilk duruşmasını bitiren mahkeme heyeti, DGM'lerin kaldırıldığını hatırlattı. 
     Mahkeme heyeti, yeni bir yasa yürürlüğe girinceye kadar esasla ilgili herhangi bir işlem yapılmaması gerektiğine karar verdi. 
     Sanıkların sorgularının yapılması ve iddianamenin okunmasının dosyanın esasına gireceğini belirten mahkeme heyeti, bu nedenle sorgu yapılmamasına ve yeni yasanın beklenmesine hükmetti. 
     El-Kaide terör örgütünün Türkiye yapılanması içinde faaliyet gösterdikleri ve İstanbul'da 15 ile 20 Kasım 2003 tarihlerindeki bombalı saldırılara karıştıkları iddiasıyla 69 sanığın yargılandığı İstanbul 2 No'lu DGM'nin kararında, ''Anayasa'nın 143. maddesi yürürlükten kalkmıştır. Durum böyle olunca, yeni bir yasa yürürlüğe girene kadar mahkemenin esaslı bir işlem yapmaması gerekir'' denildi. 
     İstanbul 2 No'lu DGM'deki duruşmada söz alan müdahil avukatı Hasip Kaplan, sanık, suç ve fail kim olursa olsun adil yargılama hakkının olduğunu belirterek, ''Bugünkü yargılamanın, sanıkların sorgusunun doğal yargıcı önündeki bir yargılama ve sorgulama olacağı konusunda bizim de tereddütlerimiz vardır. Savunmanın, Avrupa İnsan Hakları Sözleşmesi, Medeni Haklar Sözleşmesi hükümleri gereğince sanıkların doğal yargıcı önünde ve bağımsız bir mahkemede yargılanma hakları olduğu yönündeki itirazlarını haksız bulamıyoruz'' dedi. 
     Duruşmaların 5 güne yayıldığını ve bunun da problem yaratacağına inandıklarını belirten Kaplan, ayrıca duruşma salonunun fiziki şartlarının da yetersiz olduğunu savundu. 
     Anayasa'nın 143. maddesindeki değişiklikle DGM'lerin kaldırıldığını vurgulayan Kaplan, yeni yetkili mahkeme kuruluncaya kadar mahkemenin, ancak usule ilişkin çok acil işlemleri yapılabileceğini savundu. 
     
     ''İNSANLIĞA KARŞI İŞLENMİŞ SUÇ'' 

     Kaplan, söz konusu suçun devletin güvenliğine ilişkin bir suç şeklinde değil, ''insanlığa karşı işlenmiş bir suç, insanlığa karşı suçlar'' kategorisine alınabileceğini ifade etti. 
     Yargılamada Uluslararası Ceza Mahkemesi'nin devreye girmesi ihtimali olduğunu savunan Kaplan, böyle bir durumda Lahey'de bulunan savcıların direkt soruşturma açabileceğini söyledi. 
     Böyle bir durumda yargılama önceliğinin ulusal mahkemeye ait olduğunu, ancak herhangi bir aksaklık durumunda Uluslararası Ceza Mahkemesi'nin devreye girebileceğini söyleyen Kaplan, Uluslararası Ceza Mahkemesi'nde Lahey'de bulunan savcılar, Birleşmiş Milletler Güvenlik Konseyi ve Uluslararası Ceza Mahkemesi üyesi başka bir devletin bu olaylarla ilgili talebi olup olmadığının Adalet Bakanlığı'ndan sorulmasını istedi. 
     Sanık avukatlarından İlhami Sayan ise Uluslararası Ceza Mahkemesi'nin savaş suçlarına yönelik bir mahkeme olduğunu söyleyerek, müdahil avukatının talebinin reddini istedi. 
     
     AVUKATLARIN DİLEKÇELERİ 

     Duruşmada, HSBC A.Ş'nin avukatı Songül Dinçel ile İstanbul Hahambaşılığı Beyoğlu Musevi Hahamhanesi Vakfı Musevi Sinogogu'nun vakıf yönetimi adına avukat Melih Anjin'in verdiği dilekçeler tutanağa geçirildi. 
     Avukat Mehmet Kızıltut'un, Topluma Kazandırma Yasası'ndan yararlanmak isteyen müvekkili Adnan Ersöz'ün tahliyesini talep ettiği dilekçesi de tutanağa yazıldı. 
     Sanık avukatlarından Osman Karahan'ın, iddianameye itiraz ettiği ve İngiltere Başkonsolosluğu'nun müdahilliğiyle ilgili kararın kaldırılması istemine ilişkin dilekçesi okundu. 
     
     RAPORLAR 

     Emniyet Genel Müdürlüğü'nün, El-Kaide terör örgütünün Türkiye'deki yapılanması hakkında göndermiş olduğu bir raporun da dosyaya konulduğu tutanağa geçirildi. 
     Sanıklardan Baki Yiğit'in evinde yapılan aramada bulunan 114 adet CD, 10 adet harddisk ve 1 dizüstü bilgisayarda yapılan incelemeye ilişkin raporun geldiği tutanağa yazılırken, söz konusu raporda, İstanbul'un stratejik yer bilgilerinin haritayla belirtildiği, bomba yapımında kullanılan çeşitli malzemeler, askeri mühimmat, bomba çeşitleri, patlayıcı maddelerin elde edilmeleri, bu konuda yapılan kimyasal ve fiziksel bilimsel çalışmaların kayıtlarda görüldüğü kaydedildi. 
     Sanıklardan Osman Eken'in verdiği ifade sonucu deterjan türü malzemelerin bulunduğu Bağcılar'daki bir adreste yapılan incelemede, yine bomba yapımında kullanılan kimyasal madde atıkları bulunduğuna ilişkin rapor da tutanağa yazıldı. 
     
     MAHKEMENİN KARARI 

     Mahkeme heyeti, verilen kısa aranın ardından alınan kararı okudu. 
     Kararda, şunlar kaydedildi 
     ''Anayasa'nın 143. maddesi yürürlükten kaldırılmış olup, buna ilişkin yasa da Resmi Gazete'de yayınlanarak yürürlüğe girmiştir. 
     Her ne kadar 2845 sayılı 'DGM'lerin Kuruluş ve Yargılama Usulleri Hakkında Kanun' halen yürürlülükte ise de bunun dayanağı olan Anayasa'nın 143. maddesi yürürlülükten kalkmıştır. Durum böyle olunca yeni bir yasa yürürlüğe girene kadar mahkemenin esaslı bir işlem yapmaması gerekir. Hal böyle olunca adeta bir elbisenin takılı olduğu askının çıkarılması halinde elbisenin düşmesi gibi, 2845 Yasa da düşmüş olmaktadır. 
     Bu nedenle yeni bir yasa yürürlüğe girene kadar mahkemece esas hakla ilgili herhangi bir işlem acil işlemler hariç, örneğin tahliye talepleriyle ilgili yapılmaması gerekir. 
     Yargılama sorguyla başladığından ötürü, iddianame okunduğunda dosyanın esasına girileceğinden dolayı sanıkların sorgularının yapılmaması gerekmektedir. DGM'lerin kaldırılmasıyla, yeni bir yasal düzenleme söz konusu olduğundan, yeni yasa yürürlüğe girdiğinde sanıklarla ilgili sorgulamanın yapılmasına, yetkisizlik, görevsizlik ve tetkik talepleriyle ilgili herhangi bir işlemin yapılmasına yer olmadığına karar alındı.'' Sanıkların tutukluluk hallerinin devamına karar verilirken, avukat Hasip Kaplan'ın Uluslararası Ceza Mahkemesi ile ilgili Adalet Bakanlığı'ndan sorulmasını istediği hususların şimdilik reddi öngörüldü. 
     Bu celse yapılan işlemlerin, yarın yapılacak yargılamada gelen sanıklara da okunması hükme bağlanırken, duruşma diğer sanıklar yönünden yarına ertelendi. 
     
     DURUŞMADAN NOTLAR 

     Duruşmayı, çok sayıda yerli ve yabancı basın mensubu da izledi. 
     Mahkeme Heyeti, fotoğrafının çekilmeye çalışılmasına tepki gösterdi. 2 kez ara verilen duruşma, yaklaşık 4.5 saat sürdü. 
     Duruşmanın ardından basın mensuplarının sorularını yanıtlayan müdahil avukatı Hasip Kaplan, mahkemenin verdiği kararla DGM'lerin artık yargılama yapamadığının ortaya çıktığını savunarak, TBMM'nin çok hızlı bir şekilde, adil yargılama hakkını sağlayacak düzenlemeler yapması gerektiğini söyledi. 
     Sanık avukatlarından İlhami Sayan da Adalet Bakanlığı'nın, Anayasa'nın 142. maddesine dayanarak DGM'lerin yetkili olduğu yönündeki görüşüne böylece mahkemenin katılmadığını bildirdi. 
     Yargılamanın 5 güne yayılması konusunda itirazlarını bir üst mahkemeye de götürebileceklerini belirten avukat Sayan, yeni düzenleme yapılıncaya kadar tutuklu sanıkların mağdur olabileceğini ifade etti. 
     
</TEXT>
</DOC>
