<DOC>
<DOCNO> 227131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun12.html </URL>
<DATE> 2004/03/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Irak'ta ABD'liler için kanlı gün 7 ölü 
</HEADLINE>
<TEXT>

     Irak'ın başkenti Bağdat'ın batısındaki Felluce kentinde düzenlenen iki ayrı saldırıda 5'i asker, 2'si sivil 7 Amerikalı öldü. 
     Amerikalı Albay Jill Morgenthaller, Felluce'nin 20 kilometre kuzeybatısındaki Malahma bölgesinde görev yapan deniz piyadelerinden 5'inin, yola yerleştirilen bombanın araçlarının yanında patlaması sonucu öldüğünü söyledi. 
     Amerikan askerlerinin en çok kayıp verdiği bölgelerden biri olan Felluce'de iki araca düzenlenen saldırıda ise 4 kişinin öldüğü bildirildi. Bazı görgü tanıkları ise araçlarda 6 yabancının bulunduğunu söylediler. 
     AP televizyonu, bir kişinin elindeki metal çubukla bir cesede vururken görüntülerini yayınladı. Televizyonda ayrıca, birinin yanında Amerikan pasaportu, diğerinin yanındaysa ABD Savunma Bakanlığı kimliği olan 2 cesedin görüntüleri yayınlandı. 
     Felluce'de araçlara düzenlenen saldırılardan sonra durumun sakin olduğu, bölgede Amerikan askerinin bulunmadığı bildirildi. 
     Bu arada, ''sünni üçgeni'' denilen bölgede bulunan Ramadi'de direnişçilerin bir hükümet binasına el bombası attığı, güvenlik güçlerinin ise karşılık verdiği bildirildi, ancak kayıp olup olmadığı hakkında açıklama yapılmadı. 

     
</TEXT>
</DOC>
