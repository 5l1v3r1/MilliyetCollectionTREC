<DOC>
<DOCNO> 249609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun44.html </URL>
<DATE> 2004/06/21/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Türk gemileri de var İskoçya kıyılarında 'intihar' tatbikatı... 
</HEADLINE>
<TEXT>

     Türkiye'nin de aralarında bulunduğu 15 ülkenin savaş gemilerinin, İskoçya kıyılarında ''denizlerde olabilecek intihar saldırılarına karşı'' tatbikatı bugün başladı. 
     Tatbikatın 10 gün süreceği ve ''temsili intihar saldırısı'' düzenlenerek, savaş gemilerinin bunlara karşı alınacak tedbirlerle ilgili ortak eğitim yapacağı belirtildi. 
     İskoçya'nın batı kıyısında yapılan tatbikatta, 2000 yılında Yemen'de USS Cole gemisine karşı düzenlenen saldırı türündeki bombalı eylemlere karşı taktik geliştirilmesi de öngörülüyor. 
     Tatbikatın bugünkü bölümünde Hollanda, Polonya, Türk donanmalarına ait savaş gemilerine karşı İngiliz Kraliyet Deniz Komandolarınca temsili saldırılar düzenlendiği ve bunlara karşı mücadele verildiği açıklandı. 
     İskoçya açıklarında çeşitli bölgelerde sürdürülecek tatbikata, 15 ülkenin savaş gemilerinin yanı sıra binlerce personelin katıldığı bildirildi. 
     İngiliz Kraliyet Deniz Komandoları Donanma Koruma Birliği'nden yüzbaşı Aaron Fisher, tatbikata katılan savaş gemilerinin 30 saniye içinde küçük deniz araçlarından gelebilecek herhangi bir saldırıya yanıt verme zorunlulukları göz önüne alınarak bir eğitim programı hazırlandığını açıkladı. 
     Bilindiği gibi 11 Eylül saldırılarının ardından sadece karada değil, havada ve denizde de terörist saldırı tehdidi bulunduğu kabul edilmiş ve bütün dünya donanmaları buna hazırlıklı olmaya çağrılmıştı. 
     Uzmanlar, bugün başlayan tatbikatın büyük savaş gemilerinin, kendilerine hızla yaklaşabilecek küçük deniz araçlarından gelebilecek tehditler karşısında son derece açık bir hedef olduklarını ve daha ziyade küçük silahlarla korunmaları gerektiğini ortaya koyduğunu belirtiyor. 
     
</TEXT>
</DOC>
