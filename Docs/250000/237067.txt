<DOC>
<DOCNO> 237067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/siyaset/asiy.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Hortumcular benimle uğraşıyor 
</HEADLINE>
<TEXT>


Doğan Holding Yönetim Kurulu Başkanı Aydın Doğan, basının sorunlarını dile getirdiği için banka soyguncularıyla hortumcuların hedefi olduğunu söyledi 

İSTANBUL Milliyet 


Doğan Holding Yönetim Kurulu Başkanı Aydın Doğan, Cumhuriyet gazetesinde yayımlanan bir röportajıyla ilgili olarak Akşam gazetesinin sahibi olan beş şirketin açtığı "haksız rekabet" davasında ifade verdi. 
İstanbul 2. Asliye Ceza Mahkemesi'nde dün görülen davada Doğan, savunmasını yazılı sundu. Röportajında basının geneli üzerinde bir değerlendirme yaptığını söyleyen Doğan, "Türkiye'de halen en kıdemli gazete sahibi olmam sıfatıyla, medyanın içerisinde bulunduğu olumsuz durumun ilk hedefi de ben olmaktayım. Bu nedenle, tüm sözlerim öncelikle bir özeleştiri niteliğindedir. Keza, özeleştiri olması nedeniyle de 'çarpıcı ve sert' sözler de sarf etmemin de hakkım olduğunu düşünüyorum" dedi. 
Doğan röportajda, Doğan Grubu ve kendisi hakkındaki gerçekdışı yayınlarla ilgili değerlendirmelerde bulunduğunu belirterek, "Zira diğer grupların bankalarına el konulması haberleri Doğan Grubu gazetelerinde yer almıştır. Ancak bu habercilik çabası, söz konusu basın grupları tarafından bir saldırı gerekçesi olarak kullanılmıştır" dedi. 
Davaya dayanak yapılmaya çalışılan sözlerinin yanlış değerlendirildiğini belirten Doğan, yazılı ifadesinde şöyle devam etti 
"...Mesleğin, bugün yapısını düzenleme konusuna gelince de bütün dileğim -ki tek başıma bu işe gücüm yetmiyor- bu mesleği kendine iş edinen, buna kendini adamış, vergisini ödemiş, şeffaf ve saygın sermaye sahiplerinin bu işe girmesidir. Yani bir gün bana lazım olur diye, kapkaç usulüyle gelenler, oradan buradan voli vurmaya çalışanlar gelip gidecekler...' denildikten sonra Tavşanoğlu'nun sorusu üzerine 'Akşam Grubu gitmiştir, Uzanlar da gidecektir' sözleri söylenmiştir." 
Doğan, davaya konu edilen sözlerin yazının bütünlüğünden soyutlandığında anlam kaymasına yol açtığını belirtti. Doğan, Akşam Grubu'nun sahibi olan ve ancak gazete künyesinde ismi geçmeyen Mehmet Emin Karamehmet'in de aynı doğrultuda röportaj yaptığını hatırlattı. 
Doğan, üzerine atılı haksız mesnetsiz davanın reddedilerek beraatına karar verilmesini talep etti. 

'Doğruları yazın' 
Davanın ertelenmesinin ardından adliye koridorunda basın mensuplarına açıklama yapan Doğan, şöyle dedi "Ben buraya banka soyguncusu olarak gelmedim. Hiç kimseyi suçlayarak da gelmedim. Mesleğimizin problemlerini dile getirdiğim için, bundan gocunan banka soyguncuları, banka hortumcuları benimle uğraşıyor. Duruşmada da aynı şeyleri dedim. Hangi yayın kuruluşunda çalışıyorsanız çalışın doğruları yazın. Sizi etkiliyorlarsa çıkın bağırın, kimsenin kölesi olmak zorunda değilsiniz." 



</TEXT>
</DOC>
