<DOC>
<DOCNO> 229833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/guclu.html </URL>
<DATE> 2004/04/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hükümet, bilim, teknoloji ve TÜBİTAK 
</HEADLINE>
<TEXT>

   
   Rektörler, hop oturuyor hop kalkıyorlar. Haksız da sayılmazlar. Hükümetin üniversitelere ek kaynak yaratma yerine, kendi oluşturdukları araştırma fonlarına da el koyması çileden çıkmaları için yetti de arttı. 
   YÖK yasası nedeni ile hükümet ile üniversiteler arasındaki buzlar erimese de dondurulmuştu. Her iki taraf da karşı tarafın olumlu bir adım atmasını bekliyordu. Ama son gelişmeler, sanki ilişkilerin yeniden koptuğunun bir habercisi. 
   Başbakan Erdoğan'ın, Maliye Bakanlığı'nın bu oldu bittisinden haberdar olduğunu sanmıyoruz. Umarız bir an önce duruma el koyar. Yoksa yaratılan bu güven erozyonu, derin yaralar açabilir. 
   Hükümetin, emeklilere yaptığı zamma kaynak yaratmak için böyle bir uygulamaya gittiği yönündeki iddialar giderek artıyor. Eğer böyle ise gerçekten üzücü bir durum. Bir tarafı sevindirirken öte tarafı üzmek, hele hele araştırmaya ayrılan kaynakları tırpanlamak kimseye bir şey kazandırmaz... 
   Hükümetini en kısa zamanda bu konuda üniversiteleri rahatlatmaları gerekiyor. Yoksa YÖK yasası ve ÖSS konusunda patlaması beklenen muhtemel fırtına, bu yüzden ortalığı toz duman haline getirebilir... 
   
   TÜBİTAK'ta neler oluyor    TÜBİTAK'a hala başkan atanamadı. Marmara Üniversitesi Mühendislik Fakültesi eski Dekanı Prof. Dr. Nüket Yetiş'in kararnamesi Çankaya'da bekliyor. Daha önce de yazdım Prof. Yetiş'i yıllardır tanırım ve ilime, bilime, öğrencilerine olan düşkünlüğünün ötesinde bir şeyini görmedim. 
   Dahası TÜBİTAK'a uzak bir isim değil. 30 yıldır TÜBİTAK'ın içinde. Hemen her kademesinde çalıştı. Eşi Önder Yetiş de yine yıllardır TÜBİTAK'ın çeşitli birimlerinde görev yapıyor. Eğer elinde tüylerimizi ürpertecek, tedirgin edecek bilgi olan varsa bizlerle de paylaşsın ki üzerine gidelim. Eğer yoksa da ortalığı bulandırmanın bir alemi yok... 
   TÜBİTAK'a hükümet tarafından atanacak üyeler konusunda çok farklı yorumlar yapıldı. Ve sonunda bu üyeler atandı. Tek tek bakalım. İlki Prof. Yetiş. Yıllardır üniversitelerin ve TÜBİTAK'ın içinde ve etkin görevlerde bulundu. Diğer üyelere gelince Bilkent Üniversitesi Rektör Yardımcısı Abdullah Atalay. Marmara Üniversitesi Mühendislik Fakültesi'nden Ömer Cebeci, Boğaziçi Üniversitesi'nden Ahmet Ademoğlu, Ankara Ticaret Odası'ndan Nuri Gürgür ve Radyoloji Profesörü Hüseyin Akan... 
   Bilim Kurulu yeni üyeleri ile birlikte ilk toplantısını 11 Ocak Pazar günü gerçekleştiriyor. Bakalım karşımıza nasıl bir tablo çıkacak 
   Umarız aldıkları ilk karar hükümetin, üniversitelerin araştırma projelerine el koymasına karşı bir tepki olur. Yoksa daha ilk günden inandırıcılıklarını kaybederler. 
   Özetin özeti Bilim ve teknoloji kimsenin tekelinde olmamalıdır. Yine aynı şekilde politikacıların oyuncağı haline de getirilmemelidir. Bu konuda kim ne kadar samimi hep birlikte göreceğiz. Şu ana kadar hükümetin de, diğer ilgili tarafların da başarılı bir performans sergilediklerini söylemek çok zor... 
   
      
   
   
</TEXT>
</DOC>
