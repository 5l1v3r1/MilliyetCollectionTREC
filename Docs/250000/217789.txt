<DOC>
<DOCNO> 217789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur05.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymakam Kazanın fren patlamasından kaynaklandığı kesin değil 
</HEADLINE>
<TEXT>

     Kartal Kaymakamı Dursun Ali Şahin, tankerin neden olduğu kazanın, fren patlamasından kaynaklandığının kesinlik kazanmadığını söyledi. 
     Şahin, 9 kişinin ölümü, 21 kişinin de yaralanmasıyla sonuçlanan kazayla ilgili incelemelerin sürdüğünü belirterek, şunları kaydetti 
     ''Kazanın fren patlamasından kaynaklandığı kesin değil. Kazanın oluş nedeniyle ilgili Karayolları yetkilileri ve makine mühendislerinden oluşturulan teknik bir heyet incelemelerini sürdürüyor. Teknik heyette Volvo firmasından da yetkili bulunuyor. Firma yetkilisi, tankerin freninin patlamasının mümkün olmadığını iddia ediyor. Kazanın, ancak bakımsızlıktan kaynaklanan bir sorundan meydana gelmiş olabileceğini söylüyor.'' Dursun Ali Şahin, teknik heyetin hazırlayacağı raporun yarın tamamlanabileceğini kaydetti. 
     Bu arada, kazanın ardından gözaltına alınarak Kartal İlçe Emniyet Müdürlüğü Asayiş Büro Amirliği'ne götürülen tanker şoförü Cahit Karakaş'ın ifadesinde, kavşağa 10 metre mesafede aracın freninin patladığını söylediği öğrenildi. 
     İfadesinde, panik yaşadığını anlattığı belirtilen Karakaş'ın, elinden geleni yaptığını, ancak aracın kontrolünü sağlayamadığını söylediği kaydedildi. 
     
</TEXT>
</DOC>
