<DOC>
<DOCNO> 246728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/spor/spo03.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan'da peşinat krizi 
</HEADLINE>
<TEXT>


Sarı-Kırmızılı takımın yıldız oyuncusu Ergun Gürsoy ile buluşup 850 bin dolar alacağını istedi. Gürsoy'un, Canaydın'a danışacağını bildirmesi üzerine imza gerçekleşmedi 


Yeni sözleşme 
GALATASARAY'DA beklenen Hakan Şükür zirvesi dün Mecidiyeköy'deki kulüp binasında İkinci Başkan Ergun Gürsoy ile golcü oyuncu arasında yapılan görüşme ile gerçekleşti. Toplantıda Hakan Şükür'ün geçen yıldan kalan 850 bin dolarlık alacağını talep ettiği öğrenilirken, beklenen imza ise yeni sözleşme hazırlanmadığı için atılamadı. Milli futbolcunun istediği peşinatı Gürsoy'un, Başkan Özhan Canaydın'la görüştükten sonra verebileceğini söylemesi üzerine imza töreni Hakan'ın tatil dönüşü sonrasına bırakıldı. 

Gürsoy garanti verdi 
HAKAN Şükür'e birikmiş alacakları için garanti veren Ergun Gürsoy'un yeni bir anlaşma önerdiği de belirtildi. Gürsoy'un Hakan'a geçen yılki alacakları ile birlikte gelecek sezon için bir yıllığına 800 bin dolar önerdiği ve bunu tek bir sözleşme altında birleştirmeyi teklif ettiği kaydedildi. Hakan'ın da bu öneriyi kabul ettiği ve peşinatını alır almaz imza atma sözü verdiği ifade edildi. Hakan, "Herşeyi Ergun Gürsoy'a bıraktım" dedi. Gürsoy ise "Hakan kalan futbol hayatını Galatasaray'da sürdürecek" açıklaması yaptı. 

Borç 133 milyon dolar 

GALATASARAY'DA Divan Kurulu toplantısı dün yapılırken kulüp başkanı Özhan Canaydın, yapılacak transferler konusunda üyelere ümit dolu mesajlar verdi. Canaydın, "Faydalı ve ihtiyaç duyulan oyuncuları kadromuza katmaya çalışıyoruz. Elimizdeki imkanlarla çok iyi şeyler yapacağız. Sizleri mutlu edecek haberleri vereceğiz. 100. yılda keyif verecek bir takım oluşturmak istiyoruz" dedi. Bu arada kulübün yılbaşı itibariyle 111.6 milyon dolar olan borcunun, 133.2 milyon dolara çıktığı ifade edildi. 

İmza günü 

GALATASARAY Store'un İzmir Alsancak Gündoğdu Meydanı'ndaki mağazasında yapılan imza gününe Orhan Ak ve Necati Ateş katıldı. Taraftarların yoğun ilgisiyle karşılaşan iki futbolcu, imza dağıtmaktan adeta yorgun düştü. Necati, 100. yılda şampiyonluk sözü verdi. 

'Gecekonduya makyaj gibi' 

Atalay'dan benzetme 
GENÇLİK ve Spor Genel Müdürü Mehmet Atalay, Galatasaray ve Ali Sami Yen ile ilgili ilginç açıklamalar yaptı. Sarı - Kırmızılı yönetimin, stadı yenileme çalışmalarını "Gecekonduya makyaj yapmak" olarak yorumlayan Atalay, "Galatasaray sadece hava muhalefetinin olduğu günlerde Ali Sami Yen Stadı'nda oynamalı. Diğer maçları Olimpiyat Stadı'nda oynamalı" dedi. 

'Hükümetin adayı yok' 
MEHMET Atalay, Futbol Federasyonu Genel Kurulu'nda hükümetin başkan adayının olmadığını, bundan sonra da olmayacağını açıkladı. Atalay şunları söyledi, "Adayım diyene hayırlı olsun, olmayana da hayırlı olsun diyoruz. Biz bu işe girmeyiz, ama tamamen de dışında kalmayız." GSGM Müdürü, yeni yılda şiddet yasasının mutlaka uygulanacağını açıkladı. 

Erzik'ten uyarı 

'Finali unutmayın' 
UEFA Asbaşkanı Şenes Erzik, Atatürk Olimpiyat Stadı'na 2005 Şampiyonlar Ligi final maçının verilmesi sırasında bazı şartlarında gündeme geldiğini açıkladı. UEFA'nın bu stadın maça kadar canlı tutulmasını ve maçların oynanmasını istediğini vurgulayan Erzik, "Gerek Milli Takım maçları, gerekse Galatasaray'ın lig sınavları Olimpiyat Stadı'nda oynanmalı" dedi. 

'İçim rahatladı' 
FİNAL hazırlıklarının hızla yürüdüğünü ifade eden Şenes Erzik, "Yeni belediye başkanının seçilmesinin ardından önemli işler yapıldı. Artık rahatladım, ümidim ileriye doğru daha fazla" diye konuştu. Erzik, Beşiktaş'ın Del Bosque'yi seçerek doğru bir karar verdiğini, daha önce gündeme gelen Matthaeus'un teknik direktörlük diplomasının bile olmadığını belirtti. 

Batista'ya talip 

GALATASARAY'DA 100. yıl kadrosunda düşünülmeyen Batista'ya Alman Ligi'nden talip çıktı. Bundesliga'nın köklü kulüplerinden Borussia M.Gladbach'ın Brezilyalı yıldız için Sarı - Kırmızılılar'a teklif yaptığı öğrenildi. Yöneticilerin ilk görüşme sonrasında prensipte anlaştığı, son kararı Batista'nın Brezilya'dan döndükten sonra vereceği bildirildi. 


</TEXT>
</DOC>
