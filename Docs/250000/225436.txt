<DOC>
<DOCNO> 225436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun27.html </URL>
<DATE> 2004/03/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Verheugen Denktaş artık halkın çoğunluğunu temsil etmiyor 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, KKTC Cumhurbaşkanı Rauf Denktaş'ın, ''barış yolundaki fırsatları kullanmakta başarısız olduğunu ve artık halkının çoğunluğunu temsil etmediğini'' ileri sürdü. 
     Verheugen, Reuters haber ajansına verdiği demeçte, Kıbrıs'ın 1 Mayıs'tan önce birleşmesi yönünde anlaşma sağlanması olasılığını, geçmişe oranla daha fazla bulduğunu belirtti. 
     ''Eğer az bir ilerleme olduğuna işaret eden ortak bir izlenim varsa, sinirlenmeyin. Benim görüşüme göre gittikçe yaklaşıyoruz'' diyen Verheugen, zamanın kısa olduğunu belirtti. 
     Kıbrıslı Türklerin büyük bölümünün, anlaşmadan ve AB üyeliğinden yana olduğunun açıkça görüldüğünü ileri süren Verheugen, ''Denktaş'ın, artık Kıbrıslı Türklerin büyük çoğunluğunu temsil ettiğine inanmıyorum'' diye konuştu. 
     Verheugen, iyimserliğinin, görüşmelerin temelinde Annan planının taraflarca kabul edilmesine ve anlaşmanın hayata geçirilmesi için detayların müzakere edilmesine dayandığını kaydetti. 
     Tarafların açıklamaları arasında büyük farklılıklar bulunduğunun açık olduğunu söyleyen Verheugen, 20 Nisan'da yapılacak referandumda, BM planına, Türklerin ''Evet'', Rumların ''Hayır'' deme ihtimali bulunduğunu hatırlattı ve bir soru üzerine, Güney Kıbrıs'ın tek başına AB'ye üye olmasının sorumluluğunun Denktaş'a ait olacağını kaydetti. 
     Verheugen, Türk tarafının, AB üyeliği imzalanmadan ve onaylanmadan önce problemleri çözmek ve üyelik görüşmelerine katılmak için fırsatları bulunduğunu, ancak bunları reddettiğini ileri sürdü. 
     AK Parti'nin, Kıbrıs'ta anlaşma olması ve AB üyelik görüşmelerinin başlamasına olanak tanıyacak siyasi kriterlerin yerine getirilmesi için ''inançla'' çalıştığını belirten Verheugen, demokrasi ve insan haklarını güvenceye alan yeni yasaların hayata geçirilmesinin büyük önemi olduğunu vurguladı. 

     
</TEXT>
</DOC>
