<DOC>
<DOCNO> 203158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun04.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın casusları Irak'taki ABD Komutanlığı'na sızmış... 
</HEADLINE>
<TEXT>

     Amerikan askerlerinin yakaladığı Irak'ın devrik Devlet Başkanı Saddam Hüseyin'in casuslarının, Irak'taki Amerikan Komutanlığı'na sızdıkları belirlendi. 
     Amerikan ABC televizyonunun haberine göre, hafta sonunda yakalanan Saddam Hüseyin'in gizli belgeleri arasında ABD, Irak güvenlik güçleri ve Geçici Hükümet Konseyi ile çalışan casusların adlarının bulunduğu bir liste ele geçti. 
     Habere göre, ''İçimize fena sızmışlar'' diyen bir Amerikalı yetkili, aynı zamanda listenin bir ''altın madeni'' olduğunu kaydetti. 
     Programda konuşan Pentagon'un Özel Operasyonlar bölümünün eski üyesi William Rosenau da, Iraklı casusların bugüne kadar büyük zarar vermiş olabileceklerini belirterek, şimdi önemli olanın listede yer almayan kişileri tespit etmek olduğunu söyledi. 
     Amerikalı yetkililer, Iraklı casusların sızmasının çok şaşırtıcı olmadığını, bunun Vietnam'da da kullanılan bir taktik olduğunu kaydettiler. 
     Irak'ta Mayıs ayından bu yana ABD'nin sivil savunma, polis ve diğer güvenlik faaliyetleri için işe aldığı 162 bin kadar Iraklı bulunuyor. 
     
</TEXT>
</DOC>
