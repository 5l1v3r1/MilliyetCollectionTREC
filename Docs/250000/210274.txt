<DOC>
<DOCNO> 210274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/siyaset/siy04.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin başını döndüren karar 
</HEADLINE>
<TEXT>

   PKK'nın devamı olan örgütleri terör listesine almayı reddeden AB, Resmi Gazetesi'nde KADEK ve KONGRE - GEL'e yer verdi. Ancak yanlışlıkla... 
   Güven Özalp 

   
   Türkiye'nin tüm ısrarlarına rağmen PKK'nın devamı konumundaki terör örgütlerini çeşitli bahanelerle terör listesine almayı reddeden AB, yaptığı bir hata nedeniyle zor duruma düştü. 
   Birliğin bugüne kadar savunduğu tezleri çürüten şekilde KADEK ve KONGRE - GEL isimleri, AB Resmi Gazetesi'nde "PKK'nın devamı" olarak gösterildi. Durumun farkına üç hafta sonra varabilen AB, yine Resmi Gazete'de yaptığı düzeltmeyle düştüğü zor durumdan kurtulmaya çalıştı. İstanbul'daki saldırıların ardından İBDA - C'nin de terör örgütleri listesine dahil edildiği son güncelleme sırasında AB, kendisi açısından vahim bir hataya düştü. 
   Bugüne kadar Türkiye'nin ortaya koyduğu tüm belge ve kanıtlara karşın KADEK ve son adıyla KONGRE - GEL'i listeye almayan AB, 24 Aralık 2003 tarih ve L340 sayılı Resmi Gazete'de, bu iki örgütü PKK'nın devamı olarak gösterdi. 
   Listenin 15. sırasında yer alan PKK'nın yanında parantez içinde KADEK ve KONGRE - GEL isimlerine yer veren AB, "Bu örgütler şimdilik PKK'nın devamı olarak görülmüyor" şeklindeki tezini kendi kendine çürütürken, iki örgütün isimleri ilk kez AB'nin resmi bir belgesinde yer almış oldu. 
   AB daha önce Ankara ile Brüksel arasında yapılan tüm temaslarda, bu iki örgütün PKK'nın devamı olduğuna dair ellerinde veri bulunmadığı, terör eylemlerine karışmadığı gerekçesiyle listeye alınamayacağını savunarak Türkiye'nin taleplerini geri çeviriyordu. 
   Gerek inandırıcılık gerekse diplomatik açıdan AB'yi zor, hatta komik konuma sokan bu durumun fark edilmesi, yaklaşık üç hafta sürdü. Düştüğü zor durumdan kurtulmaya çalışan AB, bunun için yine Resmi Gazete'yi kullanma yoluna gitti. 13 Ocak 2004 tarih ve L7 sayılı Resmi Gazetesi'nde yayımlanan düzeltmeyle PKK'nın yanında yer alan KADEK ve KONGRE - GEL ifadeleri listeden çıkarıldı. 
   
   
</TEXT>
</DOC>
