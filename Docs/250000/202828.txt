<DOC>
<DOCNO> 202828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/ekonomi/eko07.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşveren vergi indirimi istedi 
</HEADLINE>
<TEXT>

   EKONOMİ SERVİSİ 
   
   Asgari ücrete zam tartışmaları sürerken, Türk Sanayici ve İşadamları Derneği TÜSİAD ile Türkiye İşveren Sendikaları Konfederasyonu TİSK , asgari ücretin vergi indirimi yoluyla sağlanması gerektiğini belirtti. 
   TÜSİAD, son bir yılda yüksek üretim artışına rağmen istihdamda ciddi iyileşmenin olmadığına dikkat çekerken, istihdamdaki azalmanın önemli nedenlerinden birinin reel ücretlerdeki artış olduğunu belirtti. TÜSİAD'ın açıklamasında şöyle denildi 
   "Enflasyon ve verimlilik oranlarıyla bağdaşmayan nominal ücret artışları, rekabet gücü kaybının önlenmesi saikiyle istihdamı azaltıcı etki yapmıştır. Asgari ücret artışının vergi indirimi yoluyla sağlanması rekabet gücünü etkilemez." 
   
   'İşsizlik artar' 
   TİSK Başkanı Refik Baydur, asgari ücrette artış için yine asgari ücret üzerinden ödenen gelir vergisi ve SSK primlerinin yüzde 25 oranında azaltılmasını istedi. Baydur, "Artış bu sayede ekonominin gerekleriyle uyumlu hale gelebilir. Makul oranların üzerinde artış işsizliği artırır" dedi. 
   TİSK'in kuruluşunun 41. yıldönümü nedeniyle bir basın toplantısı düzenleyen Baydur, net asgari ücrete eklenen her 25 milyon liranın işveren maliyetini 71 milyon lira artırdığını belirtti. 
   Baydur, "Meselenin sadece net ücret yönünü ön plana çıkarmak, yeni sorunlar yaratacak" dedi. 
   
   
</TEXT>
</DOC>
