<DOC>
<DOCNO> 213127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur13.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da sahte diş hekimeri tehlike saçıyor .. 
</HEADLINE>
<TEXT>

     Güneydoğu Anadolu Bölgesi'nde 400 diş hekimine karşılık bini aşkın sahte diş hekiminin çalıştığının tespit edildiği bildirildi. 
     Diyarbakır Diş Hekimleri Odası Başkanı Doç. Dr. Kahraman Gündüz Güzel, AA muhabirine yaptığı açıklamada, Diyarbakır, Batman, Mardin, Siirt, Muş, Hakkari, Şırnak, Van ve Bitlis'te odalarına kayıtlı toplam 400 diş hekiminin görev yaptığını söyledi. 
     Güzel, bu hekimlerin mesleklerini, diş hekimliği diplomasının kendilerine sağladığı yetkilerle ''Tababet ve Şuabatı Sanatlarının Tarzı İcrasına Dair Kanun'' ve ''Türk Dişhekimleri Birliği Kanunu'' kapsamında yaptıklarını ifade etti. Az gelişmiş ülkelerde bir çok konuda olduğu gibi diş hekimlerinin uğraşı olan ağız-diş sağlığı alanında da diplomasız ve eğitimsiz sahte meslek icracılarının bulunduğunu bildiren Güzel, bu kişilerin toplumun eğitim eksikliğinden faydalanarak faaliyet gösterdiğini kaydetti. 
     Güzel, hekimlik yetkisi olmayan ve gerekli hijyen koşullarını uymayan sahte diş hekimlerinin, hastaların hayatlarını tehlikeye attığını belirterek, Hepatit, AIDS ve Tüberküloz gibi bulaşıcı hastalıkların yayılmasında önemli rol oynadıklarını savundu. 
     
     DİŞ HEKİMLERİNİN DİPLOMASINI KİRALIYORLAR 
     Bölgede bine yakın sahte diş hekiminin uygun olmayan koşullarda çalıştığını ifade eden Güzel, şöyle konuştu 
     ''1992 yılında bu kişilerle aktif olarak mücadele ediyoruz. Tespit ettiğimiz sahte diş hekimleri hakkında cumhuriyet savcılıklarına suç duyurusunda bulunuyoruz. Kanunen hapis cezası genellikle para cezasına çevriliyor. Davalar uzuyor. Ucuz hizmet verdikleri için ekonomik gücü yeterli olmayan kişiler onları tercih ediyor. Bölgedeki feodal yapıdan dolayı siyasi güçleri var. 
     Bazıları da özellikle yeni mezun diş hekimlerinin diplomasını kiralayarak, çalışıyorlar. Diploma kiralamaları engellemek için sıkı denetimler yapıyoruz. Bugüne kadar 35 hekimin bu şekilde diplomasını kiraya verdiğini tespit ettik. Soruşturma açarak 1-3 ay arasında meslekten men cezası verdik.'' 
     
     ''TEHDİT ALIYORUZ'' 
     Güzel, halkın sağlığını tehdit eden sahte diş hekimlerinin genellikle il merkezinde kenar semtlerde ve ilçelerde görev yaptığını merkezde genellikle kırsal kesimde çalıştıklarını illerde de ilçelerde ağırlıklı olarak çalıştıklarını anlatarak, ''Yaptığımız kontrollerde zaman zaman ölüm tehdidi alıyoruz. Kaba kuvvete maruz kalıyoruz. ekmek parasıdır yapmayın diyorlar.'' dedi. 
     
</TEXT>
</DOC>
