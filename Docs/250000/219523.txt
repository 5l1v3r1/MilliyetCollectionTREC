<DOC>
<DOCNO> 219523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo05.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina Olimpiyatları'na 51 sporcuyla katılıyoruz... 
</HEADLINE>
<TEXT>

     Türkiye, 36'sı erkek ve 15'i bayan olmak üzere toplam 51 sporcuyla Atina Olimpiyat Oyunları'na katılmayı garantiledi. 
     Bugüne dek yapılan eleme müsabakaları sonunda Türkiye'nin atıcılık, atletizm, judo, okçuluk, yelken, yüzme, güreş, halter, tekvando ve boks dallarında Atina Olimpiyatları'nda yer alması kesinleşirken, elemelerin sürdüğü binicilik, tenis ve masa tenisi dallarında da Türk sporcuların iddiaları sürüyor. 
     Halter Milli Takımı Atina Olimpiyatları'na, erkeklerde 6, bayanlarda 4 sporcudan oluşan tam kadroyla gitmeyi garantileyerek büyük bir başarıya imza attı. 
     Serbest ve grekoromen stilde toplam 14 sporcusundan 12'sini Atina'ya götürmeyi şimdiden garantileyen Güreş Federasyonu, bugüne dek en fazla sporcusu olimpiyat vizesi alan federasyon durumunda bulunuyor. Grekoromen stilde, 13-14 Mart tarihlerinde Özbekistan'ın başkenti Taşkent'te yapılacak eleme turnuvasında, 74 kiloda da olimpiyat vizesi arayacak olan Türkiye'nin, serbest stilde de elemeler sona ermiş olmasına karşın 74 kiloda FILA kontenjanından Atina'ya sporcu götürme olasılığı bir hayli yüksek. 
     Güreşten sonra en fazla olimpiyat vizesi alınan spor dalları ise 10'ar sporcuyla halter ve yüzme ile 9 sporcuyla atletizm. Bunların yanısıra boks ve yelkende 3'er, atıcılık, judo, okçuluk ve tekvandoda da 1'er sporcu olimpiyat barajını aşmış durumda bulunuyor. 
     Bu arada elemeleri süren binicilik, tenis ve masa tenisinde de Türkiye'nin Olimpiyat Oyunları'na sporcu götürme şansı bulunuyor. 
     Bugüne dek Olimpiyat Oyunları vizesini elde eden Türk sporcular ya da Türkiye'nin barajı aştığı sıkletler şöyle 
     
     Atıcılık 
     Oğuzhan Tüzün trap 
     
     Atletizm 
     Süreyya Ayhan 1500 metre , Elvan Abeylegesse 5 bin metre , Ebru Kavaklıoğlu 5 bin metre , Eşref Apak çekiç atma , Candeğer Kılınçer Oğuz yüksek atlama , Lale Öztürk maraton , Berk Tuna 3 adım atlama , Filiz Kadoğan gülle atma , Ercüment Olgundeniz disk atma 
     
     Judo 
     Neşe Şensoy 48 kilo 
     
     Okçuluk 
     Natalia Nasaridze 
     
     Yelken 
     Ali Kemal Tüfekçi laser , Ali Enver Adakan finn , Ertuğrul İçingir mistral 
     
     Yüzme 
     Derya Erke 100-200 metre sırtüstü , Nazlı Uzman 200 metre sırtüstü , Gülşah Gönenç 200 metre kelebek , İlkay Dikmen 100-200 kurbağalama , Aytekin Mindan 100-200 metre serbest , Cem Paşaoğlu 200 metre serbest , Emre Çelik 100-200 sırtüstü , Kaan Tayla 50-100 metre serbest , Derya Büyükuncu 100 metre sırtüstü , Orel Oral 200 metre karışık 
     
     Güreş 
     Serbest ve grekoromen stilde 55, 60, 66, 84, 96 ve 120 kilo 
     
     Halter 
     Erkeklerde 6, bayanlarda da 4 sporcudan oluşan tam kadroyla Olimpiyat Oyunları'na katılıyor. 
     
     Tekvando 
     Bahri Tanrıkulu 80 kilo 
     
     Boks 
     Selçuk Aydın 60 kilo , Mustafa Karagöllü 64 kilo , Ertuğrul Ergezen 91 kilo . 
     
</TEXT>
</DOC>
