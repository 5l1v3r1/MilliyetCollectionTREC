<DOC>
<DOCNO> 201670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo29.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Trabzon'a Sergen ve İlhan'sız gitti 
</HEADLINE>
<TEXT>

     Ligde yarın Akçaabat Sebatspor ile deplasmanda karşılaşacak olan Beşiktaş, bu karşılaşma için Trabzon'a gitti. 
     Siyah-beyazlı ekipte bu zorlu deplasmana, ayağında şişme bulunan Sergen ile hem ayak bileğinde, hem de dizinde sakatlığı olan İlhan'ın yanısıra Ahmet Dursun ve Gökhan götürülmedi. 
     Futbol Takımı Menajeri Sinan Engin, Atatürk Havalimanı'nda yaptığı açıklamada, UEFA Kupası 3. turunda olabilecek en güçlü takımla eşleştiklerini ifade ederek, ''Ama denk bir maç olacak. Biz de güçlü takımlardan birisiyiz. Hayırlı olsun. Avrupa kupalarında mücadele edecak Türk takımlarına başarılar dilerim'' dedi. 
     Bundan sonra UEFA Kupası'nda kolay takımın bulunmadığını dile geteren Engin, şanssız bir biçimde Avrupa Şampiyonlar Ligi'ne veda ettiklerini, ancak bu şanssızlıklarını UEFA Kupası'nda sürdürmeyeceklerini bildirdi. 
     Engin, İlhan ve Sergen'in sakatlıkları nedeniyle Akçaabat Sebatspor maçının kadrosuna almadıklarını kaydederek, ''Çok zor maç olacak. Akçaabat Sebatspor, yeni hocasıyla çıkışa geçti ve 5 maçtır yenilmiyorlar. Herşeyden önce centilmence bir maç olsun, hakeden kazansın'' diye konuştu. 
     Kadroya alınmayan Ahmet Dursun konusunda da açıklama yapan Engin, ''Kendisi ne sakat ne kadro dışı, izinli. Birtakım özel sorunları olduğu için izin verdik. Kafasını iyice düzeltecek, toparlayıp gelecek'' dedi. 
     
     MUHTEMEL 11 
     Beşiktaş'ın, Akçaabat Sebatspor maçında sahaya şu muhtemel 11'le çıkması bekleniyor 
     Cordoba, Zago, Ronaldo, Emre, Okan, Tayfur, Giunti, Pancu, İbrahim, Tümer Ahmed Hassan , Sinan. 
     Bu arada Beşiktaş'ta, 7 futbolcu sarı kart sınırında bulunuyor. Siyah-beyazlı ekipte Emre, Ronaldo, Giunti, Ahmet Yıldırım, Cordoba ve Pancu, yarınki karşılaşmada sarı kart görürlerse, Çaykur Rizespor maçında cezalı duruma düşecekler. Akçaabat Sebatspor maçında sakatlığı nedeniyle oynayamayacak Sergen de sarı kart sınırında bulunuyor. 
     
</TEXT>
</DOC>
