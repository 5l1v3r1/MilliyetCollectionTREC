<DOC>
<DOCNO> 230244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur18.html </URL>
<DATE> 2004/04/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sabancı ailesi taziyeleri kabul ediyor... 
</HEADLINE>
<TEXT>

     İstanbul'da vefat eden Sabancı Holding Başkanı Sakıp Sabancı'nın ailesi, taziyeleri kabul etmeye başladı. 
     Sabancı Center'da Sadıka Ana salonlarında gerçekleştirilen kabulde, Sakıp Sabancı'nın eşi Türkan Sabancı, kardeşleri Erol ve Şevket Sabancı, yeğenleri Ömer, Güler ve Ali Sabancı'nın da aralarında bulunduğu aile üyeleri hazır bulundu. 
     Bu arada, Sabancı'nın babası Hacı Ömer Sabancı ve annesi Sadıka Sabancı'nın büstünün bulunduğu salonun iki ayrı yerinde, Sabancı için taziye defterleri açıldı. Taziye ziyareti için gelenler, bu deftere duygularını aktarıyorlar. 
     Holding binasının dışına da Sakıp Sabancı'nın büyük bir resmi asıldı. 
     Basın mensupları saat 10.20'den itibaren Sabancı Center'a alınmaya başladı. 
     Eşi Türkan Sabancı da, daha önce konut olarak kullandıkları ve Sabancı Üniversitesi'ne müze için tahsis ettikleri Emirgan'daki Atlı Köşk'ten ayrılarak taziyelerin kabul edileceği Sabancı Center'a gitti. 
     Sabancı ailesi yakınları ve iş dünyasından arkadaşları aileyi bu sabah Atlı Köşk'te ziyaret ettiler. Köşk'e Sabancı'nın bir posteri asıldı. 
     ''Sabancı Üniversitesi Sakıp Sabancı Müzesi'', bugün ve yarın kapalı olacak. 
     
</TEXT>
</DOC>
