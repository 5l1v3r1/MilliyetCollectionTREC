<DOC>
<DOCNO> 220255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sondun23.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kutbu'nda mahsur kalan Rus kaşifler kurtarıldı... 
</HEADLINE>
<TEXT>

     Kuzey Kutbu'nda araştırma yaptıkları sırada meydana gelen bir kaza yüzünden mahsur kalan Rus kaşiflerin helikopterle üsten alındıkları bildirildi. 
     Rus haber ajansları, üste mahsur kalan 12 bilim adamı ve iki köpeğin Norveç'teki Spitsbergen Adası'ndan bugün havalanan Mi-8 tipi iki Rus helikopteri tarafından alındığını duyurdu. 
     Bilim adamları başarılı bir şekilde üsten alınırken, helikopterlerin kaşifleri üzerindeki bulundukları buz kütlesinin yaklaşık 700 kilometre uzaklığında bulunan Spitsbergen Adası'na götüreceği kaydedildi. 
     Kuzey Kutbu'nda 12 kişilik Rus kaşif ekibinin bulunduğu üs, buz kütlelerinin Çarşamba günü bilinmeyen bir nedenden dolayı kayarak büyük hasar görürken, bilim adamları 6 binanın bulunduğu üste sağlam kalan iki küçük binaya sığınmıştı. 
     Üs sorumlusu Vladimir Koşelev de telefonla İtar-Tass'a yaptığı açıklamada, yaklaşık 10 metre yüksekliğindeki buz kütlelerinin üzerlerine hareket ederek üssün büyük bölümünü yerle bir ettiğini ve ekipmanlarının neredeyse tamamını kaybettiklerini söylemişti. 
     Ekibe yardım malzemeleri, giyecek ve yakıt ulaştırmak için Perşembe günü hazırlanan bir uçak şiddetli rüzgar nedeniyle hareket edememişti. 
     Kutup-32 adlı araştırma üssü, geçen yıl Nisan ayında hareket halindeki bir buz kütlesi üzerinde kurulmuştu. Bu kütle şu ana kadar 2 bin 750 kilometre yol kat ederek Kuzey Kutbu etrafında neredeyse tam bir tur attı. 
     İklim değişimi ve mineral yataklarını inceleyen uzmanlar, hava durumuyla ilgili olarak her altı saatte bir rapor geçiyordu. 
     Üssün kurulu olduğu kütle şu anda Norveç açıklarındaki Spitzbergen bölgesine yaklaşık 700 kilometre mesafede bulunuyor. 
     Rusya'nın 12 yıldır görevlendirdiği ilk kutup araştırma ekibinin uğradığı kazaya, kütlenin öngörülenden daha güneye sürüklenmesinin etkisiyle erimesinin yol açtığı tahmin ediliyor. 
     
</TEXT>
</DOC>
