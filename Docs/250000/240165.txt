<DOC>
<DOCNO> 240165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/guncel/axgun00.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz anneye mutlu haber 
</HEADLINE>
<TEXT>


İngiliz Belinda Chapman, eski eşinin kaçırdığı oğlu Cihan'ı dört yıl aradı. Cihan, Isparta'da bulundu 

TARKAN ÇETİN Isparta DHA 

İngiliz Belinda Chapman'ın, eski eşi Salih Serçe tarafından Türkiye'ye kaçırıldığını iddia ettiği ve dört yıldır aradığı oğlu Cihan Serçe 8 , dedesinin Isparta'daki evinde bulundu. Cihan, bugün annesine teslim edilecek. 
İnşaat mühendisi Serçe ile Chapman, dokuz yıl önce İngiltere'de evlendi. Bir yıl sonra dünyaya gelen çocuklarına Cihan adını veren çift, dört yıl önce boşandı. Cihan'ın velayeti annesine verildi. Oğlunu bir hafta sonu gezdirmek için alan Serçe, bir daha getirmedi. Dört yıl boyunca oğlunun izini süren Chapman'ın çabaları sonuçsuz kaldı. Ta ki Isparta polisi, bir ihbar sonucu harekete geçene kadar. İhbarı değerlendiren polis, Salih Serçe'nin babası İbrahim Hakkı Serçe'nin 72 Halıkent Mahallesi'ndeki evine önceki akşam yaptığı baskında çocuğu buldu. Cihan'ın 2 yıl İstanbul'da, 1.5 yıl Datça'da, 6 aydır da Isparta'da olduğu ortaya çıktı. Çocuk Koruma Şube Müdürlüğü'ne götürülen Cihan'ın, sekiz yaşında olmasına rağmen okula gönderilmediği belirtildi. "Torunum kayıptı. Kendim çabalarımla buldum ve evimde baktım" diyen İbrahim Hakkı Serçe, tutuksuz yargılanmak üzere serbest bırakıldı. Polis, Salih Serçe'yi de arıyor. Cihan'ın, bugün İngiltere'den Isparta'ya gelecek annesine teslim edileceği belirtildi. 




</TEXT>
</DOC>
