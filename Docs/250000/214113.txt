<DOC>
<DOCNO> 214113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo40.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıhan Çok iyi futbol oynuyor, ama bunu puana çeviremiyoruz 
</HEADLINE>
<TEXT>

     Bursaspor Teknik Direktörü Ümit Kayıhan, çok iyi futbol oynamalarına rağmen bunu puana çeviremediklerini söyledi. 
     Kayıhan yaptığı açıklamada, golsüz berabere kaldıkları Galatasaray maçında, galibiyeti kaçıran tarafın kendileri olduğunu bildirdi. 
     Ligin ikinci yarısında Gaziantepspor, Beşiktaş ve Galatasaray karşısında üstün bir performans sergilediklerini anlatan Kayıhan, ''Çok iyi futbol oynuyor, ama bunu puana çeviremiyoruz. 7 puan alabileceğimiz 3 maçtan 1 puan aldık'' dedi. 
     Kayıhan, Galatasaray maçı öncesi İstanbul'a giderken yaptığı, ''Şerefli mağlubiyetlerden artık bıktık'' şeklindeki konuşmasının hala arkasında olduğunu ifade ederek, cumartesi günü Ankaragücü'nü yenerek 3 puanı alacaklarına inandığını söyledi. 
     Galatasaray maçını unutup, Ankaragücü maçını düşünmeye başladıklarını belirten Kayıhan, şöyle konuştu 
     ''Artık kendimizi, Ankaragücü maçına endeksledik. Ankaragücü maçı, bizim için dönüm noktası olan maçlarımızdan bir tanesi. İnşallah, bu hafta taraftarımızla bütünleşir, 3 puanı hediye eder, ligde kalma yolunda bir adım atmış oluruz. Ben, taraftarlarımızı maça bekliyorum. Bizim için çok önemli bir karşılaşma olacak.'' 
     
</TEXT>
</DOC>
