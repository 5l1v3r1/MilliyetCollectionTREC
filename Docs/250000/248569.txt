<DOC>
<DOCNO> 248569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/ekonomi/eko04.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cargill'e af geliyor 
</HEADLINE>
<TEXT>


Yargı sorunu olan bazı fabrikalara af getiren tasarıdan Başbakan Erdoğan'ın 'Sıkıntınızı halletmek için elimizden geleni yaparız' dediği Cargill de yararlanacak 

ANKARA Milliyet 

AKP, devletle ihtilaflı olan firmalara "af" getiriyor. Endüstri Bölgeleri Kanunu'nda 'değişiklik yapılmasına ilişkin kanun tasarısı', Sanayi Komisyonu'nda görüşülerek kabul edildi. Tasarının, alt komisyona sevk edilmesi teklifi reddedilen CHP, komisyonu terketti. 
CHP'li Tacidar Seyhan, yasaya eklenen geçici madde ile Cargill, Çanakkale Seramik ve Yalova AKSA gibi devletle ihtilafı olan firmaların haklarındaki davaların düşeceğini öne sürdü. Seyhan, "Siz bu firmaların endüstri bölgesi olma taleplerini kabul ederseniz mahkeme kararlarını hiçe saymış olursunuz. Üç münferit, yedi kollektif endüstri bölgesi talebinde olan sorunlu firmalar var. Burası aklama yeri değildir" dedi. 

Münferit yatırımlar 
Sanayi Bakanı Ali Coşkun ise tasarı ile yabancı yatırımın yanı sıra yurtdışındaki Türk vatandaşlarının 55 milyar euroluk tasarruflarının da Türkiye'ye yönelmesini amaçladıklarını belirterek şöyle dedi "Biz hiçbir şahsı ve firmayı korumuyoruz. Bu yasadan bazı firmalar yararlanıyor olabilir. Erdoğan'ın ABD Başkanı George Bush'la görüşmelerinde bu konu gündeme gelmemiş. Yeni yatırım yapacak olan Türkiye'deki firmalar, eski yatırımlarındaki sorunların halledilmesini istiyor. Cargill yararlanacaksa bu yasa çıkmasın diyemeyiz. Geçmişten gelen pislikleri temizliyoruz." 
Tasarıyla, yatırımı gerçekleştirecek yerli ve yabancıların başvurusu üzerine Bakanlığın uygun gördüğü alanlar, Bakanlar Kurulunca "münferit yatırım yeri" ilan edilecek. Bunun için en az 75 trilyon lira yatırım yapılması, ileri teknoloji kullanılması, kurulacak alanın en az 150 bin metrekare olması koşulu aranacak. Tasarıyla, mülkiyeti yatırımcıya ait alanların özel endüstri bölgesi ilan edilmesi de düzenleniyor. Sorunlu firmalar, bu yasadan yararlanmak için bir yıl içinde başvuruda bulunacaklar. 

Dava süreci 
TMMOB'nin temyize götürdüğü davada Danıştay İdari Dava Daireleri Genel Kurulu, 13 Eylül 2001'de faaliyete geçen Cargill Nişasta Fabrikası'nın kurulması için İznik Gölü Çevre Düzeni İmar Planı'nda yapılan değişiklik iptaline ilişkin kararı onamıştı. Cargill ise bu kararın, Orhangazi tesisinin işletilmesi için gerekli izinler üzerinde hukuki etki yaratmadığını bildirmişti. Başbakan Recep Tayyip Erdoğan, ABD'de temasları sırasında Cargill yetkilileriyle görüşmüş ve 'Sıkıntılarınızı halletmek için elimizden geleni yaparız' sözü vermişti. 


</TEXT>
</DOC>
