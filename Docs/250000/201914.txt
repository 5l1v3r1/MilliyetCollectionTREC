<DOC>
<DOCNO> 201914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/siyaset/asiy.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Anap'ın yeni lideri Nas 
</HEADLINE>
<TEXT>

   Turgut Özal liderliğinde tek başına iktidara gelen, festival havasındaki toplantılarında yıldız kaynayan ANAP, bir otel salonunda kongre yaptı. Sönük geçen kongrede genel başkanlığa Nesrin Nas seçildi 
      HAKAN ŞANLITÜRK Ankara 

   
   12 Eylül 1980 darbesinin ardından üç partinin katılımıyla yapılan ilk seçimlerde Turgut Özal liderliğinde tek başına iktidara gelen, siyasal yaşama damgasını vurduğu yaklaşık 15 yıl boyunca festival havasındaki toplantılarıyla yıldız kaynayan ANAP, tarihinin en sönük kongresini yaptı. Spor salonları yerine otel salonunda yapılan 8. Olağan Büyük Kongresi'nde 711 delegenin oyunu alan Nesrin Nas, genel başkanlığa seçildi. 
   3 Kasım seçimlerinden sonra parlamento dışı kalan ve Mesut Yılmaz'ın istifasının ardından zor günler geçiren ANAP'ın Büyük Anadolu Oteli'nde yapılan kongresinde genel başkanlık yarışına, MKYK üyesi Nas ile Nevşehir İl Başkanı Halil Uluer katıldı. ANAP'ın kurucuları Özal ailesi de dahil olmak üzere partiyi sembolize eden hiçbir önemli ismin katılmadığı kongrede bin 58 delegeden 796'sı oy kullandı. Oylardan 773'ü geçerli, 23'ü de geçersiz sayılırken, 711'i oy alan Nas ANAP'ta ilk kadın Genel Başkan oldu. Uluer'e de 62 oy çıktı. 
   
   Özdemir veda etti 
   Oylamadan önce kurmayları terk edince sürpriz şekilde aday olmadığını açıklayan Ali Talip Özdemir kısa bir veda konuşması yaparken, "Takım ruhunu genel merkezde oluşturamadığım için aday olmayacağımı söyledim. Benden sonraki arkadaşlara başarılar diliyorum. ANAP'ın neferiyim" dedi. 
   Kongreye eşi Adnan Nas'la birlikte gelen ve delelegelere ANAP selamı veren Nas, şu mesajları verdi "İçeride bir yandan kimlik kavgalarıyla ve terörizmle, bir yandan da yoksulluk, yolsuzluk ve işsizlik sorunlarıyla boğuşuyoruz. Ülkemiz iktidar ve CHP muhalefetince hızla din - devlet ilişkileri üzerinden yürütülen kimlik kavgasının içine çekiliyor. 
   "İktidarı dengeleyecek siyasi bir alternatifin olmadığı vurgulanıyor. Ardından da bu iktidarın ancak siyaset dışı güçler tarafından durdurulabileceği propagandası yapılıyor. Biz bu oyuna sessiz kalamayız." 
   "Hükümet üyeleri adalete güvenmediklerini söyleyerek, kendi adaletlerini yaratmak için dokunulmazlıkların kaldırılmasını reddetmişlerdir. Adalete güveniyoruz." 
   Seçim sonuçlarının açıklanmasının ardından delegelere tekrar seslenen Nas, şunları kaydetti "Güveninize layık olabilmek, milletimizin partimizden olan beklentilerine cevap verebilmek ve ANAP'ın çıtasını yükseltmek için bütün enerjimle çalışacağımdan şüpheniz olmasın. Yolumuz zor, dik ama açık ve aydınlıktır." 
   
   Ekonomist, yazar, siyasetçi ve bir anne    ANAP İstanbul İl Başkanlığı'nda 1998'de başkan yardımcısı olarak siyasete adım atan Nas, siyasetçi kimliğinin yanında ekonomist ve yazarlık da yapıyor. 1958'de Kayseri Bünyan'da doğan ve İstanbul Nişantaşı Kız Lisesi'nde orta ve lise eğitimini tamamlayan Nas, Marmara Üniversitesi İktisadi ve İdari Bilimler Fakültesi İktisat - Maliye Bölümü'nden mezun oldu. Londra'da çalışmalar yaptıktan sonra, İstanbul Üniversitesi İktisat Fakültesi'ndeki doktora eğitiminin ardından iktisat doktoru unvanını aldı. Öğretim görevlisi olarak çalışan Nas, daha sonra Dünya Gazetesi ekonomi danışmanlığı, Euromoney ve Emerging Markets'in bölge temsilciliğinde bulundu. Nas, sermaye Piyasası Kurulu Danışmanlığı da yaptı. Nas, 1999 seçimlerinde İstanbul'dan ANAP Milletvekili seçildi. Plan Bütçe Komisyonu üyesi olarak da görev yapan Nas, parti içinde de MKYK ve Grup Yönetim Kurulu üyelikleri yaptı. 11 Ocak'taki kongrede de MKYK'ya seçilen Nas, ardından Genel Başkan Yardımcılığı yaptı. Nas, halen FinansPolitik ve Ekonomik Yorumlar Dergisi'nin Yönetim Kurulu Başkanlığı'nı yapıyor. Evli olan Nas, aynı zamanda bir de erkek çocuk annesi. 
   
   Türkiye'deki altıncı kadın genel başkan    Nas, Türkiye İşçi Partisi'nde Behice Boran, DYP'de Tansu Çiller, Demokrat Türkiye Partisi'nde Sema Küçüksöz, Toplumcu Demokratik Parti'de Sema Pişkinsüt ve Cumhuriyetçi Demokrat Türkiye Partisi'nde Serap Gülhan'dan sonra, siyasi parti liderliği yapan 6. kadın oldu. 
   ANAP'ın iktidar sürecindeki görkemli kongrelerinin ardından ilk kez otelde yapılan kongrede salona Türk Bayrağı, Atatürk, 8. Cumhurbaşkanı Turgut Özal ile Özdemir'in posterleri asılırken, Yılmaz'ın posterine yer verilmedi. 
   10. Yıl Marşı eşliğinde alkış tutan partililerin sevgi gösterileri arasında salona giren Özdemir, veda ettikten sonra ayrılırken, bazı partililer ağladı. 
   Divan Başkanlığı'na eski Sağlık Bakanı Halil İbrahim Özsoy seçildi. 
   Delegeler ve misafirler, salona girerken x - raydan geçti. Görevliler üst araması yaparak delege aldılar. 
   
   
</TEXT>
</DOC>
