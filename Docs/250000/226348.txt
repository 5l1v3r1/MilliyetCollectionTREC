<DOC>
<DOCNO> 226348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy12.html </URL>
<DATE> 2004/03/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Erzurum.. Depremzedeler oy kullanmak istemedi... 
</HEADLINE>
<TEXT>

     Erzurum'da meydana gelen depremlerin ardından nüfus cüzdanları ve seçmen kartları enkaz altında kalan depremzedeler, oy kullanmak istemedi. Aşkale Kaymakamı Mustafa Özsoy'un ikna ettiği depremzedeler, 2 şahit huzurunda oy kullanmaya başladı. 
     Erzurum'un Aşkale İlçesi'nde önce gün meydana gelen 5.1 büyüklüğündeki deprem ile bu sabah meydana gelen 5.3 büyüklüğündeki depremde evleri yıkılan Ortabahçe Köyü'ndeki depremzedeler, nüfus cüzdanları ile seçmen kartlarının enkaz altında kalması nedeniyle oy kullanmadılar. 
     499 seçmeni bulunan Ortabahçe Köyü'ndeki çadırkentin önüne yerleştirilen seçmen sandıkları, depremzedelerin oy kullanmaması üzerine boş kaldı. 
     Ortabahçe Köyü'ne gelen Aşkale Kaymakamı Mustafa Özsoy, oyunu kullanmayan depremzedelerle bir süre sohbet etti. 
     ''Devlet, görevini yerine getirerek, her türlü yardımı yapıyor. Sizler de vatandaşlık görevinizi yerine getirerek oy kullanın'' diyerek, depremzedeleri ikna eden Kaymakam Özsoy, oy kullanmaları için gereken her türlü kolaylığın sağlanacağını söyledi. 
     Kaymakam Özsoy'un iknası sonucu sandık başına gelen depremzedeler, köydeki 2 şahidin huzurunda ve Ortabahçe Köyü Muhtarı Turan Ata'nın gözetiminde oy kullanmaya başladılar. 
     
</TEXT>
</DOC>
