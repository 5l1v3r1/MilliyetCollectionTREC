<DOC>
<DOCNO> 206598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo11.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basınından, Rüştü'ye tepki, Nihat'a övgü 
</HEADLINE>
<TEXT>

     İspanyol Birinci Lig takımlarından Barcelona'da oynayan kaleci Rüştü Reçber, Racing karşısında yediği 3 hatalı gol sonrasında İspanyol basınında adeta topa tutularak, manşetlere çıkarıldı. 
     Rüştü'yü ''Günün unutulması gereken ismi'' olarak gösteren As gazetesi, ''Celta Vigo maçında olduğu gibi Racing karşısında da ilk golü büyük bir hatayla yedi. Rüştü bir dizi hatayla döndü'' yorumunda bulundu. Gazetede yapılan değerlendirmelerde, Türk kalecinin yediği ilk golün Barcelona'daki istikrarlı kariyerine bir bomba gibi düştüğü belirtildi. 
     ''Rüştü'nün hataları Barcelona'yı 18 puan geride bırakıyor'' başlığını ilk sayfasında kullanan Marca gazetesi de, Rüştü'nün Racing'deki ''Türk Banyosu'' sonrasında Barça'nın 24 puanda kalarak lider Real Madrid'in 18 puan arkasına düştüğünü yazdı. Rüştü'ye sıfır puan veren gazete, Türk kaleci için ''Racing'in sihirbaz kralı'' yakıştırmasını yaptı. 
     Diğer İspanyol gazetelerinden El Mundo ''Rüştü, Barça'yı daha da batırıyor. Kalecinin korkunç hatası Racing'e ilk golünü armağan ediyor'' ifadesine yer verirken, El Pais ''Barça, Rüştü'nün hatalarını kapatma yeteneğine sahip değil'', La Razon ''2003'ün sonunda Celta Vigo'ya beraberliği hediye eden Türk kaleci, yeni yıla da yeni hatalar ile başladı. Rüştü, 4. Sihirli Kral'' ifadelerini ön plana çıkardılar. 
     Bu arada teknik direktör Frank Rijkaard'ın maç sonrasında düzenlenen basın toplantısında ''Rüştü, çok tecrübeli bir kaleci. Hataları onun ve takım için çok hassas bir dönemde meydana geldi. Rüştü, her maça aynı şekilde hazırlanıyor. Onun için çok zor bir dönem'' şeklinde konuştuğu görüldü. 
     Gazeteler, bu sezon 18 maçta sadece 6 galibiyet alabilen Barcelona'da Rijkaard'ın son günlerini yaşamaya başladığını da iddia etti. AB dışındaki yabancı oyuncular sınırında Rüştü'yü oynatmak için atak oyuncusu Saviola'yı dışarda bırakan Rijkaard'ı suçlayan İspanyol basını, artık Rijkaard ve tüm takımın krizde olduğunu savundu. Marca gazetesi, Rijkaard'ın yerine yine bir Hollandalı Johan Cruyff'un göreve getirilebileceğini öne sürerken, ''Rijkaard ateşle oynuyor ve Barça Rüştü ile yanıp tutuşuyor'' ifadesini kullandı. El Mundo Deportivo gazetesinde yapılan okuyucu anketinde de Racing maçında yüzde 36 Rijkaard, yüzde 34 Rüştü hatalı gösterildi. 
     
     İSPANYOL BASININDAN NİHAT'A ÖVGÜ 

     Öte yandan, La Lega'da 9 hafta aradan sonra deplasmanda Malaga'yı 2-1 yenerek ilk galibiyetini alan Real Sociedad'ta ilk golün asistini veren ve 2. golü atan Nihat göklere çıkarıldı. 
     İspanyol gazeteleri Türk futbolcunun, takımını sırtladığını yazarken, maçın en iyisi olarak gösterdi. Yapılan yorumlarda ''Nihat'tan korkunç sağ ayak. En kalitelileri Nihat, Karpin ve Aranburu'ydu. 14 maçtır galibiyet göremeyen Real Sociedad, şansızlık zincirini Nihat ile kırdı'' denildi. 
     
</TEXT>
</DOC>
