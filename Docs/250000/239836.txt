<DOC>
<DOCNO> 239836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas24.html </URL>
<DATE> 2004/05/13/ </DATE>
<TIME> 20.07 </TIME>
<AUTHOR>  </AUTHOR>
<HEADLINE>
Dış gebeliği olan kadına "Kürtaj" iddiası... 
</HEADLINE>
<TEXT>

     Kasığındaki ağrı şikayetiyle gittiği özel poliklinikte ''hamile olduğu'' söylenen kadına kürtaj yapıldı. Alınan bilgiye göre, Arzu Şalcı 30 , yaklaşık 10 gün önce kasığındaki ağrı nedeniyle Özel Güner Halk Polikliniği'ne gitti. Kendisini muayene eden Dr. C.G, rahimde kanama görünce ''hamilelik testi'' uyguladı. 
     Test sonucunun ''müspet'' çıkması üzerine Arzu Şalcı'nın ''düşük yaptığı'' kararını veren Dr. C.G, cerrahi müdahalede bulundu. Rahimdeki parçaları aldıktan sonra da evine gönderdi. 
     Aradan birkaç gün geçtikten sonra ağrı ve kanamaları kesilmeyen Şalcı, yeniden polikliniğe geldi. Bu kez Kadın Doğum Uzmanı Dr. G.S. tarafından genç kadına ''kürtaj'' uygulandı. 
     Evine giden Şalcı, dün akşam saatlerinde yeniden fenalaştı ve getirildiği Özel Güner Halk Polikliniği'nden Denizli Devlet Hastanesi'ne kaldırıldı. 
     Jinekolog Dr. Zeki Yalçınoğlu tarafından ameliyata alınan Şalcı, yapılan operasyonla hayati tehlikeyi atlattı. 
     Ölümden döndüğünü söyleyen Arzu Şalcı, ''hamile olmadığı halde kendisine kürtaj yaptığı'' gerekçesiyle Dr. C.G'yi suçlayarak şikayetçi olacağını söyledi. 
     
     DOKTORUN GÖRÜŞLERİ... 
     Olayla ilgili AA muhabirinin görüştüğü Dr. C.G, Arzu Şalcı'ya cerrahi müdahalede bulunduğunu kabul ederek, ''Dış gebeliği teşhis etmek zordur. Uygulanan test müspet çıkınca, kanamasının düşük yapmaktan kaynaklandığını düşünerek, cerrahi müdahalede bulundum. Ama bana gelmek yerine, kadın doğum uzmanına veya herhangi bir üniversite hastanesinin kliniğine de gitse, aynı müdahaleyi yaparlardı'' dedi. 
     Hastasıyla sürekli ilgilendiğini anlatan C.G, Şalcı'nın 2. kez polikliniğe geldiğinde Kadın Doğum Uzmanı Dr. G.S. tarafından kürtaj yapılarak, rahimdeki parçaların alındığını söyledi. 
     İşyerinde baygınlık geçirmesi nedeniyle dün akşam saatlerinde Şalcı'nın yeniden polikliniğe getirildiğini ve kendisinin de hemen Denizli Devlet Hastanesi'ne götürdüğünü ifade eden C.G, bu tür vakaların ''çok ender'' görüldüğünü sözlerine ekledi. 
     Denizli Devlet Hastanesi jinekologu Yalçınoğlu ise hastası hakkındaki bilgileri başkasıyla paylaşamayacağını söyledi. 
     
</TEXT>
</DOC>
