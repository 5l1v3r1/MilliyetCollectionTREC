<DOC>
<DOCNO> 236847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun29.html </URL>
<DATE> 2004/05/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kıbrıs referandumları Alman Focus dergisinde.. 
</HEADLINE>
<TEXT>

     Alman Focus dergisi, Kıbrıs'taki referandum sonuçlarıyla ilgili olarak bazı politikacıların ve Kıbrıslı Türklerin görüşlerine yer verdi. 
     Derginin haberinde, AB'nin genişlemesinden sorumlu Komisyon üyesi Günter Verheugen'in, ''Kuzey Kıbrıs tanınmadan da AB ile işbirliği yapabilir'' şeklinde konuştuğu ifade edildi. 
     Adı açıklanmayan üst düzeydeki bir AB yetkilisi de, ''Kıbrıs sorunu artık ön planda değil. Türkiye'nin siyasi kriterleri yerine getirip getirmediğine yıl sonunda bakacağız'' dedi. 
     Alman Hıristiyan Demokrat Birlik Partisi CDU Federal Meclis milletvekili Elmar Brok da, KKTC için planlanan adımların doğru olduğunu ve adada birleşmenin gerçekleşmemesinden dolayı Türklerin cezalandırılamayacağını söyledi. 
     AB'nin teşvik paralarını koordine edeceği belirtilen Erhan Erçin, Kıbrıs'ta ağırlıklı olarak altyapıya önem verilmesi gerektiğini belirterek, memurlarına AB yasalarını öğreteceklerini ve Brüksel'den gelen raporları tercüme edeceklerini kaydetti. 
     Kıbrıs gazetesi muhabiri Anıl Işık, referandum sonucunun kendisi için sürpriz olmadığını ifade ederek, ''Bunun böyle olacağını tahmin ettik. Biraz ümidimiz vardı, ancak bu gerçekleşmedi'' dedi. 
     KKTC'de turist rehberliği yapan Abdel İlah da, ''AB ambargoyu gevşetecek ve bunun sonucuna Kuzey Kıbrıs'ın ekonomisi gelişecek. Sonuçta yine de biz kazandık'' şeklinde görüş belirtti. 
     
</TEXT>
</DOC>
