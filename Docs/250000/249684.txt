<DOC>
<DOCNO> 249684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy24.html </URL>
<DATE> 2004/06/21/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Erdoğan, Katolik cemati lideri Başrahip Georges'i kabul etti 
</HEADLINE>
<TEXT>

     Başbakan Recep Tayyip Erdoğan, Türkiye Katolik Cemiyetleri Ruhani Reisleri Kurulu Sözcüsü Başrahip Georges Marovitch başkanlığındaki heyeti kabul etti. 
     Başbakanlık Yeni Bina'da, basına kapalı kabul yaklaşık yarım saat sürdü. 
     Alınan bilgiye göre, Marovitch kabulde, Kurul Dekanı Hohannes Çolakyan'ın rahatsızlığı dolayısıyla gelemediği için gönderdiği mektubu okudu. Mektupta, özetle şöyle denildi 
     ''Türkiye gibi hoşgörüsüyle tanınmış bir ülkede yaşamaktan ve burada dini görevlerimizi ifa etmekten bahtiyarız. Huzur içinde, ibadetlerimizi yapıp dini vecibelerimizi rahatlıkla yerine getiriyoruz. Bundan dolayı hükümetimize müteşekkiriz. 
     Her tarafta övgü ve takdirle karşılanan hükümetimizin art arda çıkarmış olduğu uyum yasaları sayesinde Türkiye'mizin önünde AB'nin kapılarının açılacağına ümitle bakmaktayız.'' Kabulde, Kurulun Hukuk Danışmanı Avukat Kezban Hatemi tarafından hazırlanan rapor, Başbakan Erdoğan'a sunuldu. 
     Kezban Hatemi, Katolik cemaatlerine ait İstanbul'da bulunan okulların, Katolik vakıflarının gelirleriyle eğitim yaptığını, ancak bu vakıfların zaman içinde çoğunun çeşitli nedenlerle cemaatin elinden çıktığını söyledi. Katolik cemaatlerine ait bazı arsalar bulunmasına rağmen, bu arsalar konusunda tasarrufta bulunamadıklarını ve okulların faaliyetinin devam etmesi için dışarıdan yardım alındığını belirtti. 
     Hatemi, bu konuyu Avrupa İnsan Hakları Mahkemesi'ne götürme niyetinde olmadıklarını belirterek, konunun çözüme kavuşturulmasını istedi. 
     Başbakan Erdoğan da bu konuda hukuken yapılması gereken ne varsa yapılacağını söyledi. 
     Erdoğan, Katolik Cemiyetleri'ne Türkiye'nin Avrupa Birliği'ne girmesi konusunda Avrupa'da yaptıkları kulis faaliyeti nedeniyle teşekkür ederek, bu konudaki çalışmaların devamını istedi. 
     Kurul üyeleri, 1949 yılından bu yana ilk defa bir başbakanla görüşmelerinden dolayı teşekkürlerini ileterek, AK Parti'nin Hıristiyan Demokrat Partiler Birliği'ne üye olması için katkıda bulunacaklarını ifade etti. 
     Kabulde, Başbakan Erdoğan'a gümüş bir şekerlik hediye edildi. 
     
</TEXT>
</DOC>
