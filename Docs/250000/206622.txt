<DOC>
<DOCNO> 206622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur07.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Devlet Başkanı Esad yarın Türkiye'ye geliyor... 
</HEADLINE>
<TEXT>

     Suriye Devlet Başkanı Beşşar Esad, 57 yıl aradan sonra Türkiye'yi ziyaret eden ilk Suriye devlet başkanı olarak yarın Ankara'ya geliyor. 
     Esad'ın ekonomik ağırlıklı olarak nitelenen ziyareti sırasında Türkiye ile Suriye arasında, çifte vergilendirmenin önlenmesi, yatırımların karşılıklı teşviki ve korunmasıyla mevcut turizm anlaşması çerçevesinde 6. turizm protokolü olmak üzere 3 ayrı belgeye imza atılacak. 
     Suriye'den Türkiye'ye en son 1946 yılında devlet başkanı düzeyinde ziyaret yapıldığını hatırlatan diplomatik kaynaklar, Esad'ın ziyaretinin ekonomik ağırlıklı olmasına karşın, ikili siyasi ilişkiler ve Irak konusu açısından önemine de işaret ediyor. 
     Cumhurbaşkanı Ahmet Necdet Sezer'in davetlisi olarak, eşi Esma Esad ile yarın öğleye doğru Ankara'ya gelecek Beşşar Esad, ilk olarak Anıtkabir'i ziyaret edecek. Cumhurbaşkanı Sezer tarafından resmi törenle karşılanacak Esad, baş başa ve heyetlerarası görüşmelerin ardından, TBMM Başkanı Bülent Arınç ve Başbakan Recep Tayyip Erdoğan ile görüşecek. Cumhurbaşkanı Sezer, konuk devlet başkanı onuruna akşam yemek verecek. 
     Beşşar Esad, ziyaretinin ikinci gününe ise Dışişleri Bakanı ve Başbakan Yardımcısı Abdullah Gül'ü kabul ederek başlayacak. CHP Genel Başkanı Deniz Baykal ile Genelkurmay Başkanı Orgeneral Hilmi Özkök'ü de kabul edecek olan Esad, Ankara'da görev yapan Arap ülkeleri büyükelçileri ile biraraya gelecek. 
     Suriye Devlet Başkanı Esad, ziyaretinin ikinci günü akşam saatlerinde Ankara'dan ayrılarak, İstanbul'a geçecek. Esad'ın İstanbul'da, Türkiye'de yaşayan Suriyeliler ve Türk işadamlarıyla biraraya gelmesi bekleniyor. 
     
</TEXT>
</DOC>
