<DOC>
<DOCNO> 223399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun28.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid saldırılarında Türk'ün bombalarla bağlantısı bulunamadı 
</HEADLINE>
<TEXT>

     İspanya'nın başkenti Madrid'de 11 Mart'ta trenlere düzenlenen terör saldırısıyla ilgili hakkında araştırma yapılan bir Türk'ün bombalamalarla bağlantısı bulunamadı. 
     İspanyol haber ajansı EFE'ye göre, soruşturmalar kapsamında terör örgütü El Kaide'nin İspanya'daki muhtemel bağlantıları bir kez daha gözden geçirildi. 
     Interpol ile işbirliği yapan İspanyol polisi, ABD'deki 11 Eylül 2001 saldırılarına katılan intihar pilotlarından Muhammed Atta'nın Temmuz 2001'de İspanya'nın doğusundaki Tarragona'da El Kaide üyeleriyle yaptığı toplantıya ait bilgileri, soruşturmaya yardımcı olabileceği ihtimaliyle tekrar değerlendirdi. 
     Atta'nın kaldığı ve El Kaide üyeleriyle görüştüğü Tarragona'daki Montsant de Salou otelinde aynı tarihte bulunan bir Türk'ün örgüt ile bağlantısının araştırıldığı, ancak hiçbir bağlantı bulunamadığı kaydedildi. 
     Habere göre, 17 Temmuz 2001'de İspanya'ya gelen Atta'nın Tarragona ve Barselona'da telefonla veya yüz yüze görüştüğü herkes yeniden soruşturuluyor. 
     
</TEXT>
</DOC>
