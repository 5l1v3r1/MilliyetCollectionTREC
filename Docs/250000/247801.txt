<DOC>
<DOCNO> 247801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy17.html </URL>
<DATE> 2004/06/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Baykal Bu arkadaşlar istedi diye Genel Başkanlık'tan ayrılacak değilim 
</HEADLINE>
<TEXT>

     CHP Genel Başkanı Deniz Baykal, ''Arkadaşlarımızın iddialarını kurultay benimserse, güvenoyu vermez. Güvenoyu olmazsa CHP'de yeni seçim yapılır'' dedi. Partisinin İstanbul İl Başkanlığı'nda basın toplantısı yapan Baykal, daha sonra CHP'li İsmail Ünal'ın başkanı olduğu Beşiktaş Belediyesi'ni ziyaret etti. 
     Burada kendisini bekleyenlere hitabeden Baykal, ''Beşiktaş Belediyesi'ni almanın 'çağdaş insanların desteğini almak' anlamına geldiğini'' kaydederek, Beşiktaş'ı önemsediğini söyledi. Daha sonra Beşiktaş Belediye Başkanı Ünal ile binayı gezen Baykal'a, İsmail Ünal tarafından, üzerinde ''Deniz Baykal'' yazılı ve 12 numaralı siyah-beyaz çizgili Beşiktaş forması verildi. 
     CHP Lideri Baykal, burada bir gazetecinin, ''Niye genel başkan seçimi değil de, güven oylaması çağrısı yaptınız '' sorusu üzerine, 8 ay önce seçimli kurultay yapıldığını ve kendisine Genel Başkanlık görevi verildiğini vurguladı. ''Görevini yarı yolda bırakamayacağını, kurultayla görev almış bir genel başkanın bu emaneti normal zamanında kurultaya tevdi etmesinin bekleneceğini'' anlatan Baykal, sözlerini şöyle sürdürdü 
     ''Ama partide bir tartışma yaşandığını, bazı arkadaşlarımızın bu durumu değiştirmek için gayret içine girdiklerini görüyorum. Onların bu çabalarının kurultay tarafından paylaşılıp paylaşılmadığını ortaya çıkarmak istiyorum. Güvenoyu, bu fırsatı vermektir. Yani 'bir kere seçildik, bir daha bu konuda hiçbir tartışma istemem' yaklaşımı içinde değilim. Arkadaşlarımızın iddialarını kurultay benimserse, güvenoyu vermez. Güvenoyu olmazsa CHP'de yeni seçim yapılır. Bu arkadaşlar istedi diye ben Genel Başkanlık'tan ayrılacak değilim. CHP'nin resmi kurultayının bana verdiği genel başkanlık görevini sonuna kadar götürmek, benim boynumun borcudur.'' 
     
     ''KENDİLERİNE ÇEKİDÜZEN VERMEK ZORUNDA KALIRLAR'' 
     CHP Genel Başkanı Baykal, bazı milletvekillerinin ''Kurultayın bir anlayış değişikliği içine girdiği'' yönünde iddiaları olduğunu ifade ederek, bu iddia doğruysa kurultayın kararını saygıyla karşılayacağını ve gereğini yapacağını belirtti. Güvenoyu almazsa Genel Başkanlık'ta bir boşalma olacağını ve parti tüzüğüne göre 45 gün içinde kurultay gerçekleştirileceğini anlatan Deniz Baykal, ''ancak kurultay bu iddiaları paylaşmıyorsa, bazı milletvekillerinin de o sözleri söylemeye hakkı kalmayacağını'' bildirdi. Deniz Baykal, ''Kurultay o arkadaşların iddiasını paylaşmıyorsa, o arkadaşlar kendilerine çekidüzen vermek zorunda kalırlar. CHP, bütünlüğünü sağlar ve yeni bir döneme yürür'' dedi. 
     Baykal, bir gazetecinin ''Beşiktaş Belediye Başkanlığı'nı ziyaretinde CHP'li bazı belediye başkanlarının bulunmasına rağmen Şişli Belediye Başkanı Mustafa Sarıgül'ün olmadığını'' söylemesi üzerine, ''Sarıgül'ün bugün belli bir programı olduğunu ve bundan dolayı burada olmadığını'' kaydetti. 
     
</TEXT>
</DOC>
