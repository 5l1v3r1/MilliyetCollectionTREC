<DOC>
<DOCNO> 238322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun01.html </URL>
<DATE> 2004/05/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Amerikalı kadın asker Iraklı tutuklulara kötü muameleden resmen suçlandı 
</HEADLINE>
<TEXT>

     Yerde yüzükoyun yatan Iraklı bir mahkumun boynuna geçirdiği tasmayı çekerken görüntülenen fotoğrafıyla medyada yer alan Amerikalı kadın er Lynndie England, mahkumlara kötü muamele yapmakla resmen suçlandı. 
     Kadın askerin bulunduğu Kuzey Carolina'daki Fort Bragg üssü yetkilileri, England'ın mahkumlara kötü davranmak için komplo kurmak, çeşitli vesilelerle mahkumlara saldırmak, düzen ve disipline zarar verici ve uygunsuz davranışta bulunmakla suçlandığını söyledi. 
     Yetkililer, hamile olan 21 yaşındaki England'ın askeri mahkemeye çıkarılıp çıkarılmayacağına karar verileceğini belirtti. Çıplak mahkumların önünde ağzında sigarasıyla, başparmağıyla memnuniyet işareti yaptığı görüntüsüyle de basına yansıyan England'ın tutuklu olmadığı ve görevini sürdürdüğü de kaydedildi. 
     Irak'taki Ebu Garib cezaevinde, 372'inci Askeri Polis Birliği'nde görev yapan 21 yaşındaki England bir süre önce Fort Bragg üssüne geri gönderilmişti. 
     England, askeri mahkemede suçlu bulunursa, kınama, hapis ya da görevden alınma cezalarına çarptırılabilecek. 

     
</TEXT>
</DOC>
