<DOC>
<DOCNO> 223854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur20.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK binasında öğrenci eylemi .. 
</HEADLINE>
<TEXT>

     Rektörler Komitesi Toplantısı sürerken YÖK binasına pankart asan bir grup öğrenci ile pankartı indirmek isteyen güvenlik görevlileri arasında kavga çıktı. 
     YÖK Başkanı Prof. Dr. Erdoğan Teziç'in başkanlığındaki rektörler toplantısı devam ederken, 12 kişilik öğrenci grubu, YÖK binasının içinde bulunan TÜBİTAK'a gitmek istediklerini söyleyerek ziyaretçi kimliği aldı. Bu kimlikle üst kata çıkan grup, pencerelerden binanın dışına ''YÖK-AKP-Sermaye Defol. Üniversiteler Bizimdir- Öğrenci Koordinasyonu'' yazılı pankart astı. 
     Olayın fark edilmesi üzerine, YÖK'ün güvenlik görevlileri pankartı indirmek ve öğrencileri dışarı çıkarmak istedi. Bu sırada bir öğrenci, güvenlik görevlilerinden birine göz yaşartıcı sprey sıktı. Bunun üzerine güvenlik görevlileriyle öğrenciler arasında kavga çıktı. Kavgaya bazı YÖK personeli de karıştı. 
     YÖK Genel Sekreteri Turgut Kılıç ve diğer görevlilerin müdahalesiyle yatıştırılan öğrenciler, YÖK binasının dışına çıkarıldı. 
     Bu sırada YÖK binasının girişinde güvenlik önlemi alan jandarma ekipleri, olaya müdahale etmedi. 
     Daha sonra öğrencilere kimlikleri iade edildi ve öğrenciler ''Teziç İstifa'', ''YÖK Kalkacak, Jandarma Gidecek, Üniversiteler Bizimle Özgürleşecek'', ''Sermaye Defol, Üniversiteler Bizimdir'' sloganları atarak YÖK binasından uzaklaştı. 
     
</TEXT>
</DOC>
