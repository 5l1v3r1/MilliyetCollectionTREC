<DOC>
<DOCNO> 227683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo29.html </URL>
<DATE> 2004/04/01/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Gaziantep masörü Cemal Cenk toprağa verildi... 
</HEADLINE>
<TEXT>

     Geçirdiği beyin kanaması sonucunda hayatını kaybeden Gaziantepspor masörü Cemal Cenk toprağa verildi. 
     Gaziantep Ulu Camii'nde düzenlenen cenaze törenine, Cenk'in ailesi ve yakınları, Gaziantepspor Kulübü Başkanı Celal Doğan, Gaziantep Büyükşehir Belediye Başkanı Asım Güzelbey, Gaziantepsporlu futbolcular ve yöneticiler ile çok sayıda vatandaş katıldı. 
     Cenaze törenine oğulları Barış ve Koray ile katılan ve çok üzgün olduğu gözlenen Gaziantepspor Kulübü Başkanı Celal Doğan, ölen masör Cemal Cenk'in 16 yaşındaki oğlu Muharrem ile yakından ilgilenip teselli etti. 
     Başkan Doğan, Cemal Cenk'in çocuklarına gerekli yardımın yapılacağını ve hiç kimseye muhtaç edilmeyeceklerini söyledi. 
     Cenk'in cenazesi, ikindi namazının ardından kılınan cenaze namazı sonrasında Gaziantep Asri Mezarlığı'nda toprağa verildi. 
     Gaziantepspor'da uzun yıllardan beri masör olarak görev yapan Cemal Cenk, 4 Mart'ta Akçaabat Sebatspor maçı öncesinde futbolculara masaj yaparken beyin kanaması geçirmiş ve Sanko Tıp Merkezi'nde tedavi altına alınmıştı. Bir ara iyileşen Cenk, dün akşam tedavi gördüğü yoğun bakım ünitesinde hayatını kaybetmişti. 
     
</TEXT>
</DOC>
