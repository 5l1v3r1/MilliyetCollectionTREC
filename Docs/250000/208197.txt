<DOC>
<DOCNO> 208197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur26.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Demiröz, TRT'de Genel Müdürlük görevini devraldı... 
</HEADLINE>
<TEXT>

     Şenol Demiröz, TRT Genel Müdürlüğü görevini, Genel müdür vekili Haluk Buran'dan devraldı. 
     Görevi devralmak üzere akşam saatlerinde Başdanışmanı Cevdet Tellioğlu ve Cemal Reşit Rey Konser Salonu Genel Sanat Yönetmeni Arda Aydoğan ile birlikte TRT'ye gelen Demiröz, binaya girişinde TRT Yönetim Kurulu üyeleri, genel müdür yardımcıları, daire başkan ve başkan yardımcılarından oluşan heyet tarafından karşılandı. 
     Makamında görevi Şenol Demiröz'e devreden Haluk Buran, TRT Genel Müdürlüğü görevini 9 aydır vekaleten yürüttüğünü hatırlatarak, her türlü yardıma hazır olduğunu söyledi. 
     Buran, Demiröz'ün önderliğinde TRT'nin daha ileri gideceğine inandığını ifade ederek, 9 ay sonra bu görevi esas sahibine devretmekten duyduğu mutluluğu dile getirdi. 
     Şenol Demiröz de, ''Bu görevde gösterdiğiniz hassasiyete, dikkate ve onurlu yönetim anlayışına teşekkür ediyorum'' dedi. 
     Daha sonra bir açıklama yapan Demiröz, bütün amaçlarının TRT'nin kuruluş yıllarındaki zirve noktasını yakalamak ve TRT'ye eski onurunu iade etmek olduğunu belirterek, ''Bu, şu demektir TRT'yi yayıncılık alanında lider yapmak, öncü yapmak bununla da kalmayıp, Türkiye'yi küresel platforma taşımaktır'' diye konuştu. 
     Demiröz, bunun için TRT'nin gerekli teknik olanaklara ve yetişmiş insan gücüne sahip olduğuna işaret etti. 
     TRT'nin yetiştirdiği eğitimli, birikimli, kendini ispat etmiş eski kadroları tekrar göreve getireceklerini bildirerek, sözlerini, ''Bu arkadaşlarımız, genç yayıncı kuşaklara öncülük edecektir ve TRT, Türk dünyasının birikimini, potansiyelini değerlendirecektir. Ortak yapımlarla işbirliğini, Türk aleminin kültürel birikimini karşılıklı olarak Türkiye'ye ve Türk dünyasına taşıyacaktır'' diye tamamladı. 
     
</TEXT>
</DOC>
