<DOC>
<DOCNO> 229343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo02.html </URL>
<DATE> 2004/04/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Şampiyonlar Ligi'nde bugün... 
</HEADLINE>
<TEXT>

     Şampiyonlar Ligi'nde ilk iki yarı finalist dün gece belli olurken, kupada bugün son iki yarı finalisti belirleyecek olan mücadelelerde Deportivo-Milan ve Lyon-Porto karşı karşıya gelecek. 
     İlk maçta mükemmel oynayıp, rakibini Shevchenko, Pirlo ve Kaka'nın iki golüyle 4-1 gibi farklı skorla mağlup eden İtalyan devine her türlü beraberlik ve iki farklı yenilgi turu getiriyor. 
     Gecenin bir diğer çeyrek final mücadelesinde Olympic Lyon-Porto karşı karşıya gelecek. İlk maçta rakibini 2-0'la rahat geçen Porto avantajlı olan taraf. Portekiz ekibine tur için üç farklı galibiyet gerekiyor. 
     
     Milan yenilgiyi unuttu... 

     Devler Ligi Çeyrek Finali’nde Deportivo’yu 4-1 yenerek ikinci maç için büyük avantaj yakalayan Milan, 85 gündür yenilmiyor... 
     Serie A’da şampiyonluğun en büyük adayı olan Kırmızı-Siyahlılar, Deportivo’yu farklı yenerek yarı finalin kapısını aralamıştı. 
     Teknik direktör Carlo Ancelotti karşılaşma sonrası yaptığı açıklamada "Böyle bir takım için her maç kolay. Maçı almak istedik ve başardık. Kupayı da tıpkı geçen sezon olduğu gibi kazanmak istiyoruz" diye konuşmuştu. 
     Bu arada Milan’ın ikinci golünü kaydeden Shevchenko, 21 golle, kulüp tarihinde Avrupa Kupaları’nın en golcü oyuncusu oldu. 

     
</TEXT>
</DOC>
