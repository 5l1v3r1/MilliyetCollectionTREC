<DOC>
<DOCNO> 231515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/siyaset/siy02.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO zirvesi için sıkı önlem 
</HEADLINE>
<TEXT>
   Polis, üniversite yurtlarında kalacak 
   28 - 29 Haziran'daki zirvede görev yapacak polislerin, yurtlarda konaklaması için, İstanbul'da üniversitelerin erken tatili gündemde 
   TOLGA ŞARDAN Ankara 

   
   İstanbul'daki üniversitelerin, kentte 28 - 29 Haziran'da düzenlenecek NATO zirvesinde görev yapacak polislerin yurtlarda konaklaması için erken kapanması gündeme geldi. 
   NATO zirvesine ev sahipliği yapacak İstanbul'da yoğun güvenlik önlemleri alınacak ve İstanbul Emniyet Müdürlüğü kadrosuna diğer illerden güvenlik personeli takviyesi yapılacak. 
   İstanbul Valiliği'nin fazladan personel isteği üzerine bu yıl yurt genelindeki polis okullarının mezuniyet dönemi öne çekildi. İstanbul'daki üç polis okulundan mezun olan iki bin polisin yanı sıra çevre illerden de geçici görevli olarak personel gönderilecek. Yeni mezun polisler, kendi okullarının yurtlarında konaklayacak. 
   
   7500 personel gelecek 
   İstanbul'a gelecek ve yaklaşık bir ay kentte kalacak yaklaşık 7500 ek personelin barınma sorununu çözmek içinse, üniversite yurtlarının kullanılması gündeme geldi. 
   Bunun üzerine, İstanbul Valiliği, İçişleri Bakanlığı'na bir yazı göndererek, üniversitelerin erken tatil edilmesini önerdi. YÖK, İstanbul'daki üniversitelerin rektörlüklerine gönderdiği yazıda, teklifi iletti. Üniversite senatoları YÖK'ün tavsiyesini değerlendirmeye aldı ve üniversitelerin erken kapanması gündeme geldi. 
   
   
   
</TEXT>
</DOC>
