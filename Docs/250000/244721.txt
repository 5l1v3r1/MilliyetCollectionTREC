<DOC>
<DOCNO> 244721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko34.html </URL>
<DATE> 2004/06/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Başbakan'a hediye 2 Hyundai limuzin geldi... 
</HEADLINE>
<TEXT>

     Başbakan Recep Tayyip Erdoğan'a Güney Kore Hyundai Motor Company HMC ve Hyundai Assan Otomobil Fabrikası A.Ş. tarafından hediye edilen iki adet Centennial marka limuzin, Türkiye'ye getirildi. 
     Hyundai Assan'dan yapılan açıklamada, otomobillerin Başbakanlık Konutu'nda yarın yapılacak bir törenle, Hyundai Assan Yönetim Kurulu Başkanı Ali Kibar ve HMC Başkan Yardımcısı B.H. Sung tarafından Başbakan Erdoğan'a teslim edileceği bildirildi. 
     Açıklamada, Başbakan Erdoğan'ın, Şubat ayında Güney Kore'ye düzenlediği gezi sırasında, HMC'nin merkez üssünü ve Ulsan fabrikasını ziyaret ettiği hatırlatıldı. 
     Fabrikada incelemelerde bulunan ve yatırımlarla ilgili görüşmeler gerçekleştiren Başbakan Erdoğan'a HMC Başkanı Mong-Koo Chung tarafından bir adet Hyundai Centennial hediye edildiği belirtilen açıklamada, Başbakanlık adına özel olarak hazırlanan araçtan bir tane de Hyundai Assan Yönetim Kurulu Başkanı Ali Kibar tarafından Başbakanlık'a verileceği kaydedildi. 
     
</TEXT>
</DOC>
