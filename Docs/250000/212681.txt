<DOC>
<DOCNO> 212681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/yazar/bila.html </URL>
<DATE> 2004/02/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Denktaş ne yapar 
</HEADLINE>
<TEXT>

   
   Başbakan Erdoğan, Kıbrıs konusunda net bir politika açıkladı 
   "Annan'ın koşullarını kabul ediyoruz, masaya oturmaya hazırız." 
   Böylece Başbakan, Rumlar'la uzlaşmaya varılmasa bile, Annan'ın dolduracağı anlaşma hükümlerini referanduma götürmeyi kabul etti. 
   Bu politikanın MGK kararıyla uyumlu olmadığı biliniyor. Bu uyumsuzluk, "MGK danışma organıdır" denilerek, önemli bulunmuyor. 
   Ancak MGK bildirisinde de, görüşmeci olacağı belirtilen KKTC Cumhurbaşkanı Rauf Denktaş'ın konumu farklı... 
   Denktaş, Başbakan Erdoğan'ın açıkladığı bu politikayı benimser mi Buna uygun bir görüşmecilik yürütür mü Hatta, bu koşullarda görüşmeci olmayı kabul eder mi 
   KKTC Cumhurbaşkanı, "danışma organı" olmadığına göre alacağı tutum, gelişmeleri etkileyecektir. 
   Denktaş'ın, Annan planına yöneltiği en güçlü itiraz, uzlaşılmamış olsa bile referandumun peşinen kabul edilmesi yönünde bir dayatma taşımasıydı. BM Genel Sekreteri Kofi Annan, bu koşullarını kaldırması gerektiğini savunuyordu. Rumlar'la uzlaşma sağlamadan bir metnin referanduma götürülmesinin kabul edilemeyeceğini her fırsatta söyledi. Lahey'de imza atmayışının nedeni olarak da bunu gösterdi. 
   Başbakan Erdoğan'ın açıkladığı politikadan Denktaş'ın haberi var mıdır Daha önce birlikte kararlaştırılmış bir politika mı söz konusudur 
   Bildiğimiz kadarıyla Başbakan'ın böyle bir açıklama yapacağından Denktaş'ın haberi yok. ABD'deki temasları o da sadece basından izleyebildi. 
   Denktaş, Başbakan Erdoğan'ın bu çizgisine uyacak mı 
   KKTC Cumhurbaşkanı'nın bu koşullarla masaya oturması, otomatik referandumu kabul etmesi çok zor. Denktaş'ın bu koşullarda görüşmecilik görevini gözden geçirmesi, bu bağlamda Başbakan Erdoğan'la yeni bir görüşme ihtiyacı duyması büyük olasılıktır. 
   Tabii akla şu soru da gelmiyor değil 
   Acaba Erdoğan ve hükümetinin amacı da bu mu KKTC seçimlerinde devre dışı bırakılamayan Denktaş'ın bu yolla mı devre dışı bırakılması amaçlanıyor Bu koşulları kabul etmeyeceği bilinen Denktaş'ın kendiliğinden görüşmecilik ve hatta Cumhurbaşkanlığı'ndan çekilmesi mi bekleniyor 
   "Denktaş sorun olur mu " sorusuna, "Sanmıyorum, yanında Başbakan Mehmet Ali Talat da olacak" yanıtını veren Başbakan Erdoğan, Denktaş'ın olup olmamasını önemser mi Denktaş hala bir "engel" olarak görülüyorsa, - ki öyle - devre dışı kalması memnuniyet bile yaratabilir. 
   Denktaş'a güvenmeyen ve Başbakan Talat'ı Denktaş'ın yanında bir çeşit "jandarma" gibi gören bir anlayış, bu süreçte Denktaş'ın kendiliğinden tribüne çıkmasını yeğleyebilir. 
   Başbakan Erdoğan'ın "peşin kabul" açıklamalarından sonra Rumlar ile müzakerelerde Türk tarafının pazarlık gücü olabilir mi Rumlar'ın, Başbakan Erdoğan'ın dünya kamuoyuna açıkladığı güvencelerden sonra, Türk tarafına ödün vermeleri sözkonusu olur mu Bir anlamda Annan planının olduğu gibi kabulünü de içeren Ankara'nın yeni yaklaşımı karşısında Rumlar'ın güç sarfetmelerine gerek kalır mı 
   Soruları çoğaltmak mümkün... 
   Eğer Başbakan Erdoğan, nasıl olsa Rumlar kabul etmez diyerek böyle hareket ettiyse, blöf yapıyor demektir. Ancak Rum tarafı, blöfü görürse, ikinci bir hamle şansı da yok demektir. 
   Yok zaten Başbakan'ın amacı, Annan planını koşullarıyla kabul etmek ve KKTC'ye kabul ettirmekse, o zaman bayramdan sonra Erdoğan'la Denktaş arasında ciddi bir siyasi sorun çıkacaktır. 
   Bu sorun, Denktaş'ın görüşmeciliği kabul etmeyişine, ilerisinde ise Cumhurbaşkanlığı'nı da bırakmasına kadar varabilir. 
   Başbakan Erdoğan'ın, ABD'deki açıklamalarının önce Denktaş'ı vurduğu açık... 
   
      
   
   
</TEXT>
</DOC>
