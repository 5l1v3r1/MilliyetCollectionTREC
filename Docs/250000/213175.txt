<DOC>
<DOCNO> 213175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/guncel/gun03.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi inşaatını denetledi 
</HEADLINE>
<TEXT>

   Çöken Zümrüt Apartmanı'nın müteahhidi Ali Vedat Kaya'nın aynı zamanda binanın fenni mesulü olduğu da ortaya çıktı. Bunun etik olarak doğru olmadığı vurgulandı 
      AYDIN HASAN Konya 
   
   Çöken Zümrüt Apartmanı'nın bulunduğu merkez ilçe Selçuklu'nun Belediye Başkanı Adem Esen, Konya Büyükşehir Belediye Başkanı Mustafa Özkafa'nın hiç bulunmadığını söylediği binanın fenni mesulünün müteahhit Ali Vedat Kaya olduğunu belirtti. Kaya'nın binanın hem fenni mesulü, hem de müteahhidi olduğunu vurgulayan Esen, "Aynı kişi hem müteahhit, hem fenni mesul nasıl olur ' diye bana sormayın. Bu yasaların izin verdiği bir konu. Bunun düzeltilmesi gerek" dedi. 
   Esen, 11 kat ve 7073 metrekare inşaat alanı olan binanın yapımına 4 Ağustos 1994 tarihli yapı ruhsatıyla Sermet Konut Yapı Kooperatifi tarafından başlandığını söyledi. Binanın 29 Ağustos 1994'te temel vizesi, 16 Ağustos 1994'te de su basman vizesi alınarak yapıldığını belirten Esen, "Binanın yapı ruhsatı, süresinin dolması üzerine 28 Aralık 1999'da yenilendi. Tamamlanan inşaat kontrol edilerek 17 Temmuz 2000'de 6 8 sayılı yapı kullanma izin belgesiyle isk n edildi. Çökene kadar da binanın taşıyıcı sistemiyle ilgili herhangi bir şik yet olmadı" diye konuştu. 
   İnşaat Mühendisleri Odası İstanbul Şube Başkanı Cemal Gökçe de bir binanın müteahhidinin aynı zamanda fenni mesul olmasının, etik olarak doğru olmadığını söyledi. 
   
   6 kişilik ekip 
   Bayındırlık Bakanlığı Afet İşleri Genel Müdürü Mustafa Taymaz da çökme nedeninin belirlenmesi için bakanlık teknik elemanlarından oluşan 6 kişilik uzman heyetin olay yerine geldiğini bildirdi. 
   
   Kardeşi yakalattı    Çöken Zümrüt Apartmanı'nın müteahhidi Ali Vedat Kaya yakalandı. İnşaatın taşeronluğunu yaptığı belirtilen İsmail Canlıer de, Ankara'da gözaltına alındı. 
   Antalya Bahçelievler'deki kayınvalidesi Kamile Nebol'un yanında kaldığı tespit edilen Kaya'nın ağabeyi Sedat Kaya önceki gece yakalandı. Sedat Kaya, verdiği ifadede, kardeşini 15 gündür görmediğini belirterek, şunları söyledi "Vedat ile birlikte iş yapıyorduk. İkimiz de inşaat mühendisiyiz. Bu binayı da Vedat yaptı. Neden çöktüğünü bilmiyorum. Benim suçum yok." 
   Dün saat 10.20'de Konya'ya doğru yola çıkarılan Kaya'dan, Vedat Kaya'yı cep telefonundan araması istendi. Sedat Kaya, cep telefonundan ulaştığı Vedat Kaya'ya Konyaaltı'ndaki "Migros - 5M" binası önünde randevu verdi. Saat 12.00'de Migros önüne gelip ağabeyi Sedat Kaya ile buluşan Vedat Kaya, yakalanarak Konya'ya götürüldü. Vedat Kaya sorguya alınırken, Konya Emniyet Müdürü Salih Tuzcu, Sedat Kaya'nın olayla doğrudan ilgisi olmadığını vurguladı. Bu arada, bilirkişi raporuna göre sorumlular hakkında dava açılacağı belirtildi. 
   
   
   
   
   
</TEXT>
</DOC>
