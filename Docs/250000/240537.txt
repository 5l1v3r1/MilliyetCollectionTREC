<DOC>
<DOCNO> 240537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo37.html </URL>
<DATE> 2004/05/16/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Fenerbahçe'de Şampiyonluk kutlamaları... Otobüs, stada vardı 
</HEADLINE>
<TEXT>

     Fenerbahçeli futbolcuları taşıyan otobüs, FB Şükrü Saracoğlu Stadı'na vardı. 
     Samandıra Tesisleri'nden saat 16.30'da hareket eden otobüs, 4.5 saatten fazla bir sürede stada gelebildi. 
     Fenerbahçeli taraftarlar, özellikle otobüsün geçtiği Bağdat Caddesi'nde adeta karnaval havası yarattı. 
     Fenerbahçe kafilesi, sahil yolundan caddeye girdiğinde yaşanan izdiham nedeniyle ilerlemekte güçlük çekti. 
     Saatler önce caddeye gelen binlerce taraftar, burada sarı-lacivertli kafileyi beklerken, trafik ekipleri de sıkışan trafiği açmak için büyük uğraş verdi. Bağdat Caddesi'nde Çarşı Mağazası'nın önünde trafiği kesen polisler, araçları yan yola yönlendirdi. 
     Fenerbahçe kafilesi, caddede ağır ağır ilerlerken, taraftarlar ellerindeki meşaleleri yaktı. Taraftarların da otobüsün önünde yürüyüp futbolcularla tezarühat yapmasıyla kafilenin hareketi yavaşlarken, zaman zaman otobüs durmak zorunda kaldı. 
     Bu arada Fenerbahçe otobüsünün yavaş hareket etmesinden dolayı stadda yönetim kurulu, futbolcular, teknik heyet ve taraftarların birlikte yapacağı kutlamalar, programlanandan 40 dakika geç başladı. 
     Sarı-lacivertli futbolcular, otobüsün üzerinde taraftarlara selam verip onlarla birlikte tezarühat yaparken, teknik direktör Daum ve oyuncular, taraftarların kendilerine uzattıkları forma ve atkıları geri attılar. Bazı futbolcular da ellerindeki kameralarla taraftarların coşkusunu görüntülediler. 
     Öte yandan Fenerbahçe'nin otobüsünde şampanya patlatılarak, kutlama yapıldı. 
     
</TEXT>
</DOC>
