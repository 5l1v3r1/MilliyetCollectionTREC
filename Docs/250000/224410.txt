<DOC>
<DOCNO> 224410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun08.html </URL>
<DATE> 2004/03/22/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Kıbrıs görüşmeleri... En önemli konu Plan'ın AB yasalarına uyumu... 
</HEADLINE>
<TEXT>

     İsviçre'nin Bürgenstock kasabasında 24 Mart'ta başlayacak Kıbrıs görüşmelerinde, en önemli müzakere konularından birisini Annan Planı'nın Avrupa Birliği AB müktesebatına uyumu oluşturacak. 
     New York'taki diplomatik kaynaklar, görüşmelerin İsviçre aşamasında, Annan Planı'nın AB temel yasa ve ilkelerine ''birincil hukuk'' olarak eklenmesinin Türk tarafı açısından önemine dikkat çektiler. 
     Türk tarafının, Rumların ileride dava açmamaları ve anlaşmanın delinmesini önlemek amacıyla Annan Planı'nın AB müktesebatına birincil hukuk olarak eklenmesini istediğini kaydeden kaynaklar, bu konunun müzakerelerin en zorlu aşamalarından birisini oluşturacağını ifade ettiler. 
     AB çevreleri ise Türk tarafının talebinin pratik güçlüklerine dikkat çekerek, Annan Planı'nın AB müktesebatına birincil hukuk olarak eklenmesinin ''tüm üye ülkelerin parlamentolarının onayını gerektirdiğini, bunun da zamanın kısıtlı olması ve bu ülkelere anlaşmayı veto edebilme olanağı tanıması açısından sıkıntı yaratacağını'' kaydediyorlar. 
     Kısıtlama ve derogasyonların kalıcı olmaması gerektiğini belirten AB kaynakları, AB yasa ve ilkelerini zedelemeden Türk tarafını tatmin edecek sağlam bir formülün bulunacağından emin olduklarını ifade ediyorlar. 
     Avrupa Birliği Kıbrıs Rum Kesimi Parlamenterler Komitesi eş Başkanı Matild Roth da kısa bir süre önce yaptığı açıklamada, Avrupa Parlamentosu'nun Annan Planı'nın AB'nin temel yasa ve prensiplerine uyup uymadığına karar vermesi gerektiğini söylemişti. 
     Parlamenterler Komitesi toplantısının sonunda yayınlanan tavsiye kararında da Annan Planı temelindeki müzakerelere destek verilmiş ve Kıbrıs'ta çözümün AB müktesebatına uyumlu olması ve kalıcı derogasyonlar içermemesi gerektiği vurgulanmıştı. 
     Annan Planı'nın AB Komisyonu ya da Avrupa Konseyi tarafından onaylanması durumunda ikincil hukuk olarak AB müktesebatına ekleneceği belirtiliyor. 
     İsviçre'de yapılacak müzakerelere, Türkiye'nin BM nezdindeki Daimi Temsilcisi Büyükelçi Ümit Pamir de katılacak. 
     
     GAZETECİLER ALINMAYACAK 

     Öte yandan, görüşmelerin yapılacağı Bürgenstock kasabasındaki otelin bir BM binasına dönüştürüleceği ve buraya gazetecilerin alınmayacağı belirtiliyor. 
     BM çevreleri, görüşmelerin daha ciddi ve yeni bir aşamaya girmesi açısından özellikle güvenliğe büyük önem verileceğini belirterek, konunun gizliliği için güvenlikten BM'nin sorumlu olacağını ve planlanmış basın toplantıları dışında gazetecilerin binaya alınmamasına karar verildiğini kaydettiler. 
     
</TEXT>
</DOC>
