<DOC>
<DOCNO> 219244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo02.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'a hoca dayanmıyor... Kayıhan gidiyor, Biyediç geliyor 
</HEADLINE>
<TEXT>

     Bursaspor yönetimi, alınan başarısız sonuçlar nedeniyle, Teknik Direktör Ümit Kayıhan ile yollarını ayırdı. 
     Yeşil-beyazlı yönetim, bugün Vakıfköy Orhan Özselek Sosyal Tesisleri'nde haftalık olağan toplantısını yaptı. Toplantının ardından basın toplantısı düzenleyen Kulüp Başkanı Fikret Üstenci, Ümit Kayıhan ile sabah görüştüklerini, tecrübeli teknik adamın kendisine, ''Bırakıp gitmeyi düşünmüyorum, ancak siz kan değişikliği olmasını isterseniz, bu karara saygı duyarım'' dediğini söyledi. 
     Ümit Kayıhan'ın kaliteli bir teknik direktör olduğunu, bugüne kadar da birlikte çok iyi çalıştıklarını belirten Üstenci, ''Ancak, alınan sonuçlar ortada. Takımın, kan değişikliğine ihtiyacı var. Hocamızın bu anlayışlı davranışı doğrultusunda, Bursaspor'a hizmet eden Nejat Biyediç ile temasa geçtik. Biyediç de bize, 'Ben Bursasporlu'yum, gelirim' yanıtını verdi. Yarın detayları konuşacağız'' dedi. 
     Üstenci, yönetici Nurettin Karayaka'nın da teknik asbaşkanlık görevinden ayrıldığını, yerine Erkan Köristan'ın getirildiğini bildirdi. Toplantıda futbolcularla ilgili de kararlar aldıklarını anlatan Üstenci, şunları söyledi 
     ''Bursasporlu futbolcuların tüm alacaklarını, takım 15. sıraya yükselene kadar durdurduk. Bugüne kadar futbolcularımızın tüm alacaklarını ödemiştik. Ancak, alınan sonuçlar ortada. Futbolcularımız merak etmesin. Bursaspor'da kimsenin alacağı kalmaz. Kaldı ki, onların paraları da hazır, Denizlispor'u yenseydik bugün ödeme yapacaktık. Ancak onların da taşın altına elini koyma zamanı geldi. Takım düzlüğe çıkar çıkmaz, onlar da hak ettiklerini alacaklar.'' Üstenci, ara transferde alınan Grozdiç ve Osterc'in sözleşmeleri gereği ödemelerinin yapılacağını da sözlerine ekledi. 
     
</TEXT>
</DOC>
