<DOC>
<DOCNO> 219070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/dunya/dun03.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sübyancı katil Dutroux'nun davası başladı 
</HEADLINE>
<TEXT>
   Belçikalı, 'Asın bu sapığı' diyor 
   İdam cezası olmayan ülkede, halkın yüzde 66'sı sapığın idamından yana 
      GÜVEN ÖZALP Brüksel 

   
   Belçika'nın adını "sübyancılar ülkesi"ne çıkaran Marc Dutroux'nun davası dün başlarken, yapılan kamuoyu yoklamalarına göre, halkın yüzde 66'sı yasalarda olmamasına karşın Dutroux'nun idam edilmesini istedi. 
   Çok sayıda çocuğu kaçırmak, tecavüz etmek ve bazılarını öldürmekle suçlanan ve duruşma sırasında uyukladığı gerekçesiyle h kim tarafından uyarılan Marc Dutroux'nun Belçika'da bir sübyancı ağı olduğunu iddia etmesi davanın siyaset ve hukuk sistemi açısından önemli bir sınav olacağını gösterdi. 
   Belçika adaleti Dutroux'yu bir bakıma kendi elleriyle yarattı. 47 yaşındaki Dutroux, ilk olarak 1986'da, benzer suçlar nedeniyle yakalanıp 13.5 yıl ağır hapis cezasına çarptırıldı. Kamuoyunda, üst düzeydeki insanların da katıldığı bir "sübyancılar çetesi"nin söz konusu olduğu kanaati oluşmasına karşın, Dutroux şartlı tahliye edildi. 
   1996'da Julie Lejeune ve Melissa Russo adlı 8 yaşındaki 2 kızın Dutroux tarafından kaçırıldıktan sonra gizli bir bölmede tutuldukları, işkence ve tecavüze uğradıkları ve açlıktan öldükleri anlaşıldığında ise iş işten geçmişti. Dutroux, 8 yıl önce yeniden yakalandı. 1400 gazetecinin izlediği davada 500 tanık dinlenecek, 440 bin sayfa belge incelenecek. Dutroux'un ömür boyu hapis cezasına çarptırılmasına kesin gözüyle bakılıyor. 
   
   
   
</TEXT>
</DOC>
