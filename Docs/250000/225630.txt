<DOC>
<DOCNO> 225630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas08.html </URL>
<DATE> 2004/03/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Harry Potter'a "Titanic" güzeli... 
</HEADLINE>
<TEXT>

     Satış rekorları kıran dünyaca ünlü Harry Potter serisinin dördüncüsü olan ''Harry Potter and the Goblet of Fire'', ''Titanic'' dopingiyle geliyor. ''Titanic'' filminin güzel yıldızı Kate Winslet'a filmde ''Fleur Delacour'' rolü teklif edildi. 
     Internetteki ''imdb'' sitesinin haberine göre, 29 yaşındaki güzel yıldız, filmin yapımcılarıyla görüşme masasına oturdu. 
     J.K Rowling'in yazdığı ünlü kitaptan beyazperdeye uyarlanacak filmin yönetmenliğini Mike Newell üstlenecek. Filmin çekimlerine gelecek ay başlanacak. 
     Winslet'ın ''Amerikan Güzeli'' filmiyle Oscar ödülü kazanan yönetmen eşi Sam Mendes'in de eşinin teklifi kabul etmesi için güzel yıldızı cesaretlendirdiği ifade edildi. 
     Evliliklerinden olan Joe ve kendi kızı Mia'nın annelerinin bu filmde rol almasından mutlu olacağını dile getiren Mendes, ''Birkaç hafta önce Kate ve ben, yönetmen ve yapımcılarla biraraya geldik. Kate'e filmde genç Fransız büyücüyü ya da başka bir rolü önerdiler'' dedi. 
     Winslet'ın halen teklifi düşündüğünü ifade eden yönetmen Mendes, ''Ona çocuklar için kabul etmesini söyledim. Mia ve Joe gelecekte ona teşekkür edecekler'' yorumunu yaptı. 
     Kate Winslet, eğer teklifi kabul ederse çocuğu için seride rol alan ilk ünlü de olmayacak. Ünlü aktris Emma Thompson da 4 yaşındaki kızı Gaia'nın hatırı için ''Harry Potter and the Prisoner of Azkaban''da ''Profesör Sybill'' rolünü canlandırmıştı. 
     Kate Winslet ile yönetmen Mendes, geçen yıl Mayıs ayında hayatını birleştirmişti. 
     
</TEXT>
</DOC>
