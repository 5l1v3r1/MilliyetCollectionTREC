<DOC>
<DOCNO> 224989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/guncel/gun13.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokrasi olimpiyatları 
</HEADLINE>
<TEXT>

      İSTANBUL Milliyet 
   
   Kış geride kaldı ama fırtınalı ve karlı havaya dayanamayarak devrilen birçok ağaç, h l kaldırılmayı bekliyor. Son yılların en sert kışının etkisiyle İstanbul'da binden fazla ağacın yıkıldığı tahmin ediliyor. Yıkılan ağaçların birçoğu, İstanbul Büyükşehir Belediyesi Park ve Bahçeler Müdürlüğü'nün sorumluluğundaki koru ve bahçelerde bulunuyor. Ancak bu ağaçları yıkılır yıkılmaz almak pek kolay değil. Orman Bölge Müdürlüğü'nün 'olumsuz hava koşulları nedeniyle yıkıldığını' belirten raporu olmadan ağaçların kılına dokunmak yasak. Bürokratik işlemler de ayları buluyor. Büyükşehir Belediyesi'ne ait Florya Atatürk Ormanı'nda iki aydır kaldırılamayan ağaç ulaşıma engel olunca, çevre sakinleri çareyi olimpik hareketlerde bulmuş. Yaşlılar ağacın altından geçerken, atletik yapılarına güvenen gençler, riski göze alarak ağacın üzerinden atlıyorlar. Ancak bir müjde Orman Bölge Müdürlüğü yetkilileri, birkaç gün içinde ağacın kaldırılacağını belirtiyorlar. 
   
   
</TEXT>
</DOC>
