<DOC>
<DOCNO> 248240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonyas07.html </URL>
<DATE> 2004/06/15/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD... Renkli karnabaharlar market raflarında... 
</HEADLINE>
<TEXT>

     Otuz yılık bir çalışmanın ardından turuncu renkli karnabaharların pazara yönelik üretiminin nihayet başarılarak, Amerikan marketlerinde pazarlanmasına başlandığı bildirildi. 
     Çekici görüntüsü sayesinde daha şimdiden restorant şeflerinin ilgisini çektiği belirtilen hibridleme yoluyla üretilen renkli karnabaharların, aynı zamanda besin değerinin de normal karnabahara göre yüksek olduğu ifade edildi. 
     Sağlığa büyük yararları olan yeni üretim renkli karnabaharların solgun kuzenlerine göre 25 kat daha fazla A vitamini bulundurduğu belirtildi. 
     İlk olarak 1970 yılında Kanada'da çalılıklar arasında keşfedilen renkli sebzenin, pazarlama testinin başarılı olmasından sonra halk arasında oldukça popüler olmasının beklendiği ifade edildi. 
     Normal beyaz cinslerine göre daha kolay yetiştirilen renkli karnabaharların, çiftçiler tarafından da sevildiği belirtildi. 
     
</TEXT>
</DOC>
