<DOC>
<DOCNO> 224840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy04.html </URL>
<DATE> 2004/03/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Genç Parti adayına dolandırıcılık suçlaması 
</HEADLINE>
<TEXT>

     Genç Parti'nin Çankaya Belediye Başkanı Adayı Yaşar Karadağ'ın, Mersinli bir genci "iş bulma vaadiyle" kandırarak 6 milyar lirasını aldığı öne sürüldü. Karadağ hakkında suç duyurusunda bulunan Fatih Akdenizli isimli genç, parasını istemek için geldiği Genç Parti'nin Balgat'ta bulunan Genel Merkezi'nden ise yaka paça dışarı atıldığını söyledi. 
     28 Mart yerel seçimlerine bir hafta kala, yerel 
     seçimlerde şansının çok az olduğu anketlerde ortaya çıkan Genç Parti Çankaya adayı Yaşar Karadag hakkında ilginç bir iddia ortaya atıldı. Genç Parti'nin Çankaya Belediye Başkan adayı Yaşar Karadağ'ın iş bulacağı vaadiyle Mersinli 27 yaşındaki Fatih Akdenizli isimli genci dolandırdığı iddia edildi. Akdenizli, dolandırıldığı gerekçesiyle, Ankara Cumhuriyet Başsavcılığı'na suç duyurusunda bulundu. Suç duyurusunda, Yıldız Teknik Üniversitesi Harita Mühendisliği bölümünden mezun olduğunu belirten Akdenizli, 2002 yılının Ocak ayında Mersin'de tanıştığı iki kişiye iş aradığını söylediğini bildirdi. Arkadaşları aracılığıyla Yaşar Karadağ'la tanışan Akdenizli, Karadağ'ın daveti üzerine Ankara'ya geldiğini anlattı. 
     
     6 MİLYAR İSTEDİ 

     Akdenizli, suç duyurusunda şu iddialarda bulundu 
     "Karadağ, görüşmede, iş müracaatı için sağlık raporu, adli sicil kaydı ve mezuniyet belgesini istedi. Ayrıca memur olarak istediği kuruma aldıracağını fakat 6 milyar ödemem gerektiğini söyledi. Mersin'e döner dönmez istenen belgeleri tamamlayarak, Yaşar Karadağ'a banka yoluyla kardeşimin hesabı üzerinden 6 milyar lira havale ettim." 2002 yılının Ocak ayından bu yana, Karadağ'ın kendisine iş bulacağı umuduyla yaşayan Akdenizli, sürekli aradığı Karadağ'dan ise "Bekle, işi halletmek üzereyiz, kadro açsınlar hemen seni yerleştireceğiz" şeklinde yanıt aldığını söyledi. 
     
     TELEFON KAYITLARI 

     Karadağ'dan umudunu kesen Akdenizli, bu sefer parasını geri istediğini ancak alamadığını söyledi. Akdenizli, bunun üzerine Karadağ'la yaptığı telefon görüşmelerini teybe kaydetti. 
     Görüşmelerde, Akdenizli'nin parayı geri isteme taleplerinin Karadağ tarafından sürekli geçiştirildiği ortaya çıktı. Karadağ, görüşmelerde, Akdenizli'ye "iş hazır, parayı senin için harcadık" diye yanıtlar verdi. 
     
     GENÇ PARTİ'DEN KOVULDU 

     Akdenizli, bir süre izini kaybettiği Karadağ'ın Genç Parti'den Çankaya Belediye Başkan Adayı olduğunu öğrenince Ankara'ya geldi. 22 Mart günü, Karadağ'la görüşmek üzere Genç Parti'nin Balgat'taki Genel Merkez binasına gelen Akdenizli, buradan kovuldu. Karadağ'la görüşen Akdenizli, parayı alamazsa dava açacağını söylerken, Karadağ'ın, "Bildiğini ardına koyma, defol bu partiden, böyle ahlaksızları buraya almayın" diyerek, kendisini yaka paça parti binasından dışarı çıkarttığını belirtti. 
     
     3 YILA KADAR HAPSİNİ İSTEDİLER 

     Akdenizli, adına Ankara Cumhuriyet Başsavcılığı'na 22 Mart günü suç duyurusunda bulunan Avukatlar Mustafa Özgür Geçgel ve Bülent Erşan, mahkemeye, telefon kayıtları ile 6 milyar liranın Yaşar Karadağ'ın hesabına gönderildiğini gösteren banka dekontlarını da sundu. 
     Avukat Geçgel ve Erşan, Karadağ'ın Türk Ceza Yasası'nın dolandırıcılık suçunu düzenleyen 504'üncü maddesi uyarınca 3 yıla kadar hapis cezası ile cezalandırılmasını talep ettiler. 
     

     
</TEXT>
</DOC>
