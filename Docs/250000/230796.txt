<DOC>
<DOCNO> 230796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/guncel/gun06.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıkta 'ruhsat' operasyonu 
</HEADLINE>
<TEXT>

   İlaç ruhsatı işlemlerinde iş takibi yapıldığı belirlendi. Bir özel ilaç firmasının genel müdürü de sorguda 
   TOLGA ŞARDAN Ankara 
   
   Sağlık Bakanlığı'nda ilaç ruhsatı işlemleri sırasında "iş takibi" yapıldığı gerekçesiyle başlatılan operasyonda altı kişi gözaltına alındı. Gözaltına alınanlar arasında bir firmanın genel müdürü ile iki Sağlık Bakanlığı çalışanı da yer aldı. 
   Ankara bürokrasisi içinde para karşılığı iş takibi yaptığı belirlenen bir gruba yönelik takip çalışması başlatıldı. Hafta sonunda savcı Vahdet Polatkan'ın talimatı üzerine harekete geçen polis, "tokatçı" olduğu belirtilen iş takipçileri aracılığıyla Sağlık Bakanlığı'nda yasal olmayan işlem yaptırmaya çalışan Farmed İlaç Firması'nın Genel Müdürü Necmettin Genç'i İstanbul'da, Ankara sorumlusu İlker Çimenler'i de Ankara'da gözaltına aldı. Polis, iş takipçisi iki kişi ile İlaç ve Eczacılık Genel Müdürlüğü'nden biri şube müdiresi biri de memure olmak üzere iki görevliyi daha gözaltına aldı. İş takipçilerinin, firmanın kemik erimesinde kullanılması amacıyla üreteceği bir ilacın ruhsat başvurusunda yapılan yanlışlığa karşın ruhsat çıkarılmasını sağlamak amacıyla para aldıkları belirlendi. 
   
   
   
</TEXT>
</DOC>
