<DOC>
<DOCNO> 203338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/spor/spo01.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ahmet Dursun çizmeyi aştı' 
</HEADLINE>
<TEXT>

   Beşiktaş İkinci Başkanı Hüsnü Güreli, sözleşmesi fesh edilen yıldız ismi sert bir dille eleştirdi 
      
   SİYAH - Beyazlı kulübün İkinci Başkanı Hüsnü Güreli, sözleşmesini fesh ettikleri Ahmet Dursun'un, disiplinsiz davranışlarıyla çizmeyi aştığını söyledi. Güreli, gurbetçi oyuncuyu çok tolare ettiklerini dile getirerek, "Basına yansımayan disiplinsiz davranışlarda bulundu. Yaptığı bir değil, üç değil. Bu tip davranışlar asla affedilmez" diye konuştu. 
   GÜRELİ, kanunların verdiği yetkiye dayanarak anlaşmayı bozduklarını dile getirdi. Beşiktaş İkinci Başkanı, Ahmet'in alacakları için FIFA'ya başvuracağının hatırlatılması üzerine, "Futbolcunun hukuki bilgi eksikliği var. FIFA bu tür sorunları ulusal futbol federasyonlarının çözmesinden yana. Alacağı yok. Ödenmesi gereken parayı ödedik" dedi. 
   
   Beşiktaş üzülmez    İbrahim yuvada kaldı 
   BEŞİKTAŞ, sözleşmesi sezon sonunda bitecek olan İbrahim Üzülmez ile iki yıllık sözleşme yeniledi. Nevzat Demir Tesisleri'nde gerçekleştirilen törene İkinci Başkan Hüsnü Güreli ile Asbaşkan Haşmet Bedii Kürüm de katıldı. İbrahim'in, ilk yıl için 1 trilyon 125 milyar lira, ikinci yıl için de TEFE TÜFE ortalama artış oranına göre fiyat alacağı öğrenildi. 
   
   Tümer'de pürüz 
   SEZON sonunda mukavelesi bitecek olan Tümer ile dün bir ön görüşme yapıldı. Yıllık 2 trilyon isteyen yıldıza bunun yarısı önerildi ve görüşmeler Rize maçı sonrasına kaldı. Yönetim, Ahmet Yıldırım'a maç başına para teklifinde bulunmayı, Giunti'nin ise bonservisinin alınmasını kararlaştırdı. Zago ile de 12 Ocak'ta masaya oturulacak. 
   
   Kartal'da 3 eksik var    SÜPER Lig'in son maçında bugün Rizespor'u ağırlayacak olan Beşiktaş, hazırlıklarını dün yaptığı tek idmanla noktaladı. Lucescu yönetiminde basına kapalı olarak gerçekleştirilen çalışmada hücum organizasyonlarına ağırlık verildi. Sarı kart cezalısı Giunti ve Ahmet Yıldırım'ın yanı sıra sakat olan Okan Koç'un da bugün forma giymesinin zor olduğu açıklandı. 
   AKÇAABAT Sebatspor maçında takımdaki yerini alamayan Sergen Yalçın ise düzeldi. Yıldız futbolcunun Rize maçına hazır olduğu açıklandı. Kaptan Tayfur, son karşılaşmayı da kazanıp, ilk yarıyı yenilgisiz kapatmak istediklerini söyledi. Tecrübeli futbolcu, "Galibiyetten başka bir düşüncemiz yok. Puan avantajını korumanın hesaplarını yapıyoruz" dedi. 
   
   Takas formülü    KARTAL'IN, yurt içi transfer hakkını elinde tuttuğu Ahmet Dursun'u Konyaspor'a göndermek için bazı temaslara başladığı öğrenildi. Lucescu'nun Galatasaray'dan tanıdığı ve bu yıl Konya'da forma giyen Sedat ile yıldız futbolcunun takas edilmesine sıcak baktığı öğrenildi. Teknik kadro, Sedat'ı son bir kez İstanbulspor maçında büyüteç altına alıp, kararını verecek. 
   
   
</TEXT>
</DOC>
