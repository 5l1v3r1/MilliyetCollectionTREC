<DOC>
<DOCNO> 208637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo18.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Antalya'da... Havaalanında gergin dakikalar... 
</HEADLINE>
<TEXT>

     Beşiktaş, ligin ikinci yarısı için hazırlıklarının 3 günlük bölümünü sürdüreceği Antalya'ya geldi. 
     Siyah-beyazlı takımı Antalya Havalimanı'nda yaklaşık 100 kişilik taraftar topluluğu karşıladı. 
     Siyah-beyazlı taraftarlar, özellikle Teknik Direktör Mircea Lucescu'ya büyük sevgi gösterilerinde bulunarak, ''İmparator'' şeklinde tezahürat yaptılar. 
     Bu arada, Antalya'daki kamp çalışmalarını tamamlayarak İstanbul'a dönen Fenerbahçe kafilesini uğurlamak üzere havalimanına gelen sarı-lacivertli taraftarlar ile Beşiktaşlı taraftarlar arasında gerginlik yaşandı. 
     İki kulüp taraftarları birbirleri aleyhinde sözlü sataşmalarda bulundular. Ancak güvenlik güçlerinin müdahalesiyle gerginlik kavgaya dönüşmedi. 
     Beşiktaş'ta, Afrika Uluslar Kupası nedeniyle Mısır Milli Takımı ile Tunus'ta bulunan Ahmed Hassan'ın yanı sıra henüz sözleşme imzalamayan Ali Cansun Antalya kafilesinde yer almadı. 
     Beşiktaş, kamp yapacağı Topkapı Palace Oteli'ne yerleşirken, siyah-beyazlılar bugün otelin sahasında Hollanda'nın Feyenoord takımıyla, 16 Ocak Cuma akşamı da Rusya'nın Rotor Volvograd takımıyla hazırlık maçları yapacak ve 17 Ocak Cumartesi sabahı İstanbul'a dönecek. 
     
</TEXT>
</DOC>
