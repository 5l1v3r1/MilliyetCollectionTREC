<DOC>
<DOCNO> 213875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun16.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, kendi müzesinde yargılanacak... 
</HEADLINE>
<TEXT>

     Devrik Irak lideri Saddam Hüseyin'in, yıllar boyunca kendisi için kurduğu ve kişisel fotoğraflarının yer aldığı müzede yargılanacağı bildirildi. 
     Irak Geçici Yönetim Konseyi sözcüsü Hamid El Kefai, yaptığı açıklamada, devrik rejimin üst düzey yetkililerinin, insanlık aleyhine işledikleri cinayetlerden dolayı, 5 Iraklı yargıçtan oluşacak özel bir mahkemede yargılanacaklarını açıkladı. 
     Kefai, Saddam Hüseyin ile birlikte diğer sanıkların da aynı müzede yargılanacaklarını söyledi. 
     Saddam'a hediye edilen eşyalarla birlikte, 35 yıl boyunca çekilen fotoğrafların bulunduğu müze, Amerikan güçlerinin Bağdat'ı işgalinin ardından yağmalanmıştı. 

     
</TEXT>
</DOC>
