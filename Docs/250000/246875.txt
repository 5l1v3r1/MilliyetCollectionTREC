<DOC>
<DOCNO> 246875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy22.html </URL>
<DATE> 2004/06/10/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
10 soru - 10 cevap... TBMM'den cezaevine 
</HEADLINE>
<TEXT>

     ANKARA Milliyet 


     
     1 - Ne zaman seçildiler, ilk kriz ne zaman yaşandı 

     - Zana, Doğan, Dicle ve Sadak, HEP'in Erdal İnönü liderliğindeki SHP ile seçim ittifakı sonucu milletvekili seçilerek 20 Ekim 1991'de TBMM'ye girdi. Zana, 6 Kasım 1991'deki yemin töreninde TBMM kürsüsüne PKK'nın renklerini simgeleyen sarı - kırmızı - yeşil fularla çıktı, yemin metnini Kürtçe tekrarladı. Dicle de baskı ve zor altında yemin ettiğini söyledi. 
     
     2 - DEP'i ne zaman kurdular 

     - İki milletvekili yeminlerinin geçerli görülmemesi üzerine İnönü tarafından istifaya çağrıldı. SHP'den istifa eden dört isim, 7 Mayıs 1993'te Demokrasi Partisi'ni DEP kurdu. 
     
     3 - Dokunulmazlıkları nasıl kaldırıldı 

     - DEP genel başkanlığına seçilen Hatip Dicle, Tuzla'da bombalı bir saldırı sonucu askeri okul öğrencilerinin öldürülmesi üzerine "Savaşta bu tür şeyler olur" açıklaması yapınca, dönemin Başbakanı Tansu Çiller'in girişimi sonucu 2 Mart 1994'te dokunulmazlıkları kaldırıldı. 
     
     4 - Nerede gözaltına alındılar 

     - TBMM bahçesinde gözaltına alınan DEP'liler tutuklanarak 17 Mart 1994'te Ulucanlar'a konuldu. Dört aylık yargılama sonucu "PKK'ya yardım ve yataklık ettikleri" gerekçesiyle 15'er yıl ağır hapis cezasına mahkum edildiler. 
     
     5 - AİHM süreci nasıl başladı 

     - Dört DEP'li, Avrupa İnsan Hakları Sözleşmesi'nin "ifade özgürlüğü, örgütlenme hakkı, ayrımcılığın yasaklanması ve adil yargılanma hakkı"yla ilgili maddelerinin ihlal edildiği gerekçesiyle 1996'da AİHM'e başvurdu. 
     
     6 - AİHM'in kararı ne oldu 

     - AİHM, 17 Temmuz 2001'de, eski DEP'lilerin "adil yargılanmadıklarına" karar verdi. AİHM ayrıca Türkiye'nin, şikayet başvurusu yapanlara kişi başı 25 bin dolar ve mahkeme masrafı için toplam 10 bin dolar ödemesine karar verdi. 
     
     7 - AB süreci yeniden yargılama yolunu nasıl açtı 

     - 4 Şubat 2003'te Resmi Gazete'de yayınlanan 2. AB Uyum Paketi ile Ceza Muhakemeleri Usulü Kanunu'nun CMUK "muhakemenin iadesi" başlıklı 327. maddesine "ceza hükmünün, İnsan Haklarını ve Ana Hürriyetleri Korumaya Dair Sözleşme'nin veya eki protokollerin ihlali suretiyle verildiğinin, Avrupa İnsan Hakları Mahkemesi'nin kesinleşmiş kararıyla tespit edilmiş olması" bendi eklenerek hükme bağlandı. 
     
     8 - Yeniden yargılama ne zaman başladı 

     - Yasal değişikliğin Resmi Gazete'de yayınladığı gün DEP'lilerin avukatı Yusuf Alataş, Ankara 1 No'lu DGM'ye başvurarak yeniden yargılama talebinde bulundu. Ankara 1 No'lu DGM, yeniden yargılamayı kabul etti. 28 Mart 2003'te yeniden yargılama başladı. 
     
     9 - Yeniden yargılama nasıl sonuçlandı 

     - Mahkeme, 14 duruşma sonra 21 Nisan 2004'te aynı cezaya hükmetti. Yargıtay Başsavcılığı 7 Haziran'da cezaların usul açısından bozulmasını istedi. Alataş'ın talebi üzerine Yargıtay 9. Ceza Dairesi dün tahliye kararı verdi. 
     
     10 - Siyaset yapabilecekler mi 

     - DEP'liler yeniden yargılandıkları ve halen Yargıtay'da bulunan davadan beraat etmedikleri sürece siyaset yapamayacak. DEP'liler ilk yargılamada TCK'nın "örgüt üyeliği" fiilini düzenleyen 168. maddesinden hüküm giydikleri için, ancak beraat ettiklerinde aday olabilecek. 

     
</TEXT>
</DOC>
