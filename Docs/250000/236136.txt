<DOC>
<DOCNO> 236136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun24.html </URL>
<DATE> 2004/04/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Nijerya'da çatışmalar 100 ölü, 1000'den fazla yaralı var... 
</HEADLINE>
<TEXT>

     Uluslararası Kızılhaç Teşkilatı, Nijerya'nın orta kesimlerinde etnik ve dini gruplar arasında çıkan çatışmalarda 100'den fazla kişinin öldüğünü doğruladı. 
     Kızılhaç'ın Nijerya temsilciliğinden bir yetkili, çatışmalarda çok sayıda ölü olduğunu belirterek, ''100'den fazla olmalı. Ancak kesin bir sayı veremem'' dedi. 
     Bu arada, daha önce çatışmalarda 1000'den fazla yaralı olduğunu bildiren Kızılhaç'ın Nijerya temsilciliği, 5500 kişinin de evlerini terk etmek zorunda kaldığını belirtti. 
     Nijerya'nın Plateau ve Taraba eyaletlerinde son 2.5 ay içinde çıkan çatışmalarda yaklaşık 250 kişinin öldüğü bildiriliyor. 
     Nijerya'da yayımlanan bir gazete, salı günü Plateau ve Taraba eyaletleri sınırındaki 6 köyde, Hıristiyanlarla Müslümanlar arasında çıkan çatışmalarda 120 kişinin öldüğünü yazmıştı. 
     
</TEXT>
</DOC>
