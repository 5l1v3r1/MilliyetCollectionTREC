<DOC>
<DOCNO> 245811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sontur09.html </URL>
<DATE> 2004/06/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Üniversitelere 6 bin 600 yeni kadro... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Üniversitelere bu yıl kullanılmak üzere 6 bin 600 kadro tahsis edildi'' dedi. 
     Bakan Şahin ve İçişleri Bakanı Abdulkadir Aksu, AK Parti İstanbul İl Başkanlığı Değerlendirme Toplantısı'na katılmak üzere Abanat'a geldiler. 
     Bakan Şahin, toplantı öncesinde bir gazetecinin, ''Üniversitelere bu yıl kadro tahsisi yapıldı mı '' şeklindeki sorusu üzerine, ''Üniversitelere bu yıl kullanılmak üzere 6 bin 600 kadro tahsis edildi. Bu rakam önceki yıllara oranla çok çok fazla'' dedi. 
     Bakan Şahin, ayrılan kontenjanın 3 bin 200'ünün uzmanlık sınavında başarılı olanların tıp ve diş hekimliği fakültelerinde araştırma görevlisi kadrolarına atanmalarında kullanılması şartıyla tahsis edildiğine de işaret ederek, ''Bunun dağılımını YÖK'e bıraktık. Kalan 3 bin 400 kişilik kadronun dağılımını ise yüksek öğretim kurumlarının öğrenci sayısı, gelişmişlik düzeyi ve öğretim elemanı sayılarını dikkate alarak verdik. Geçmiş yıllardan farklı olarak, kaç adet akademik, kaç adet idari personel alımı yapılacağı ile bunların hangi unvanlarda olacağını ise YÖK'ün takdirine bıraktık'' diye konuştu. 
     
     AKSU NİŞAN TÖRENİNE KATILDI 
     Abant'ta yapılan toplantıya katılan İçişleri Bakanı Abdulkadir Aksu ise 1 saatliğine eşi Emine Aksu ile birlikte Abant'tan ayrılarak İşadamı Mehmet İnceayan'ın kızı Deniz ile işadamı Necdet Adak'ın oğlu Gökhan'ın nişan törenlerine katıldı. 
     Genç çiftin nişan yüzüklerini takan Bakan Aksu, ''İnşallah düğünüzde de beraber oluruz. Size şimdiden ömür boyu mutluluklar diliyorum'' dedi. 
     
     TOPLANTI NOTLARI 
     Bu arada, AK Parti İstanbul İl Başkanlığı Değerlendirme Toplantısı basına kapalı olarak sürüyor. Toplantıya, AK Parti Genel Merkez yöneticileri bazı milletvekilleri ve İstanbul'daki AK Partili Belediye Başkanları katılıyor. Toplantıya katılanlara ''Necip Fazıl Kısakürek ve şiirleri'' kitabı ve cd'si hediye edildi. 
     Toplantıya katılanların eş ve çocukları ise Abant Gölü çevresinde yürüyüş yapıp fayton ve ata binerek, gruplar halinde göl turu attılar. 
     
</TEXT>
</DOC>
