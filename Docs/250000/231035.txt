<DOC>
<DOCNO> 231035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo23.html </URL>
<DATE> 2004/04/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bursaspor'da Akçaabat Sebatspor maçı hazırlıkları... 
</HEADLINE>
<TEXT>

     Bursaspor, hafta sonu deplasmanda Akçaabat Sebatspor ile yapacağı zorlu maçın hazırlıklarını sürdürüyor. 
     Teknik direktör Nejat Biyediç gözetiminde, Vakıfköy Orhan Özselek Sosyal Tesisleri'nde yapılan ve yeşil beyazlı futbolcuların oldukça hırslı çalıştıkları gözlenen antrenman yaklaşık 1.5 saat sürdü. 
     Güç artırıcı istasyon çalışmasının ardından Bursasporlu futbolcular, Serdar, Vintila ve Tamer'in koruduğu kalelere bol şut çekti. 
     Son bölümde yapılan dar alanda prese dayalı pas çalışması sırasında futbolcuların zorlandıkları gözlendi. Biyediç, pas hatası yapan oyuncularını uyardı. 
     Sakatlığı süren Egemen, istasyon çalışmasının ardından çalışmayı bırakırken, Yakup, uzun bir aradan sonra takımla birlikte çalışmaya katıldı. Çalışma sırasında ağrıları artan Yakup'un MR'ı çekilecek. 
     Bursaspor, Akçaabat Sebatspor maçının hazırlıklarına akşam yapacağı antrenmanla devam edecek. 
     
</TEXT>
</DOC>
