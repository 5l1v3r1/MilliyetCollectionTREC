<DOC>
<DOCNO> 230791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/guncel/gun01.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğurlamada herkes vardı 
</HEADLINE>
<TEXT>

   Sabancı için düzenlenen törenlere ailesi ve akrabalarının yanı sıra, politika ve iş dünyası ile binlerce vatandaş katıldı 
      
   
   Sabancı öğrencileri ön saflarda 
   Sabancı okullarından törene katılan çok sayıda öğrenci "Seni asla unutmayacağız", "Adını yaşatacağız", "Türk gençliği seni unutmayacak ve çok çalışacaktır" yazılı pankartlar taşıdı. Sabancı'nın hasta yatağında bağış yaptığı Kandilli Kız Lisesi'nin öğrencileri de ön saflarda yer aldı. 
   
   Sabancı Center'daki törende bütün çalışanlar siyah giyerken, kadın personel gözyaşlarına h kim olamadı. Çalışanlar ellerindeki kırmızı ve beyaz karanfillerle Sabancı'yı uğurladı. 
   Fatih Camii'nin ana girişine açılan bölümde naaşı görmek isteyen binlerce kişi yollara dizildi. Vatandaşların bir kısmı tekbir getirdi. 
   Cenazeye katılan bazı kadınlar, saf tutup namaz kıldı. 
   
   Vatandaşlar akın etti 
   Taziyelerin kabul edildiği protokol çadırında, "Onun dili şeker, ağzı baldır, her güzel hal onda vardı, ecel onu nasıl aldı" diye bir kişi bağırdı. Kısa süre sonra, bu kişinin Sabancı'nın eski dostlarından emekli Albay Gül Cemal Karakuş olduğu anlaşıldı. 
   Zincirlikuyu Mezarlığı'ndaki camide öğle namazından itibaren Sabancı'nın ruhuna dualar ve ilahiler okundu. 
   Çok sayıda vatandaş törene katılmak için Zincirlikuyu Mezarlığı'na akın etti. 
   TV'ler Sabancı Center ve Fatih Camii'nden olduğu gibi mezarlıktan da canlı yayın yaptı. 
   
   Erciyes Suyu getirildi 
   Sabancı Center'ın bahçesinde devlet töreni sürerken, bahçe kapısında Adana'daki evinde oturan akrabaları, doğduğu Akçakaya köyündeki evinin bekçisi, "Ekmeğini yediğim insandı" diyen 4. Levent Çarşısı'nın çaycısı, Sabancı'nın şirketlerinin Niğde, Edirne bayileri ve Gültepeli vatandaşlar bekliyordu. 
   Akçakaya köyündeki evinin bekçiliğini yapan Kadir Şeref, Sabancı'nın sempatik, sevgi dolu bir insan olduğunu belirterek, "Onu en son 1995'te gördüm. Evlerinin bekçiliğini yapıyorum. Bu sene de eve gelmek istemiş. Ancak kısmet değilmiş. Biz Onu İstanbul'da uğurlamaya köy heyeti olarak 50 kişi geldik. Köyünden toprak ve Erciyes'in suyunu getirdik. Mezarına dökeceğiz" dedi. 
   
   Tüm Türkiye uğurladı 
   İşadamı Sakıp Sabancı için Emirgan ve Sultanahmet camilerinde mevlit okutuldu. 
   Kayseri'deki camilerde Sabancı için öğle namazı öncesi sala verildi. Hunat Camii'nde okunan mevlide de yaklaşık bin kişi katıldı. 
   Adana'da Hacı Ömer Sabancı Kültür Merkezi Devlet Tiyatosu Salonu'nda toplanan yaklaşık 500 kişi, cenaze törenini televizyondan gözyaşlarıyla izlerken dua etti. Bu sırada yaklaşık 11 bin çalışanının bulunduğu Sabancı Holding'in Adana'daki fabrikalarında sirenler çalındı. 
   Cenaze töreni, İzmit Kentsa Kompleksi'nde de sinevizyon aracılığıyla izlendi. 
   Sabancı için Kırıkkale Nur ve Çarşı camilerinde gıyabi cenaze namazı kılındı. 
   
   Cenazeye katılanlar    CHP Genel Başkanı Deniz Baykal, DYP Genel Başkanı Mehmet Ağar, CHP Genel Başkan Yardımcısı Kemal Derviş, SP Genel Başkan Vekili Recai Kutan, BBP Genel Başkanı Muhsin Yazıcıoğlu, 1. Ordu Komutanı Orgeneral Yaşar Büyükanıt ve üst düzey komutanlar da törende üniformalarıyla hazır bulundular. 
   Törenlerde yer alan bazı isimler şöyle İstanbul Valisi Muammer Güler, İstanbul Büyükşehir Belediye Başkanı Kadir Topbaş, eski İstanbul Başkanı Ali Müfit Gürtuna, İstanbul Emniyet Müdürü Celalettin Cerrah, Şişli Belediye Başkanı Mustafa Sarıgül, Kadıköy Belediye Başkanı Selami Öztürk, işadamları Bülent Eczacıbaşı, Kadir Has, Atalay Şahinoğlu, Nazire Dedeman, Dikran Masis, Halis Toprak, Ömer Dinçkök, Erdoğan Demirören, Nihat Gökyiğit, Aldo Kaslowski, Hüsamettin Kavi, Erkut Yücaoğlu, Kemal Şahin, Yılmaz Ulusoy, Koç Holding CEO'su Bülent Özaydınlı, İMKB Başkanı Osman Birsen, TİSK Başkanı Refik Baydur, DİSK Başkanı Süleyman Çelebi sanatçılar Orhan Gencebay, Gönül Yazar, Tekin Akmansoy. 
   
   
   
</TEXT>
</DOC>
