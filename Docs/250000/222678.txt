<DOC>
<DOCNO> 222678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yazar/akyol.html </URL>
<DATE> 2004/03/16/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Atatürkçü oylar AKP'ye 
</HEADLINE>
<TEXT>

   
   OLACAK iş mi bu İşte radikal Kemalist "Türk Solu" dergisi, son sayısında, Atatürkçülerin Diyarbakır'da AKP'ye oy vermesini istedi Çünkü DEHAP - SHP ittifakının karşısında AKP'den başka güç yok. 
   Derginin yazarı Yekta Güngör Özden, İÜ Rektörü Alemdaroğlu, yahut şimdilerde "anti emperyalist" diye Erbakan'ı övmeye başlayan "militan Atatürkçü" Vural Savaş Diyarbakır'da olsalar AKP'ye oy verirler mi 
   "Türk Solu"na göre Mersin'de de DEHAP - SHP ittifakının karşısında hangi aday önde ise ona oy verilmeli, bu şekilde Mersin'de siyasi bir "Türk barikatı" oluşturulmalı 
   AKP'nin yüzde 50'yi aşarak "meşruiyet kazanmasından" büyük kaygı duyan dergi, başka yerlerde AKP'nin karşısında kim güçlüyse ona oy verilmesini, AKP'nin de bu şekilde geriletilmesini istiyor. 
   
   TÜRKİYE'NİN Batı illerinde AKP'yi "Cumhuriyet" için tehlike zanneden Kemalistlerden "Türk Solu"nun Güneydoğu'da bu partiyi Türkiye için gerekli görmesi ilginç değil mi 
   Gerçekten Güneydoğu'yu milli siyasi partiler sistemine entegre eden tek siyasi parti, AKP'dir. Ben de Güneydoğu'da etnik milliyetçi DEHAP'ın gerileyip, bugün AKP'nin oylarının artmasını yürekten temenni ediyorum. Ama ben olayı Kürt vatandaşlarımıza karşı bir "Türk barikatı kurmak" olarak almıyorum "entegrasyon" sorunu olarak alıyorum. 
   Alevi vatandaşlarımızın, genelde, Sünni dindarlığın yoğun olduğu partilerden uzak durması gibi, Kürt vatandaşlarımız da, genelde, Türkçü vurgulu partilere uzak duruyorlar. 
   Eğer bu bir gerçekse Türkiye'nin milli bütünlüğü için, dini ve etnik bakımdan farklılıkları kapsayabilecek 'kitle partileri'ne ihtiyacı vardır. Kürtçülüğe karşı Türkçülük mevzilenmesi Türkiye'ye korkunç zarar verir. 
   Çözüm Türk - Kürt zıtlaşmasına girmeden "entegrasyon" kavramında aranmalıdır. 
   
   DEMOKRASİNİN evrensel tecrübesinde "partilerin uluslaşma sürecindeki rolü" diye bir kavram vardır. Bizde bu meseleyi biraz Ziya Gökalp incelemişti. 
   Dini ve etnik aidiyetler gibi doğuştan gelen özelliklere saygı gösteren ama bunların üzerinde, tercihe bağlı siyasi ve sosyal değerlere göre kitleleri bir çatı altında toplayan birleştirici kitle partileri "uluslaşma" sürecinin olmazsa olmaz şartıdır. 
   Biz bunu tam yapamadık. 1930'larda "parti devleti"nin Güneydoğu'da 13 ilde CHP'nin ve dolayısıyla Müdafaa - i Hukuk'un teşkilatlarını kapatarak siyasal katılmaya Tek Parti şartlarında bile izin vermemesi büyük hata idi. Birleştirici şemsiye partiler olan DP ve CHP'nin kapatılması büyük hata idi. 
   Şimdi de etnik milliyetçilik patlak verdikten sonra, meseleyi Türk - Kürt barikatlaşması olarak algılamak, etnik cepheleşmekten başka neye yarar 
   Din ve etnik kimlikleri resmi ideolojinin yaptığı gibi yok saymak yerine, bunlara saygı gösteren, ama siyaseti ülkenin genel ihtiyaçlarına ve evrensel değerlere göre yapan sağ ve sol kitle partilerine ihtiyacı var Türkiye'nin. 
   AKP bu bakımdan ulusal bir şanstır... Sosyal demokrat bir kitle partisinin yokluğu ise ulusal bir şanssızlık... 
   
      
   
   
</TEXT>
</DOC>
