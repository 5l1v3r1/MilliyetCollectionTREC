<DOC>
<DOCNO> 206480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/spor/aspo.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSAADE BEYLER 
</HEADLINE>
<TEXT>

   Galatasaray'da, Bülent, Arif, Hakan Ünsal ve Baliç ile yapılan görüşmenin perde arkası ortaya çıktı. Dört yıldıza, "Galatasaray için fedakarlık yapın" denildi. Bu arada Frank de Boer de kızağa alındı 
      HALİL ÖZER 

   
   Gençlik adına 
   SARI - Kırmızılı camiada, Kaptan Bülent, Arif, Hakan Ünsal ve Baliç'in kızağa alınmasındaki sebepler ortaya çıktı. Ligde zirveden uzaklara düşen ve şampiyonluk şansını yitiren Galatasaray'ın, ikinci yarıda sahaya gençleri sürüp, gelecekte zirveye oynayacak takımı yaratmak istediği ve bu düşünce doğrultusunda dört yıldızdan anlayış istediği bildirildi. 
   
   'Zirve çok uzak' 
   DÖRT oyuncunun yanısıra Frank de Boer'in de ikinci yarıda forma şansı bulamayacağı açıklandı. Terim ve yöneticilerin futbolcularla yaptıkları görüşmede, "Bu operasyonun gerekçesi kötü futbol ve disiplinsizlik değil. Zirve uzak. Hedefler az. Yeni bir kadro kurmak için önümüzde uzun bir maç maratonu var. Ancak bu sayede geleceği kurtarabiliriz" dediği öğrenildi. 
   
   'Göreviniz var' 
   UZUN yıllar Sarı - Kırmızılı formaya hizmet eden bu oyuncuların haklarının korunması da karara bağlandı. Bülent'in kaptanlığının kesinlikle alınmayacağı öğrenildi. Ayrıca dört yıldızın alacaklarının son kuruşuna kadar ödeneceği belirtildi. Oyunculara, "Sizlere de bu yeni oluşumda büyük görevler düşecek. El birliğiyle uzun yıllar savaşacak kadroyu kuracağız" denildi. 
   
   Tek kurtuluş yolu 
   YÖNETİCİLERİN kendi aralarında yaptıkları toplantıda operasyon kararını aldıktan sonra şu görüşleri benimsediği öğrenildi "Ligin bitmesine üç ay var. Bizim için önemli olan ne olduklarını anlayamadığımız oyuncuları görmek. Elimizde bir sürü genç var. Ligin ikinci yarısı onlar için inanılmaz bir şans. Bu şansı onlara verelim ki gelecek sene önümüzü görelim." 
   
   'Kenarda beklerim' 
   İKİNCİ yarıda takımda şans bulamayacağı bildirilen Frank de Boer ise ilginç bir tepki vererek, "Fark etmez ben de yedek beklerim" dedi. Sözleşmesindeki ağır şartlar nedeniyle Frank de Boer'in geri gönderilme planı da iptal oldu. Ancak Teknik Direktör Fatih Terim'in, Hollandalı futbolcuyu, diğer dört isim gibi Antalya kampına götürmemesi gündeme geldi. 
   
   Hakan Şükür iddiası 
   GALATASARAY'DA Hakan Şükür konusunda da büyük bir sıkıntının yaşandığı ortaya çıktı. Yönetimden bazı isimlerin bu oyuncunun da diğer tecrübeliler ile aynı kategoriye alınmasını istedi. Ancak Hakan'ın alternatifinin olmaması bu düşünceden vazgeçilmesini sağladı. Fatih Terim'in de ikinci yarıda Hakan Şükür ile Ümit Karan'ı bir arada oynatmayı planlaması Hakan'ı kurtardı. 
   
   Baliç'e sert çıkış 
   FLORYA'DA en sert mesaj Baliç'e verildi. Yöneticilerin, Bosnalı yıldıza, kulüp bulması durumunda her türlü yardımı yapacağı bildirildi. Baliç'in "Sakattım, bu yüzden faydalı olamadım" sözlerine, Sarı - Kırmızılılar'ın, "Burası rehabilitasyon merkezi değil. Böyle yürümüyor. Şansını başka bir takımda denemelisin. Biz sana yardım ederiz" dediği iddia edildi. 
   
   'Eskileri harcamadık' 
   İKİNCİ Başkan Ali Dürüst, operasyonun tek nedeninin gençleştirme olduğunu açıkladı. Dürüst, "Bu durumda De Boer'i Antalya'ya götürüp hazırlık maçında oynatmanın ne gereği var Biz artık gençleri görmek istiyoruz. Hiç kimseye vefasızlık yapmadık. Aksine bu oyunculara takım içinde şimdi büyük görevler düşüyor. Eskileri harcamadık. Yenilere yol verdik" dedi. 
   
   
</TEXT>
</DOC>
