<DOC>
<DOCNO> 242420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo20.html </URL>
<DATE> 2004/05/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ergin Vergi ve SSK borcumuzu ödeyene kulübü devrederiz... 
</HEADLINE>
<TEXT>

     Geride kalan 2003-2004 sezonunda Birinci Süper Lig'den düşen Adanaspor'un Başkanı Çağdaş Ergin, 4 trilyon lira tutan vergi ve SSK borçlarını ödeyecek kişi ve kurumlara kulübü devredeceklerini söyledi. 
     Ergin, AA muhabirine yaptığı açıklamada, daha önce vergi barışından yararlandıklarını, ancak 3 taksiti ödeyemeyince vergi borçlarının yeniden katlandığını belirterek, ''Gecikme faizleriyle birlikte öncelikle 4 trilyon lira tutan vergi borçlarımızı ödememiz gerekiyor'' dedi. 
     5 Ocak Stadı'nı 49 yıllığına kiraladıklarını, ayrıca Çıldırım Köyü'nde kendilerine ait spor tesislerinin bulunduğunu belirten Ergin, şunları söyledi 
     ''Adanaspor bazı kimselerin söylediği gibi borç batağında değil. Yakın hedefte vergi ve SSK borçları için 4 trilyon lira taze para gerekiyor. Bunu sağlamadan hiçbir sporcu ve antrenör ile transfer konuşamayız. Faaliyetlerimizi sürdürmek için sponsor arıyoruz. İşadamı Sadettin Saran ve Adana'dan bazı kuruluşlarla temaslarımız oldu. Gerçeği söylemek gerekirse sponsorluk ve parasal destek konusunda şu ana kadar somut bir çalışma yok. Vergi ve SSK'ya olan 4 trilyon lira borcumuzu ödeyene kulübü devrederiz. Bizlere destek verecek kişilerin özellikle Adana'dan olmasını istiyoruz.'' Ergin, yıllık stat kirasını da ödeyemez duruma geldiklerini belirterek, ''Gençlik ve Spor Genel Müdürü Mehmet Atalay ile görüştük. Stat içine yaptığımız yatırımları göz önünde bulundurarak bizlere kolaylık sağladı'' diye konuştu. 
     
</TEXT>
</DOC>
