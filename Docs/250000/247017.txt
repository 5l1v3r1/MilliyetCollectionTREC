<DOC>
<DOCNO> 247017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/magazin/axmag01.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Laila'ya mühür hukuka aykırı' 
</HEADLINE>
<TEXT>


Bir avukata göre, Laila'nın açılışına izin verilmemesi, tamamen hukuk dışı... 

ALİ'CE Ali Eyüboğlu 

Laila, Turizm Bakanlığı'ndan aldığı Turizm İşletme Belgesi'ne rağmen kapılarını açamadı. Çünkü, açılıştan bir gece önce polis, "İçki ruhsatı olmadığı" için Laila'yı mühürledi. İşletmeci Şefik Öztek, açılış günü Turizm İşletme Belgesi'ni Beşiktaş Kaymakamlığı'na sundu ama bu belge mührü kaldırmaya yetmedi. 
Beşiktaş İlçe Emniyet Müdürü Celalettin Martin'e göre Laila, Turizm İşletme Belgesi'nden sonra "açık kadehle içki" için de kaymakamlıktan izin almak zorunda. Avukat Ayhan Tayar'a göre ise Turizm İşletme Belgesi açılış için yeterli. Tayar'ın dayanağı da İstanbul 5. İdare Mahkemesi'nin kararı. 
Kadıköy Kaymakamlığı, 2003'te Rebeca'ya verdiği içki ruhsatını iptal edip barı süresiz kapattı. 1982'de Turizm İşletme Belgesi alan Rebeca'nın avukatı Ayhan Tayar, iki işlemin de iptali için dava açtı. Dava 19 Nisan 2004'te sonuçlandı ve İstanbul 5. İdare Mahkemesi şu kararı aldı 
"...2634 sayılı Turizm Teşvik Kanununa tabi olarak işletme belgesine sahip bulunan yerlerin açılış ve denetiminin bakanlığın yetkisinde olması sebebiyle bu yerlerin Açılması İzne Bağlı Yerlere Uygulanacak İşlemler Hakkında yönetmelik kapsamında değerlendirilerek içki satış izni verilmemesi konusunda kaymakamlığın yetkisi bulunmamaktadır." 
İstanbul 5. İdare Mahkemesi'nin verdiği kararın Laila'nın kapısındaki mührü kaldırtacak örnek bir karar olduğunu söyleyen Av. Tayar şunları söyledi "Turizm Bakanlığı'nca verilen Turizm İşletme Belgesi'nin beraberinde içki satışını da içerir. Kaymakamlık bu tür yerlere izin vermeye yetkili değil ki, kapatmaya da yetkili olsun. Ayrıca bir yeri süresiz kapatma da yasal değil. Laila hakkında yapılan iki işlem de hukuka aykırı." 



</TEXT>
</DOC>
