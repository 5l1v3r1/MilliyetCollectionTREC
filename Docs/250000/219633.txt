<DOC>
<DOCNO> 219633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/guncel/agun.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ön sıraya dikkat 
</HEADLINE>
<TEXT>
   Asker ve sivilin 'sıradışı' buluşması 
   Üniversite, sendika ve sivili toplum örgütlerinin desteğiyle düzenlenen toplantıya TSK'nın komuta kademesi tam kadro katıldı. Toplantının sonuç bildirisinde 'Bu sıradan biraraya geliş değildir' ifadesi dikkat çekti 
      ANKARA Milliyet 
   
   Türk Silahlı Kuvvetleri TSK komuta kademesi, Hilafetin kaldırılışının 80. yıldönümü nedeniyle düzenlenen ve AKP'den hiçbir ismin davet edilmediği toplantıya tam kadro katıldı. Komutanlar, isim verilmeden AKP iktidarına ağır eleştiriler yönelterek ulusal birliktelik çağrısı yapan ve "Bu, sıradan biraraya geliş değildir" ifadesinin yer aldığı bildiriyi de eşleriyle birlikte alkışladılar. 
   Atatürkçü Düşünce Derneği ADD koordinatörlüğünde çok sayıda üniversite, sendika ve sivil toplum örgütünün desteğiyle düzenlenen "Hilafetin İlgası ve Tevhidi Tedrisat Kanunu'nun 80. Yılı" paneli, Ankara Ticaret Odası sosyal tesislerinde yapıldı. 
   
   Sivil toplantıda ilk kez 
   Panele Kara Kuvvetleri Komutanı Org. Aytaç Yalman, Deniz Kuvvetleri Komutanı Ora. Özden Örnek, Jandarma Genel Komutanı Org. Şener Eruygur, Genelkurmay İkinci Başkanı Org. İlker Başbuğ, Kara Kuvvetleri Komutanlığı Kurmay Başkanı Org. Remzi Tuncel, MGK Genel Sekreteri Org. Şükrü Sarıışık ile Genelkurmay Harekat Başkanı Korg. Metin Yavuz Yalçın katıldı. Genelkurmay Başkanı Org. Hilmi Özkök, önceden planlanmış gezisi çerçevesinde İsveç'te bulunurken Hava Kuvvetleri Komutanı Org. İbrahim Fırtına, iki F - 4 uçağının çarpıştığı kaza nedeniyle Konya'ya gittiği için panele katılamadı. 
   Komutanlar ilk kez bir sivil örgütün düzenlediği toplantıda büyük bir katılımla yer almış oldular. Salona peşpeşe giren komutanların izleyiciler tarafından hararetle alkışlanmaları dikkat çekti. 
   Çok sayıda üniversite rektörünün katıldığı panelde CHP'den Grup Başkanvekili Haluk Koç, DSP'den Zeki Sezer ve Tayfun İçli, MHP'den eski TBMM Başkanı Ömer İzgi, DYP'den de Kamer Genç ve Ufuk Söylemez hazır bulundu. Eski MGK eski Genel Sekreteri Tuncer Kılınç ile, Yargıtay Cumhuriyet eski Başsavcısı Vural Ateş ve emekli bazı generaller de katılanlar arasında yer aldı. 
   
   Zehir zemberek sözler 
   Panel, ADD Genel Başkanı Ertuğrul Kazancı'nın hükümete sert eleştiriler yönelttiği konuşma ile başladı. Cumhuriyet değerlerinin tehdit altında bulunduğunu savunan Kazancı, "Teslimiyetçi dış siyaset anlayışını ver kurtulcu noktaya kadar getirenlere, kaynakları uzun yıllardır peşkeş çekenlere karşı ulusal bilinç artık saf tutmaktadır. Karşı devrim yol - yöntem buldu. Mevziler ele geçirdi. Şimdi yeniden toparlanma vaktidir" dedi. 
   Toplantıya panelist olarak Uludağ Üniversitesi Rektörü Prof. Mustafa Yurtkuran, İstanbul Üniversitesi Rektör Yardımcısı Prof. Nur Serter, Ankara Üniversitesi Rektör Yardımcısı Prof. Anıl Çeçen ve Akdeniz Üniversitesi Öğretim Üyesi Prof. Çetin Yetkin katıldı. 
   
   Hilafet amaçlanıyor 
   Yurtkuran, bugün Türkiye'nin 1920 yılından daha fazla bütünlüğe ihtiyacı bulunduğunu belirtti. İslamcı teorisyenlerin küreselleşmeyi kullanarak yerel federal devletleri oluşturma düşüncesini taşıdıklarını belirten Serter de, bu yerel yapılar arasında manevi - birleştirici rol oynayacak hilafet kurumunun geri getirilmesinin amaçlandığını kaydetti. Serter, "Ayak seslerini duyuyoruz. Kamu yönetimi tasarısı, Türkiye'yi İslam planı içinde düşündüğünü söyleyen bir Başbakan'ın yönetimindeki hükümet tarafından yapılmaktadır" dedi. "Ne kadar tartışırsak tartışalım, Türkiye'de laikliğin güvencesi TSK'dır" diyen Prof. Yetkin, "TSK'yı devre dışı bırakmakla, yetkilerini azaltmakla laikliği, demokrasiyi mi, yoksa teokrasiyi mi istiyorsunuz " sorusunu yöneltti. "Ulusal Sol" adlı bir kitabı da bulunan Anıl Çeçen de, "Türkiye'nin geleceği için ılımlı İslam modelleri çiziliyor. Bu modelde, çağdaş Cumhuriyet'in tehlikeye girdiğini görüyoruzı" dedi. 
   ADD'nin paneline, 8 üniversite ve 7 sendika destek verdi. 
   
   İşte o bildiri    İhanet belgeleri açıklanacak    Panelin sonunda, dört sayfalık "Ulusal Uyanış ve Birlikteliğe Çağrı Metni" okundu. ADD Genel Başkanı Ertuğrul Kazancı tarafından okunan ve panele katılan komutanların alkışlarıyla destek verdiği metinde, "Bu, sıradan, anlık bir biraraya geliş değil" vurgusu yapıldı. 
   "İvedi bir gereksinimden" doğduğu belirtilen ulusal mutabakat bildirisinde özetle şöyle denildi Ulusal mutabakat millet iradesinin sonucu olarak yüce Atatürk'ün ilke ve devrimlerini etkisizleştirmek, Anayasa'da tanımlanmış dünya görüşünü değiştirmek ve Türkiye Cumhuriyeti'ni bölüp parçalamak, millet ve ulus devlet anlayışını ortadan kaldırarak milli hedef ve menfaatlerimize ulaşmamızı engellemek amacındaki güç odaklarının bertaraf edilmesine dair milletin her kesiminin katılımı ile oluşan ve kökenlerini millet olma bilincinde bulan bir toplumsal uyanış hareketidir. 
   
   Bir anlık değil 
   Bu bir araya geliş ani ve anlık bir oluşum değildir. Şer odaklarının Cumhuriyet, ülkenin bölünmez bütünlüğü ve ulusal menfaatleri ile ilgili olarak geçici kazanımları karşısında karamsarlığa düşenlerin çare olarak gördükleri ulusal birleşme, tüm toplumsal güçleri etrafında toplar. Bu anlamı ile ulusal birliktelik atalet içindeki, gerçekleri ve ulus menfaatinin nerede olduğunu göremeyenleri ve görmek istemeyenleri, bu ortamdan menfaat gözeten tüm çıkar çevrelerini uyarma görevini üstlenmiştir. Biz bu hareketi "Ulusal Mutabakat" olarak tanımlıyoruz. 
   
   Din bezirganlığı tehlike 
   Ulusal mutabakat, çağdışı fikri, toplumsal, siyasal geri dönüşleri, kabul ve kıymet görmeyen irticai hareketler olarak tanımlar. Bu noktada inanç ticareti, din bezirganlığı yaparak, yüce dinimizi kendi idealleri doğrultusunda yorumlayarak, siyasi, ekonomik ve sosyal çıkar peşinde koşanları, irticanın en tehlikeli biçimi olarak görür. Ulusal mutabakat, düşüncede, eylemde ve milli duruşta teslimiyetçi zihniyeti reddeder, gerici ve softa zihniyetin söndürmeye çalıştığı milli şuurun millet ruhunda uyanışıdır. Bu uyanışa yönelik tahrip edici etkileri, her ne pahasına olursa olsun engelleme kararlılığındadır. 
   
   Neden buluşma 
   Ulusal mutabakatın fikri evresinin oluşumunda, teslimiyetçi dış politikanın ve güdümlü iç politikanın, Türkiye Cumhuriyeti'ni bölüp parçalamak ve millet bilincini yok etmek isteyen kişi, kurum ve kuruluşların tahrip edici girişimlerinin etkisi çok büyük olmuştur. Bu anlamda ulusal mutabakat sıradan bir biraraya geliş değildir. Ulusal mutabakat cephesinde, ellerinde bulunan "toplumu bilgilendirme araçlarını", "kamuoyunu etkileme metodlarını" millet aleyhine, sosyal ve siyasal menfaat odaklarına hizmet amacıyla kullanan ve kullandıranların yeri yoktur. 
   
   Müdahale alanımız 
   Milli vasıfları ile 80 yıllık Cumhuriyetin gelişiminde varlıklarını sürdüren kurumların, bugün yürütülen politikalarla törpülenmeye çalışılması, milli özelliklerinin yok edilerek köktendinci bir anlayışla emperyalist politikaların bir aracı haline getirilmesi, ulusal mutabakatın müdahaleci ilgi alanındaki gelişmelerdir. Ulusal mutabakat, milletin güvenliği, eğitim politikası, kültürü ve sosyal politikalarına ilişkin kurumsal yapıların yıpratılmasına izin vermez. Bu yaklaşımları, milli dava ve milli kurumlar aleyhine çalışan iç ve dış güç odakları "işbirlikçilik" olarak milletin önüne koyabilecek güçte olan ulusal mutabakat, ihanet belgelerini milletin vicdanına sunma görevini de üstlenmiştir. 
   
   Milli ant 
   Ulusal mutabakat, millet iradesinin bir sonucu olarak, Türk Milleti'nin toplumsal uyanışına işaret eden ortak milli bir anttır. 
   ADD Başkanı Kazancı, bildiriyi, "Ulusal mutabakat, kuşku doğuran, hedefi ve niteliği belli fikirlere kayıtsız kalamaz. Halkımızı, ulusal uyanışa davet ediyorum. 1919 ruhuyla milli mücadeleyi yeniden başlatacağız" sözleriyle noktaladı. 
   
   Notlar...    Eşleriyle geldiler marşlarla gittiler    Kara ve Deniz kuvvetleri komutanları ile Jandarma Genel Komutanı'nın, toplantıya eşleriyle birlikte katılmaları da, bir "ilk" olarak dikkat çekti. Eşli katılımın, "komutanların, çağdaş Türk kadını mesajını vermek istemelerine" bağlandı. 
   Prof. Çetin Yetkin, konuşmasında seçim sistemini de eleştirdi. Bir milletvekilliği için Doğu - Güneydoğu'da 15 - 20 bin, İstanbul'da ise 80 - 85 bin oy gerektiğini belirten Yetkin, "Bu Kürt kökenlilerin lehine, Türk kökenli vatandaşlarımızın aleyhine bir sistemdir" dedi. Yetkin'in panelistler için platforma konulan masada otururken belinden ucu görünen silahı dikkati çekti. 
   Panelden sonra komutanların alkışlar arasında salondan çıkışları sırasında, 28 Şubat sürecinde sembol haline gelen 10. Yıl Marşı çalındı. 
   
   
   
</TEXT>
</DOC>
