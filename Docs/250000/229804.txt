<DOC>
<DOCNO> 229804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/spor/spo09.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde estik 
</HEADLINE>
<TEXT>

      HAMİT TURAN 

   
   Özdemir yarı finalde 
   51. Avrupa Büyükler Grekoromen Güreş Şampiyonası, dün İsveç'in Haparanda kentinde başladı. İlk gün mindere çıkan ve fırtına gibi esen 4 güreşçimiz 8 maçta 7 galibiyet, 1 yenilgi aldı. 55 kiloda mücadele eden Bayram Özdemir ilk turda Azeri Roushan Bayramoğlu'nu 4 - 1 yendi, ardından Bulgar Venkov'u uzatmada 3 - 2 ile geçerek adını yarı finale yazdırdı. 60 kiloda Bünyamin Emik ilk maçında Norveçli Andre Berge'yi 3 - 0 mağlup etti, ikinci maçında ise Çek Jan Hocko'yu 1 dakika 6 saniyede tuşlayarak çeyrek finale çıktı. 
   
   Özal sürprizi 
   74 kilodaki temsilcimiz Serkan Özden Fransız Christophe Guenot'u 3 - 1'le saf dışı bıraktı. Özden, ikinci turda da Polonya Radoslaws Trusskowski'yi 4 - 0 yendi ve çeyrek finale yükselen diğer bir sporcumuz oldu. 96 kilodaki madalya umudumuz Dünya Şampiyonu Mehmet Özal ise büyük bir hayal kırıklığı yaşattı. İlk turda Cek Maret Stek karşısında tutunamayan ve 6 - 1 mağlup olan Özal kafilede şok etkisi yarattı. Özal ikinci maçında Slovak Roman Meduna'yı 9 - 3 devirmesine rağmen elenmekten kurtulamadı. 
   
   
</TEXT>
</DOC>
