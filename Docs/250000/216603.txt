<DOC>
<DOCNO> 216603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur31.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğin ölümüne neden olan magandalar hakimi kızdırdı .. 
</HEADLINE>
<TEXT>

     İzmir'in Yeni Foça Beldesi'nde bir kafede çıkan kavgada 1 kişiyi öldüren, ayrıca tabancasından çıkan kurşunla da arabasında uyuyan İskoçya uyruklu 2,5 yaşındaki Alistair Grimason'un ölümüne neden olan sanık Daimi Akyüz'ün 32 yargılanmasına devam edildi. 
     Karşıyaka Ağır Ceza Mahkemesi'ndeki duruşmaya, hakkında 52 yıla kadar hapis cezası istenen tutuklu sanık Daimi Akyüz, bebeğin anne-babası Özlem-David Grimason çifti, öldürülen Ali Bektaş'ın eşi Gönül Bektaş, olayda yaralanan Günay Özdemir ve Yılmaz Ergül katıldı. Tutuksuz yargılanan Birol Sarca, mahkemeye gelmedi. 
     İlk duruşmaya katılmadıkları için bugün ifadeleri alınan Günay Özdemir ve Yılmaz Ergül, olayın, Uğur Özdemir ile Ali Bektaş arasında yaşanan tartışma sonucu meydana geldiğini ve Bektaş'ın sürekli küfür etmesi üzerine, Akyüz'ün silahını çekerek bir yere ateş ettiğini söylediler. 
     Özdemir ve Ergül, ''Akyüz'ün elindeki silahı almak için, birimiz bileğini, birimiz de silahı tuttu. Ancak tabanca ateş aldı. Rasgele açılan ateş sonucu biz de yaralandık'' dediler. 
     Hakim Ramazan Serdar Erkut, Özdemir ve Ergül'ün daha önce verdiği ifadeleri okuyup aradaki çelişkiye dikkat çekerek ''Anlattıklarınızla filmleri bile geçtiniz. Bu kadar da uydurulmaz. Alınan raporlarda ne elinizde, ne de pantolonunuzda barut izi bulunmamış'' dedi. 
     Ramazan Özdemir, ''Ameliyattan yeni çıkmıştım. Basın tarafından da baskı vardı. Bu nedenle o şekilde ifade verdim. Ayrıca Ali Bektaş'ın karısı ve yakınları tarafından tehdit ediliyorum'' dedi. 
     Akyüz'ün avukatının, olay yerinde keşif yapılması talebini reddeden mahkeme heyeti, askerde bulunan Muharrem Çınar'ın ifadesinin alınması ve eksik belgelerin tamamlanması için duruşmayı erteledi. 
     S34 b b 
</TEXT>
</DOC>
