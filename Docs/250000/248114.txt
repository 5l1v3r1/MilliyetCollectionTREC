<DOC>
<DOCNO> 248114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy31.html </URL>
<DATE> 2004/06/15/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Bakanlar Kurulu toplantısı sona erdi... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Vakıflar Genel Müdürlüğü bünyesinde görünen araziyle ilgili Assompsion Rahipler Topluluğu'na intifa hakkı verilmesini öngören Bakanlar Kurulu kararının imzaya açıldığını belirtti. 
     Şahin, Bakanlar Kurulu toplantısında ele alınan konulara ilişkin açıklamalarda bulundu ve soruları yanıtladı. 
     Toplantıda, TBMM'ye gönderilecek kanun tasarılarını gözden geçirdiklerini belirten Şahin, Telekomünikasyon Kurumu'nun özelleştirilmesiyle ilgili yasa tasarısı ve bu konuyla ilgili gelişmelerin bugün TBMM'de tamamlanacağını bildirdi. 
     Anayasa'da, DGM'lerin kaldırılmasıyla ilgili değişiklik sonrasında hazırlanan yasa tasarısı ile Gözlükçülük Hakkındaki Kanunda Değişiklik Yapılması Hakkındaki Tasarı'nın da bugün TBMM'de görüşüleceğini kaydeden Şahin, bu iki tasarının da bir an önce yasalaşmasını istediklerini söyledi. 
     Şahin, toplantıda, TBMM'de Çarşamba ve Perşembe günü görüşülecek tasarıları da ele aldıklarını söyledi. 
     Hükümetin, kamu yönetiminin yeniden yapılanması bağlamında önemli adımlar attığını belirten Şahin, kamu yönetiminin temel ilkeleri ve yeniden yapılanması hakkındaki kanun tasarısının da TBMM gündeminde olduğunu anımsattı. 
     Şahin, şöyle devam etti 
     ''Bu tasarının yasalaşmamasının nedeni arkadan gelmesi gereken il özel idaresi ve belediyelerle ilgili yasa tasarıları Genel Kurul'a geldikten sonra bu çalışmaların tamamlanması şeklindeydi. Perşembe günü İl Özel İdareleri Yasa Tasarısı TBMM'nin gündemindedir. 75 maddelik önemli bir kanun tasarısıdır. Bu hafta da TBMM'den geçirerek bu alanda da önemli ikinci adımı atmayı planladık. Hemen arkasından da büyükşehir belediyeleri yasa tasarısı ve belediyeler yasa tasarısını geçireceğiz.'' 
     
     BAKANLAR KURULU ÇALIŞMALARININ ANALİZİ 

     Şahin, toplantıda ayrıca, Başbakanlık Müsteşarı Ömer Dinçer'in, Bakanlar Kurulu çalışmalarının analizi hakkında Bakanlar Kurulu'na sunum yaptığını belirtti. Şahin, şunları kaydetti 
     ''Bakanlar Kurulu'na 1 yıl içinde ortalama 1800 civarında kararname geliyor. Bu kararnamelerin önemli bir bölümü Bakanlar Kurulu'na gelmeden önce alt kademede halledilebilecek konuları öngörmektedir. Müsteşarın bu konuda yapmış olduğu açıklamada, fikri haklar, vatandaşlığa alma işlemleri, emekli aylığı kesilmesi ve çalıştırma, vatani hizmet tertibinden aylık bağlama, çeşitli atamalar, derneklerin ve birtakım kuruluşların isimlerinin başına Türk veya Türkiye ismini alması gibi birçok konular Bakanlar Kurulu'nun gündemine veya yetki alanına girdiği savıyla, 2 bine yakın kararnamenin Bakanlar Kurulu tarafından 1 yıl içerisinde işleme alınmak zorunluluğu duyulmaktadır.'' Şahin, Bakanlar Kurulu'nda bulunan yetkileri alt kademelere devretmeyi istediklerini, konunun müzakere edildiğini ve bakanların tamamının, kararnamelerin Bakanlar Kurulu'na gelmeden veya üçlü kararname şeklinde çözümlenmesi yolunun çok isabetli olduğunu ifade ettiklerini kaydetti. 
     Mehmet Ali Şahin, bir-iki konunun değerlendirilmesi için Başbakanlık Müsteşarı Dinçer'e görev verildiğini belirterek, ''Önümüzdeki toplantıda, 1 yılda çıkan 1800 kararname çok önemli ölçüde Bakanlar Kurulu gündeminden çıkacak, bu kararnamelere bağlanmış olan işlemler alt kademede çok daha kolay şekilde halledilmiş olacaktır. Böylece bürokrasiyle ve işlerin gecikmesiyle mücadelede Bakanlar Kurulu böylece somut bir adım atma ihtiyacı duymuştur'' diye konuştu. 
     
     ULUSAL PROGRAM 

     Ulusal Program ile ilgili haftalık çalışmaların da gözden geçirildiğini kaydeden Şahin, 1 hafta içinde AB Ulusal Program bağlamında yeni adımların atılmış olduğunun tespit edildiğini söyledi. Şahin, bunların en önemlisinin da Basın Kanunu'nun çıkması olduğunu ifade etti. 
     Bunun dışında bazı yönetmeliklerin çıkarıldığını, bazılarının da imzaya hazır hale getirildiğini dile getiren Şahin, ''Böylece Ulusal Programı yerine getirmede Bakanlar Kurulumuz'un bu titiz çalışması her gün verim vermektedir'' dedi. 
     
     RAHİPLER TOPLULUĞU'NA İNTİFA HAKKI 

     Şahin, Assompsion Rahipler Topluluğu konusuyla ilgili Avrupa İnsan Hakları Mahkemesi'nde Türkiye aleyhine bir dava açıldığını, Türkiye'nin de konuyla ilgili dostane çözüm önerdiğini anımsattı. 
     Vakıflar Genel Müdürlüğü bünyesinde görünen araziyle ilgili şu ana kadar hükümetlerin dostane çözümle ilgili üzerlerine düşeni yapmadıklarını söyleyen Şahin, ''Hükümetimiz bu konuda dostane çözümün gereğini yerine getirmeye karar vermiştir ve Vakıflar Genel Müdürlüğü Vakıflar Meclisi'nin aldığı kararın gereği olarak Rahipler Topluluğu adına intifa hakkı verilmesi hakkında Bakanlar Kurulu kararını da bugün imzaya açmıştır. Sanıyorum imzalar tamamlandı.'' Şahin, böylece Türkiye'nin uluslararası taahhütlerini yerine getirmede ne kadar samimi olduğunu gösterdiğini ifade etti. 
     Öte yandan Bakanlar Kurulu'nda, Kadıköy'deki kilisenin Assompsion Rahipler Topluluğu'na intifa hakkı verilmesi hakkındaki karar ile Kamu Görevlileri Sendikaları Kanunu, Sosyal Sigortalar Kanunu, Sosyal Sigortalar Kanunu'nda Değişiklik Yapılması Hakkında Kanun Tasarısı ile Ödeme Gücü Olmayan Vatandaşların Tedavi Giderlerinin Yeşil Kart Verilerek Devlet Tarafından Karşılanması Hakkında Kanun'da Değişiklik Yapılmasına Dair Kanun tasarıları imzaya açıldı. 
     
     SORULAR 

     Şahin, bir gazetecinin, kapatılan DEP'in eski milletvekillerinin tahliyelerinin toplantıda gündeme gelip gelmediğine ilişkin sorusuna, ''Hayır, Bakanlar Kurulumuzun bugünkü toplantısında böyle bir konu görüşülmedi'' yanıtını verdi. 
     Bir gazetecinin ''İl Özel İdaresi Yasa Tasarısı'nın perşembe günü Meclis'te ele alınacağını söylediniz. Ancak Kamu Yönetimi Yasa Tasarısı yarım kaldı...'' sözleri üzerine Şahin, Kamu Yönetimi Temel Kanun Tasarısı olarak Meclis'e sevkedilen, ancak görüşmeler sırasında Kamu Yönetimi'nin Temel İlkeleri ve Yeniden Yapılanması şeklinde başlığı değiştirilen tasarıdan önce İl Özel İdaresi Yasası'nın çıkarılması gerektiğini ifade etti. Şahin, ''Bu kanunu tek başına çıkarmak bir anlam ifade etmediği için diğer yasaları bekliyoruz ki eşzamanlı olarak TBMM'den bu yasaları geçirelim'' diye konuştu. 
     Şahin ayrıca, gelecek hafta Büyükşehir Belediyeleri Yasası'nın da görüşüleceğini belirtti. Şahin, başka bir soru üzerine söz konusu tasarıları Meclis tatile girmeden önce yasalaştırmak istediklerini kaydetti. 
     Şahin, ''Rum tarafının Gümrük Birliği'ne alınması gündeme geldi mi '' sorusuna da ''Bugün öyle bir konuyu görüşmedik'' yanıtını verdi. 
     
</TEXT>
</DOC>
