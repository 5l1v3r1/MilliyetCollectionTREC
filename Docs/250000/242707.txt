<DOC>
<DOCNO> 242707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy25.html </URL>
<DATE> 2004/05/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gül ''Egemenliğin Iraklılar'a devri sanal değil gerçek olmalıdır'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, egemenliğin Iraklılara devredileceği 30 Haziran tarihinde bir ertelenmeye gidilmemesi gerektiğini belirterek, ''Bu devir, sanal değil gerçek olmalıdır. Geçici Irak Hükümeti, Irak Yönetim Konseyi'nin uzantısı ve benzeri olmamalıdır'' dedi. 
     TBMM Genel Kurulu'nda, CHP Grup Başkanvekilleri ile AK Parti Kayseri Milletvekili Taner Yıldız'ın Irak'ta tutuklulara kötü muamele, Türkiye'nin Irak politikası ile Filistin'de yaşanan son olaylar konusunda verdikleri genel görüşme önergeleri birleştirilerek ele alındı. 
     Öngörüşme sırasında Hükümet adına konuşan Gül, bölgede endişe ve ümitsizliğin arttığını, olumsuz siyasi ve askeri gelişmelerin, ekonomik, ticari gelişme ve işbirliği perspektifini, diyalog çalışmalarını, sosyal reformları olumsuz etkilediğini kaydetti. Gül, bölgede barışın ve istikrarın sağlanması yönündeki çabalara her zamankinden daha fazla ihtiyaç duyulduğunu vurguladı. 
     Irak'ın, savaşın sona ermesinden bu yana en zor dönemini yaşadığına işaret eden Gül, kardeş Irak halkının çektiği acıların henüz sona ermediğini, süregelen bunalımın bölge ve dünyadaki olumsuz siyasi ve ekonomik etkilerinin de devam ettiğini kaydetti. Irak'ın özgür, demokratik ve müreffeh bir geleceğe doğru ilerleyebilmesinin temel şartlarından birinin, asayiş ve güvenlik ortamının tesis edilmesi olduğuna işaret eden Gül, bu ortamın henüz tesis edilemediğini söyledi. Gül, koalisyon güçlerinin yer yer direnişle karşılaştığını, bunun diğer sorunlara odaklanmayı güçleştirdiğini, ülkenin yeniden imarı için harcanan kaynak ve çabaların halka ulaşmasını olumsuz etkilediğini ifade etti. 
     Savaşın sona ermesinin ardından Irak genelinde koalisyon güçlerinin yanı sıra Iraklı sivillere, siyasi şahsiyetlere, yabancı temsilcilik ve uluslararası kuruluşlara saldırıların da devam ettiğini anlatan Gül, bunun güvenlik durumunu ağırlaştırdığını kaydetti. Koalisyon güçlerinin bir süreden beri aynı anda iki ayrı cephede çatışma durumunda kaldığına dikkati çeken Gül, zaman zaman orantısız aşırı güç kullandıklarını, çatışmalarda sivil halkın yanı sıra kutsal yerlerin de zarar gördüğünü belirtti. Bu durumun direniş odaklarının çeşitlenmesine de yol açtığını, koalisyona destek veren İspanya ve diğer bazı ülkelerin de Irak'tan güçlerini çekme kararı aldığını hatırlatan Gül, şöyle konuştu 
     ''Güvenlik ve istikrarın tesisi konusunda güçlüklerin yaşandığı bir dönemde, Irak'taki bir cezaevinde bazı koalisyon askerleri tarafından tutuklulara işkence ve insanlık dışı muamele yapıldığı ortaya çıkmıştır. Bu gelişme, mevcut tabloyu büsbütün ağırlaştırmıştır. Söz konusu olaylar, uluslararası hukuka ve evrensel değerlere hiçbir şekilde uygun düşmemektedir ve hafızalardan da kolay kolay silinmeyecek iz bırakmıştır. Gerek Irak halkı gerekse halkımızın dahil olduğu toplum, infial içindedir. Hükümet olarak bu olayı kınamış bulunuyoruz. Özellikle bölge halklarının tepkisinin uzun vadeli olumsuz sonuçlar yaratmasından da endişe duyuyoruz. ABD yönetimi, bu olayların üzerine giderek sorumluları ortaya çıkarmayı ve cezalandırmayı vadetmiştir. Kamuoyu önündeki taahhütlerin en kısa zamanda sonuç vermesini bekliyoruz. ABD yetkililerinin yaptığı üzüntü ve özür beyanları, faydalı olmuştur. Ama bu sözlerde durulması kamuoyunda esas etkiyi yaratacaktır. ABD dahil uluslararası kamuoyunun ve medyanın olayları demokratik olarak açıklayarak tartışmasını olumlu karşılıyoruz.'' 
     
     ''SİYASİ GEÇİŞ SÜRECİNİ ZORLUYOR'' 

     Bakan Gül, Irak'taki çatışma ortamının meşru bir yönetime yönelik siyasi geçiş sürecinin işlemesini de engellediğine dikkati çekerek, savaşın ardından Irak'ta halkı kucaklayan ve benimsenen yönetim yapılarının bir türlü tesis edilememesinin de asayişsizliği tetiklediğini söyledi. 
     Bu kısır döngünün kırılabilmesi için Irak'ın önündeki tek çıkış yolunun, siyasi sürecin meşru kılınması suretiyle ilerletilmesi olduğunu belirten Gül, ''Bu süreç, ayrılıkları derinleştiren bir zeminde yürüyemez. Dolayısıyla, geçici yapılarda tüm kesimler temsil imkanı bularak biraraya gelmelidir. Süreç, ulusal uyumun oluşturulmasını hedefleyen bir zemine oturtulmalıdır. İşte bu noktada, BM rolünün ön plana çıkması gerekmektedir. BM'nin bu rolüne biz de büyük önem veriyoruz. Gerek koalisyon gerekse uluslararası toplum, bu kuruluşun tarafsız konumuna ve uzmanlığına daha fazla ihtiyaç olduğunu kabul ediyor. Önümüzdeki süreçte BM'nin Irak'ta daha etkin rol üstlenmesini bekliyoruz'' diye konuştu. 
     
     GEÇİŞ SÜRECİ 

     Dışişleri Bakanı ve Başbakan Yardımcısı Gül, Irak'ta siyasi geçiş süreci takviminin 8 Mart'taki Geçici İdari Yasa ile belirlendiğini hatırlatarak, birinci aşamada 30 Haziran'da koalisyon yönetimi ve Irak Yönetim Konseyi'nin lağvedilmesi ve egemenliğin yeni kurulacak Irak geçici hükümetine devredilmesiyle başlayacağını, ikinci aşamanın ise en geç 31 Ocak 2005'e kadar yapılacak ulusal meclis seçimleri sonucunda Irak geçiş hükümetinin kurulmasıyla başlayacağını ve seçilmiş meclisin hazırlayacağı anayasa uyarınca yeni hükümetin kurulmasıyla 31 Aralık 2005'te son bulacağını anlattı. 
     Geçici İdari Yasa'nın, 30 Haziran'da başlamak üzere siyasi geçiş sürecinin sonuna kadar yürürlükte kalacağını belirten Gül, konuşmasını şöyle sürdürdü 
     ''30 Haziran tarihi yaklaştıkça, Irak'taki siyasi süreç kritik bir aşamaya girmekte ve 2 konu ön plana çıkmaktadır Bunlardan birincisi 1 Temmuz itibariyle egemenliği devralacak olan geçici hükümetin yapısıyla ilgili, ikincisi ise en geç 31 Ocak 2005'te yapılması planlanan genel seçimlere ilişkin hazırlıklardır. Her iki konuda da BM'nin kararı ve tavsiyesi istenmiştir. 
     BM Genel Sekreteri Özel Temsilcisi, Irak Yönetim Konseyi yerine ağırlıklı olarak teknokratlar hükümetinin kurulmasını önermiştir. Bunun üyelerinin Irak halkına ve BM'ye tanıtılarak, Mayıs ayı sonuna kadar belirlenmesi öngörülüyor. Ayrıca geçici hükümete danışmanlık yapacak uluslararası konferans kurulması yönünde de tavsiyelerde bulunmuştur. 
     2005 yılı başında seçimlerle belirlenecek ve Anayasa'yı hazırlamakla görevli olacak ulusal meclisin egemenlik yetkisini serbestçe kullanabilmesi hayati önem taşıyor.'' 
     
     ''ASIL GÖREV IRAKLILARA DÜŞÜYOR'' 

     ''Türkiye, bulunduğu coğrafyada güvenlik ve istikrar kuşağı yaratabilmek için diplomasinin tüm imkanlarını kullanmaktadır'' diyen Gül, bu bağlamda komşu Irak'a özel bir önem atfettiklerini kaydetti. Irak'ın içinde bulunduğu kritik aşamada temel sorumluluğun koalisyon yönetimine ve Irak halkına düştüğünü belirten Gül, ''Koalisyon, geçmişte yaptığı bazı hataları tekrarlamamaya özen göstermeli. Irak'ı oluşturan tüm kesimler, siyasi sürecin içine çekilmeli. Egemenliğin temsili ve meşru yönetim yapılarına devredilmesinin önü açılmalıdır. Bu sağlanabildiği takdirde, geçtiğimiz yıldan bu yana yaşanan travmanın yerini geleceğine sahip çıkma duygusu alacaktır'' diye konuştu. 
     Gül, Irak'ın geleceğinin her şeyden önce Iraklılar tarafından belirleneceğinin akılda tutulmasını isteyerek, şunları kaydetti 
     ''Irak toplumunu oluşturan değişik kesimler, etnik ve mezhebi çıkarları ve mülahazaları bir kenara bırakmalıdırlar. Bunlar ortak gelecekleri için bir toplumsal uzlaşmaya varabildikleri ölçüde Irak'ın sorunlarına çözüm üretebileceklerdir. Bu vesileyle Irak'ta tüm siyasi parti ve liderleri, bu dönemde maceracılıktan uzak ve sorumlu tutum takınmaya, dar çıkar hesaplarından uzak durmaya davet ediyorum. Aşırı ihtiraslarını dizginlemeyenlerin kendilerine ve halklarına zarar vereceklerini hatırlatmak istiyorum.'' Hükümet'in, Irak'ın içinden geçtiği hassas dönemde Irak'ı oluşturan tüm kesimlerle diyalog ve temaslarını yoğun olarak sürdürdüğünü belirten Gül, bu temaslarda, sağduyu, toplumsal uzlaşı ve istikrar arayışını ön planda tutan bir yaklaşım sergilediklerini söyledi. Gül, ''Iraklılara emenliğin devredileceği 30 Haziran tarihinde bir ertelenmeye gidilmemelidir. Bu devir, sanal değil gerçek olmalıdır. Hem koalisyon yönetiminin hem de Irak Yönetim Konseyi'nin mevcudiyetinin 1 Temmuz itibariyle sona ermesinde yarar görüyoruz. Geçici Irak Hükümeti, Irak Yönetim Konseyi'nin bir uzantısı veya benzeri olmamalıdır. Bu, siyasi sürecin selameti açısından zorunludur'' dedi. 
     Gül, 2005 Ocak ayında yapılması planlanan genel seçimlerin Irak'taki tüm kesimlerin temsiline imkan verecek sistem kapsamında düzenlenmesi gereğine işaret ederek, çeşitli kesimleri mağdur edecek hususların seçim yasalarında yer almasına BM'nin engel olmasını istedi. 
     
     ''TÜRKİYE'NİN DESTEĞİ SÜRECEK'' 

     Hükümetin çabasıyla başlatılan Irak'a komşu ülkeler girişiminin büyük aşama kaydettiğini, ilk kez bölge tarihinde bütün ülkelerin Irak gibi hassas bir konuda ortak sesle ortaya çıkmalarının mümkün olduğunu kaydeden Gül, ''Bu süreç artık Irak konusunda sağlam bir müktesebat oluşturmuştur. Bu girişimin önemi uluslararası camia ve BM tarafından da takdir edilmektedir. BM Genel Sekreteri, bundan ilham alarak Irak'a komşu ülkelerin de dahil olduğu bir istişare kurulu oluşturmuştur'' dedi. 
     Başta koalisyon ülkeleri olmak üzere tüm tarafların komşu ülkelerin görüş, endişe ve tavsiyelerini dikkate almalarında herkes için fayda olduğunu belirten Gül, komşu ülkeler sürecinin yarattığı çizginin BM'nin yanı sıra başka uluslararası örgütler nezdinde de kısa sürede yansımalarını bulduğunu kaydetti. 
     Egemenliğin 30 Haziran'da devredilmesinden sonra Irak halkının kendi siyasi geleceğini inşa etme yolunda zorlu bir sınav vermeye devam edeceğini ifade eden Gül, bu uzun ve çetin süreçte Türkiye'nin Irak halkını desteklemeyi sürdüreceğini bildirdi. Gül, ''Irak halkının istisnasız bütün kesimlerini akrabamız saydığımızı söylemekle kalmadık, siyasi, ekonomik, sosyal ve güvenlik alanındaki çabalarımızla da bunu kanıtladık. Irak'ta barışın anahtarı Irak halkının kendi elindedir. Türkiye, bu yönde samimi çaba gösterenlere destek olmaya devam edecektir'' dedi. 
     Gül, eski bakanlardan Vehbi Dinçerler'in, ''Filistin Ekonomik ve Sosyal İşbirliği Koordinatörlüğü'' görevini yürütmesinin kararlaştırıldığını bildirdi. 
     Gül, TBMM Genel Kurulu'ndaki genel görüşme önergesinin öngörüşmeleri sırasında Filistin sorununa ilişkin değerlendirmelerde de bulundu. 
     Bakan Gül, barış sürecinin canlandırılmasına yönelik girişimlerin Filistin halkının içinde bulunduğu ağır ekonomik ve sosyal güçlüklerin acilen iyileştirilmesine yönelik önlemleri de içerdiğini belirtti. Bu konunun uluslararası toplumun ahlaki ve insani yükümlülüğü olduğunu ifade eden Gül, Türkiye'nin de kapsamlı bir ekonomik ve sosyal eylem planı açıkladığını anımsattı. Gül, bu planın kamu ve özel sektör ile sivil kuruluşların Filistin ile ilgili ekonomik, sosyal ve kültürel faaliyetlerini arttırılmasını ve eşgüdüm içinde gerçekleştirilmesini öngördüğünü bildirdi. 
     Kurumlar arasında bu yönde çalışmaların başladığını ifade eden Gül, Başbakan Recep Tayyip Erdoğan'ın bugün imzaladığı bir genelgeyle planın uygulanması ve gelişmelerin takibi için ''Filistin Ekonomik ve Sosyal İşbirliği Koordinatörlüğü'' görevini eski bakanlardan Vehbi Dinçerler'in yürütmesinin kararlaştırıldığını bildirdi. Dinçerler'in bu konu ile ilgili olarak özel olarak görevlendirildiğini belirten Gül, kendisine her türlü kamu ve özel sektör desteğinin verileceğini söyledi. Bakan Gül, Dışişleri Bakanlığı'nın uzun süren bir çalışma sonunda bunun altyapısını hazırladığını ifade etti. 
     
     ''ENDİŞE İLE İZLİYORUZ'' 

     Ortadoğu'da yaşanan şiddet olaylarını derin bir endişe ile izlediklerini bildiren Gül, bir yandan İsrail'in, Filistinli sivillerin ölümüne yolaçan ağır yıkım ve yıldırma hareketleri, bir yandan da İsrailli sivillerin ölümüne yolaçan intihar saldırılarının durumu gittikçe daha tehlikeli boyutlara taşıdığını belirtti. Bu olayları şiddetle kınadıklarını bildiren Gül, bunların devamı durumunda olayların kontrolden çıkması ve sonuçları öngörülemeyecek bir ortamın oluşmasından endişe ettiklerini belirtti. 
     
     ''İSRAİL'İN ORANTISIZ VE AŞIRI GÜÇ KULLANIMI'' 

     Taraflar arasında karşılıklı güvenin tesis edilemediğini bildiren Gül, bu nedenle uluslararası kamuoyu tarafından yürütülen barış çabalarından somut bir sonuç alınamadığını söyledi. İsrail Başbakanı Ariel Şaron'un açıkladığı ayrılma planının tartışma ve tepkilere yolaçtığını, Türk Hükümeti'nin de bunu eleştirdiğini anımsatan Gül, bu tartışmalar sürerken vahim şiddet olaylarının yaşandığını anlattı. Bu olaylar sırasında İsrail güçlerinin orantısız ve aşırı bir güç kullandıklarını kaydeden Gül, bunun sonucunda aralarında çocukların da bulunduğu çok sayıda Filistinlinin hayatını kaybetmesinin barış çabalarına yeni bir darbe vurduğunu söyledi. Gül, İsrail'in ev yıkımları sonucunda mülteci kamplarında yaşayan binlerce Filistinliye yenilerinin eklendiğini, yürüyüş yapan Filistinlilere ateş açılmasının olayları daha trajik boyutlara taşıdığını belirterek, şunları söyledi 
     ''Bütün bu gelişmeler son derece tehlikeli olup bizi tedirgin etmektedir. Biz yol haritasının uygulanmasını beklerken İsrail'in her türlü hukuka aykırı davranış içine giren davranışlarını Türkiye'nin tasvip etmesi kesinlikle mümkün değildir. Gazze'de yaşanan olaylar ise kesinlikle ölçünün tamamen kaçırılması anlamına gelmektedir.'' Bu konuda kendisinin ve Başbakan Recep Tayyip Erdoğan'ın tepkilerini dile getirdiklerini anımsatan Gül, bütün dünyayı ayağa kaldıran bu olayları kınadıklarını bildirdi. Bu olayların kimseye bir yararı olmayacağını belirten Gül, bu tür orantısız ve aşırı davranışların İsrail'in güvenlik amaçlarına hizmet etmeyeceğini vurguladı. Dışişleri Bakanı Gül, bunların, tam tersi Filistin halkının yaşam koşullarını daha da güçleştireceğini ve terör eylemlerini gerçekleştiren gruplara yeni gerekçeler sağlayacağını bildirdi. 
     
     ''GÜVEN BUNALMINI DERİNLEŞTİRMEKTEN KAÇININ'' 

     ''İçinde bulunulan bu hassas dönemde itidal ve sağduyunun her zamankinden daha fazla önem taşıdığına inanıyoruz'' diyen Gül, taraflara karşılıklı güven bunalımını daha da derinleştirecek adımlardan kaçınmalarını önerdi. Gül, tarafları sorumluluklarının bilincinde hareket etmeye ve diyalog yollarını kapatmamaya çağırarak sözlerini şöyle sürdürdü 
     ''İki tarafın da güvenliği ancak siyasi müzakereler yoluyla tesis edilebilecek yaşayabilir bir barış anlaşması ile sağlanabilir. İsrail-Filistin ihtilafı, BM Güvenlik Konseyi'nin kararları çerçevesinde İsrail ve Filistin güvenli ve tanınmış sınırlar içinde yanyana yaşayacakları bir bölge vizyonu zemininde çözülmelidir. Bu çerçevede taraflarca kabul edilmiş olan yol haritası kaçırılmaması gereken bir fırsattır. Taraflara yol haritasının bir an önce hayata geçirilmesi için üzerlerine düşen görevleri yerine getirme çağrımızı bir kez daha tekrarlıyoruz.'' Bölgede bu zamana kadar yaşanan gelişmelerin sorunun sadece Filistin ve İsrail taraflarının gayretleri ile çözülemeyeceğini gösterdiğini vurgulayan Gül, uluslararası toplumun elini taşın altına koyması gerektiğini bildirdi. Gül, gayretlerin sadece kınama ile sınırlı kalmaması gerektiğini belirterek, ilgili devletlerin biraraya gelerek gerekli adımları atması gerektiğini ve bu konuda BM'ye önemli görevler düştüğünü söyledi. 
     Türkiye'nin 1996 yılından bu yana Filistin'e çeşitli alanlarda kullanılmak üzere yaklaşık 7 milyon dolar karşılıksız yardımda bulunduğunu bildiren Gül, ayrıca BM şemsiyesi altında da yardım yaptığını söyledi. 
     Güvenliğin olmadığı bir ortamda ekonomik, sosyal ve insani faaliyetlerin yürütülmesinin mümkün olmadığını kaydeden Gül, bunun için Irak ve Filistin'de barışın tesisine büyük önem verdiklerini belirtti. Gül, her iki ülkede Türkiye'nin etkinliğinin sürdürülmesinde kararlı olduklarını, Hükümet, Meclis ve kamuoyunun bununla yakından ilgilendiğini bildirerek, ''Ümit ediyorum ki önümüzdeki aylar her iki ülke için de daha çok istikrarın, barışın sağlandığı, Türkiye'nin etkinliğinin gösterildiği bir dönem olacaktır'' sözleriyle konuşmasını tamamladı. 
     
</TEXT>
</DOC>
