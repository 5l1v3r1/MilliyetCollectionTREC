<DOC>
<DOCNO> 236249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo15.html </URL>
<DATE> 2004/04/30/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Cavcav Teşvik primini yanlış bulmuyorum .. 
</HEADLINE>
<TEXT>

     Gençlerbirliği Kulübü Başkanı İlhan Cavcav, teşvik primini yanlış bulmadığını ve şike olarak değerlendirmediğini söyledi. 
     İlhan Cavcav, teknik direktör Ersun Yanal, kırmızı-siyahlı futbolculardan kaptan Ümit Bozturt ve Serkan Balcı, bugün Atatürk Lisesi ve Ayşe Abla Koleji'nde liseli öğrencilerle biraraya geldi. 
     Ortaokul bölümünü bitirdiği Atatürk Lisesi'ne 49 yıl sonra ziyarette bulunan Gençlerbirliği Kulübü Başkanı Cavcav, söyleşide ilginç açıklamalarda bulundu. 
     Son günlerde sıkça gündeme gelen teşvik priminin normal olduğunu belirten Cavcav, ''Biz futbolcularımıza her maçta prim vadediyoruz. Ancak zaman zaman şampiyonluğa oynayan ekipler de bizim futbolcularımıza teşvik primi öneriyorlar. Ben 26 yıldır teşvik primini ne aldım ne de verdim. Fakat teşvik primini yanlış bulmuyorum ve şike olarak değerlendirmiyorum'' diye konuştu. 
     Takım kaptanı Ümit Bozkurt ise Trabzonspor ile ligde ve kupada yapacakları maçlar hakkında olumsuz söylentilerin yayıldığını, kendilerinin bu tür çirkin oyunlara alet edilmemesi gerektiğini kaydetti. 
     Beşiktaş Kulübü Başkanı Serdar Bilgili'nin kendisine edilen küfürleri gerekçe göstererek başkanlığı bırakmasını nasıl bulduğu yönündeki soruya ise Cavcav, ''2003'te Türkiye Kupası maçında Beşiktaş taraftarları da bana küfretti ve bu çirkin olaylar sırasında sayın Bilgili de benim yanımda oturuyordu. Kendisi çok sevdiğim bir insandır. Gönül isterdi ki geçen yıl bana küfredilirken Serdar Bilgili de bana sahip çıksaydı'' yanıtını verdi. 
     
     YANAL ''KİMSEYİ YARI YOLDA BIRAKMADIM'' 
     Bir öğrencinin teknik direktör Ersun Yanal'a, sözleşmesi sürdüğü halde Ankaragücü'nden Gençlerbirliği'ne, oradan da A Milli Takım'a gittiğini, güzel bir öneri geldiği takdirde milli takımı da bırakıp bırakmayacağını sorması üzerine deneyimli teknik adam, ''Ben ülkemi hiçbir teklife satmam. Bireysel ve milli menfaatleri birbirine karıştırmamak gerekir'' dedi. 
     Kendisinin hedefleri olan bir teknik adam olduğunu ifade eden Yanal, sözlerini şöyle sürdürdü 
     ''Planlarınızı uygulayabilmeniz için doğru takımlarda yer almanız gerekir. Gençlerbirliği'nde şampiyon olmak hariç, bugüne kadarki tüm hedeflerimi gerçekleştirdim. Bunun da tek sorumlusu ne benim ne de futbolcularım. Avrupa kupalarında güzel işler başardık. A Milli Takım'da bana ihtiyaç vardı. Bu teklife hiçbir teknik direktör ''hayır'' diyemez.'' Milli takımda yeni bir döneme girildiğini vurgulayan Yanal, futbolcuları yaşlarına veya başka etkenlere göre ayırmadığını, kadroya aldığı bütün futbolculardan azami ölçüde yararlanmak istediğini dile getirdi. 
     Teşvik pirimi iddialarına da değinen Yanal, bunun ekonomik sistemden kaynaklandığını belirterek, ''Teşvik primi tüm dünyada var. Bizde ise biraz daha farklı. Başka ülklerde bu tip işlerle uğraşanlar cezaevine giriyor. Ben şahsen teşvik primine karşıyım. Bir futbolcu sadece kendi kulübüyle sözleşme yapar ve oradan para alır'' dedi. 
     Transferin gözde isimlerinden Serkan Balcı da sözleşmesinin 2007 yılına dek sürdüğünü, ancak durumunun Trabzonspor ile yapacakları kupa finalinden sonra netlik kazanacağını söyledi. 
     Öte yandan Ayşe Abla Koleji'nde öğrenim gören Ersun Yanal'ın kızı Pelin Yanal, söyleşi sonrasında babasına bir buket çiçek hediye etti. 
     
</TEXT>
</DOC>
