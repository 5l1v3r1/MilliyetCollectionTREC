<DOC>
<DOCNO> 220480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun13.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun boylulara ajanlık artık yasak 
</HEADLINE>
<TEXT>

     İngiltere'de iç istihbarat örgütünün, erkekte 180 santimetre, kadında da 173 santimetreden uzun boylu kişileri ajan olarak işe almayacağı açıklandı. 
     İç istihbarat örgütü MI5'ın ilk kadın başkanı Eliza Manningham-Buller tarafından hazırlatılan yeni yönetmeliğin, ajanların mümkün olduğu kadar ''az dikkat çeken'' tiplerden seçilmesini, böylece girdikleri ortamda dikkat çekmelerinin önlenmesini zorunlu kıldığı ortaya çıktı. 
     The Sunday Telegraph gazetesi, Buller tarafından hazırlanan yönetmelik için kinayeli ifadeler kullanarak, ''Yani James Bond'u bugüne kadar oynamış beş aktörün beşi de eğer başvurularını Leydi Manningham'a yapmış olsalardı rolü alamayacaklardı'' diye yazdı. 
     Manningham'ın kendisinin de kadınlar için konulan boy sınırının en üst noktasında bulunduğunu hatırlatan gazete, ''O da yarım santim daha uzun olsa, bırakın başkan olmayı, gizli servise memur olmayı bile beceremeyecekti'' ifadesine yer verdi. 
     MI5'ın başvuru formunda da ''dikkat çekmeyen, girdiği topluluğa kolayca uyabilen bir tip olmalısınız. Sıradan görüntülü insanlar arıyoruz, bu nedenle erkekte de, kadında da boy gibi dikkat çekici özellikleri tercih etmiyoruz'' denildi. 
     
</TEXT>
</DOC>
