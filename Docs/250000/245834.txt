<DOC>
<DOCNO> 245834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonyas13.html </URL>
<DATE> 2004/06/06/ </DATE>
<TIME> 18.19 </TIME>
<AUTHOR>  </AUTHOR>
<HEADLINE>
Deliler başkan seçti... 
</HEADLINE>
<TEXT>

     Çanakkale'de, kendilerine ''Deli'' adını veren ve içlerinde iş adamlarının da bulunduğu grup, ''6. Dünya Deliler Günü'' etkinlikleri kapsamında yeni başkanlarını seçti. 
     Her yıl geleneksel olarak kutlanan ''Deliler Günü''nün 6'ncısı, Çanakkale'nin Lapseki İlçesi'ne bağlı Dumanlı Dağ mevkiinde yapıldı. 
     Resmi olmayan, ancak kendilerini dernek statüsünde gören bakkal, manav, aşçı gibi değişik meslek gruplarından oluşan yaklaşık 50 kişi, Çanakkale'den sabahın erken saatlerinde yola çıkarak 80 kilometre yol katedip Dumanlı Dağ'daki piknik alanında ''Deliler Günü'' nedeniyle, hem piknik yaptı hem de başkanlarını seçti. 
     Dernek başkanlığı seçiminden önce, derneğe yeni üye olmak isteyen 7 kişi, yapılan oylamayla dernek üyesi olarak kabul edildi. 
     Seçimlerde, dernek başkanı Metin Kaya ile Necati Sakin yarıştı. Seçim sonucunda, üyelerden en fazla oyu alan Necati Sakin, ''Deliler Derneği''nin yeni başkanı oldu. 
     Sakin, seçimin ardından yaptığı açıklamada, kendisine destek veren tüm üyelere teşekkür ederek, ''Derneğimize ilgi her geçen gün artıyor. Önümüzdeki yıl etkinliklerimizi daha geniş kapsamlı yapmaya çalışacağız'' dedi. 
     
</TEXT>
</DOC>
