<DOC>
<DOCNO> 220720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun49.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de radyo yayınında dijital dönem başlıyor 
</HEADLINE>
<TEXT>

     Amerika'da yayın yapan radyo istasyonları, radyo yayıncılığında son 20 yılın en önemli gelişmesine ve dönüşümüne hazırlanıyorlar. 
     CD düzeyinde ses kalitesine sahip yüksek tanımlı dijital yayıncılık için hazırlıklarına hız veren radyo istasyonları, bu teknoloji sayesinde dinleyicilerine aynı anda hem spor müsabakalarının sonuçlarını, hem de borsa fiyatlarını iletebilecekler. DJ'lerin dijital CD'ler ve bilgisayarlar lehine eski kasetleri ve plakları bir kenara attığını hatırlatan radyocular, bu son değişim dalgasının 1960-1970'lerdeki stereo yayıncılığa geçişten bu yana radyo yayıncılığında gerçekleşen en radikal değişim olduğunun altını çiziyorlar. Radyo işletmecileri, dijital yayıncılığa geçişin stereo yayıncılığa geçişten bile çok büyük bir etki yaratacağını iddia ediyorlar. 
     Los Angeles Times gazetesine demeç veren IBiquity Dijital firması başkanı Bob Struble, söz konusu değişimin siyah-beyaz televizyondan renkli televizyona geçiş kadar önemli bir değişim olduğunu belirterek, ''Bütün elektronik ürünlerde olduğu gibi radyo yayıncılığının da dijital teknolojiye geçmesi kaçınılmazdı'' dedi. 
     Ancak dijital yayıncılığın geniş bir kitleye ulaştırılması için uzun bir zamana ihtiyaç duyulacağını kaydeden radyo işletmecileri, şimdilik 400 dolarlık dijital radyo alıcılarının edinilmesinin zor olduğunun altını çiziyorlar. 
     Radyo yayıncılarının ise dijital radyo alıcılarının fiyatları makul seviyeye düşünceye kadar bu alana girmekten çekindikleri belirtiliyor. 
     Şu an ABD çapında yayın yapan 13 bin radyo istasyonundan sadece 80 kadarının dijital yayıncılık için Federal İletişim Komisyonu'ndan onay aldığı ifade ediliyor. 
     Önümüzdeki 1,5 yıl içinde radyo alıcısı fiyatlarının düşmesiyle yayıncıların yüzde 75'inin dijital yayıncılığa başlaması bekleniyor. 
     Analog yayıncılıktan dijital yayıncılığa geçişin televizyon istasyonlarının benzer dönüşümüne göre çok daha ucuz olduğunu kaydeden yayıncılar, ''radyoculuk neden sektörün dinozoru olarak kalsın ki'' diye düşünüyorlar. 
     Sektör uzmanları, 2007 yılına kadar 4 milyona yakın dijital radyo satılabileceğini ifade ederken bu rakamın bile 36,4 milyonluk analog radyo satışı yanında çok küçük kalacağını ve geçen yıl 500 bin adet satılan uydu radyo satışının da çok fazla ötesine geçemeyeceğini ifade ediyorlar. 
     
</TEXT>
</DOC>
