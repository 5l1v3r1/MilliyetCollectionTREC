<DOC>
<DOCNO> 234843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun44.html </URL>
<DATE> 2004/04/26/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Fiat tesislerinde olaylı grev 15 yaralı 
</HEADLINE>
<TEXT>

     İtalya'nın güneyindeki Potenza kentine bağlı Melfi'deki FIAT tesisleri işçilerinin bugün yaptıkları grev sırasında, göstericiler ile polis arasında yaşanan arbedede 15 kişinin yaralandığı bildirildi. 
     İşçilerin büyük bölümünün, çalışma koşulları ve maaşların iyileştirilmesi isteğiyle FIAT tesislerine bu sabahtan itibaren girişi engellemeye kalkışmaları polisin müdahalesini de beraberinde getirdi. 
     Polis, FIAT yöneticileri ile greve katılmayan işçilerin tesise girmelerini sağlamak amacıyla göstericilere müdahale etti. Müdahale sırasında 13 göstericinin ve 3 polisin yaralandığı kaydedildi. 
     Grevci sendika liderlerinden Lello Raffo, haber ajanslarına yaptığı açıklamada, ''Yaralanan arkadaşlarımızdan birinin durumu ağır'' dedi. 
     Göstericiler, FIAT tesislerinin girişini kapalı tutmaya devam ederken, güvenlik birimlerinin olay yerine daha fazla polis göndereceği bildirildi. 
     Güvenlik yetkililerinin, ''Olay yerine takviye güç gönderilecek. Amacımız greve katılmayan işçilerin tesislere girişini temin etmek. Ancak tesislere giriş, grevci işçiler tarafından engelleniyor. Dolayısıyla gerilim var'' dedikleri belirtildi. 
     Melfi'deki grevcilere polis tarafından müdahale edilmesi, İtalya genelinde sendikaların tepkisine de neden oldu. İtalya genelindeki FIAT tesislerinde işçilerin, bugün Melfi'deki arkadaşlarıyla dayanışma amacıyla birer saat iş bırakma eylemi yaptıkları açıklandı. 
     
</TEXT>
</DOC>
