<DOC>
<DOCNO> 210899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur08.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant ve Kartalkaya'da kar sevinci... 
</HEADLINE>
<TEXT>

     Kartalkaya'da kar kalınlığı 2.5 metreye, Abant'ta ise 50 santimetreye ulaştı. Abant'taki otellerde doluluk oranının yüzde 80 civarında olduğu belirtildi. 
     Abant Palace Otel'in İşletme Müdürü Sezai Şahin, kar yağışının 2 gündür aralıksız devam ettiğini, kar kalınlığının Abant'ta 50 santimetre olduğunu belirterek, ''Otelimizde doluluk oranı ise yüzde 80'e ulaştı'' dedi. 
     Büyük Abant Otel Genel Müdürü Bora Kaya, hafta sonunda yüzde 80 doluluk oranına ulaştıklarını ifade ederek, ''Aralıksız yağan kar sayesinde dolu dolu bir sezon geçireceğiz. Abant'a tatile gelmek isteyenler, Ankara ve İstanbul'dan güvenle yola çıkabilirler. Abant yolu ve Bolu Dağı ulaşıma açık'' dedi. 
     Tatilciler ise aralıksız yağan kar altında yürüyüş yapıyor, köylülerden kiraladıkları tahta kızaklarla kayarak, karın keyfini çıkarıyor. 
     
     KARTALKAYA 
     Bolu'nun kayak merkezi Kartalkaya'da ise kar kalınlığı 2.5 metreye ulaştı. 
     Kayak merkezindeki Dorukkaya Otel'in Genel Müdürü Yusuf Avcı, İstanbul'da yaşanan kar yağışının rezervasyonları olumsuz etkilediğini belirterek, ''Kayak merkezimizde kayak için pistler müsait, ayrıca, Bolu Dağı başta olmak üzere yollarda herhangi bir sorun yok'' diye konuştu. 
     Grand Kartal Otel Genel Müdürü Halit Ergül ise İstanbul'daki kayakseverlere çağrıda bulunarak, ''İstanbul'da kar çilesiyle uğraşmak yerine Kartalkaya'da kar ve güneşin keyfini aynı anda çıkarın'' dedi. 
     Kayak merkezinde tatil yapanlar, güneşli hava ve karın keyfini birlikte çıkarıyor. 
     
</TEXT>
</DOC>
