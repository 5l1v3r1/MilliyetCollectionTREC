<DOC>
<DOCNO> 234133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko02.html </URL>
<DATE> 2004/04/23/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
IMF, Arjantin'e Türkiye'yi örnek gösterdi... 
</HEADLINE>
<TEXT>

     
     Deniz Arslan bildiriyor 
     

IMF Başkan Vekili Anne Krueger, borçlarını öderse yoksulluk gibi sosyal problemlerle karşılaşacağından endişe eden Arjantin yetkililerine, bu iki konu arasında çelişki olmadığı mesajını verirken Türkiye'yi örnek gösterdi. 
     Krueger, IMF'nin bu hafta sonu düzenlenecek ilkbahar toplantılarından önce düzenlediği basın toplantısında, Arjantinliler'e Türkiye'yi örnek verdi. 
     Anne Krueger, Arjantin'de faiz dışı bütçe fazlasını artırma çabalarının ve borçları çevirmenin sosyal problemlere, yoksulluğa yol açtığı yönünde bir tartışmanın yürütüldüğüne dikkati çeken bir gazeteciye yanıt verirken, ''Türkiye de, pek çok bakımdan Arjantin kadar şiddetli bir ekonomik kriz geçirdi'' dedi. 
     Krueger, ''Türkler, borçlarını ödemeyi tercih etti, GSMH'nin yüzde 6.5'i olarak öngörülen faiz dışı bütçe fazlası hedefini tutturdu ve krizden sonraki sene yüzde 8 büyüme oranına ulaştı. Enflasyonu da çok aşağı çekebildiler. Dolayısıyla Arjantin yetkililerine katılmıyorum. Bunlar birbiriyle çelişen konular değil. Ekonomik büyümeyi sürdürülebilir kılmak, bir taraftan borçları ödemeyi, diğer taraftan yoksullukla mücadele etmeyi gerektirir'' diye konuştu. 
     Anne Krueger, borçları ödeme meselesini geride bırakıp güçlü bir faiz dışı bütçe fazlası elde etmenin, sürdürülebilir büyümeyi garanti edeceğini belirtti ve ''Bunlar arasında çelişki yok. Arjantinli yetkililer Türkiye örneğine baksın'' dedi. 
     
</TEXT>
</DOC>
