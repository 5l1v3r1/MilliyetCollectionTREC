<DOC>
<DOCNO> 220816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur27.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, Gül'ü yine aradı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell'ın kendisini arayarak, Türkiye'nin Irak'la ilgili ''önem verdiği konuların farkında olduklarını'' söylediğini kaydetti. 
     Türkiye'nin AB sürecine ilişkin değerlendirmelerin yapıldığı Türkiye-AB Troykası görüşmesinin sonunda ortak basın toplantısı düzenlendi. 
     Irak'ta imzalanan geçici anayasaya ilişkin soruyu yanıtlayan Gül, bunun zor bir konu olduğunu ve bu nedenle çok çeşitli çalışmalar yapıldığını belirterek, bu çerçevede kendilerinin de çeşitli görüşleri olduğunu kaydetti. 
     Gül, bu görüşleri Powell'a daha önce yazdığını söyleyerek, basın toplantısından kısa süre önce Powell'ın da kendisini arayarak, bugün imzalanan yasa ile ilgili bilgi verdiğini bildirdi. 
     Gül, ''Ümit ediyoruz ki Irak istikrarını korur, kalıcı barış, demokrasi ve huzur, Irak'ın toprak ve siyasi bütünlüğü içinde gerçekleşir'' dedi. 
     Bakan Gül, bunun gerçekleşmesi için Türkiye'nin elinden gelen katkıyı yapmaya devam edeceğini de belirterek, ''Lüzum gördüğümüzde de tavsiyelerimizi en etkili şekilde bundan sonra da yapmaya devam edeceğiz'' diye konuştu. 
     Gül, Irak'taki ABD yönetiminden bir temsilcinin yakında Ankara'ya gelerek anayasa konusu hakkında detaylı bilgi vereceğini de belirtti ve Powell'ın kendisine ''Türkiye'nin önem verdiği konuların farkında olduklarını ve buna önem vermeye devam edeceklerini'' söylediğini aktardı. 
     Bu arada, diplomatik kaynaklardan edinilen bilgiye göre, Gül, dün akşam Irak'taki geçici anayasaya ilişkin Powell'a bir mektup gönderdi. Powell da bu mektup üzerine bugün AB Troykası toplantısı sırasında Gül'ü telefonla arayarak, mektubu dikkatle okuduğunu ve incelediğini söyledi. 
     Irak'taki ABD yönetiminden birisini çok kısa bir süre içinde Ankara'ya göndereceğini belirten Powell, Gül'e ''geçici anayasayı incelediğini, şu aşamada kaygıya gerek olmadığını, bunun geçici bir belge olduğunu, asıl anayasanın hazırlanması aşamasında daha zaman bulunduğunu, bu hazırlıklar sırasında komşuların görüşlerine de değer verdiklerini, yakın çalışma içinde olacaklarını'' ifade etti. 
     
</TEXT>
</DOC>
