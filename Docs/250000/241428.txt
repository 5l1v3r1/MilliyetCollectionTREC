<DOC>
<DOCNO> 241428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy14.html </URL>
<DATE> 2004/05/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Romanya'dan Türkiye'ye AB konusunda destek sözü... 
</HEADLINE>
<TEXT>

     Başbakan Recep Tayyip Erdoğan, ''Türkiye'nin AB ile müzakerelere başlamasıyla birlikte, Türkiye ile Romanya arasındaki ilişkilerin çok daha farklı bir şekilde geleceğe ulaşacağını'' söyledi. 
     Erdoğan ve Romanya Başbakanı Adrian Nastase, baş başa ve heyetler arası görüşmelerin ardından ortak basın toplantısı düzenlediler. 
     Başbakan Erdoğan, ortak açıklamadan önce, Nastase'ye, Büyük Stephan'ın kılıcının replikasını birebir kopyası verdi. 
     Romanya Başbakanı Nastase, Erdoğan'ın ziyaretinden duyduğu memnuniyeti dile getirdi. 
     Erdoğan'ın bu yıl 500. yılını kutladıkları Romen Voyvodası Büyük Stephan'ın kılıcının replikasını vermesinden ötürü ayrı bir memnunluk duyduğunu da ifade eden Nastase, bu samimi jest için Erdoğan'a candan teşekkür ettiğini söyledi. Nastase, bu jestin iki ülke ve halkları arasındaki ilişkilerin sağlamlaşmasına katkı sağlayacağını kaydetti. 
     Nastase, Türkiye'nin, Romanya'nın NATO'ya üye olması konusundaki desteği için de teşekkür etti, bu desteğin devamını istedi. 
     ''Romanya, Türkiye'nin AB'ye üye olarak alınması konusunda gerekli desteği ve yardımı sağlayacaktır'' diyen Nastase, iki ülkenin AB'ye üye olmasıyla ikili ilişkilerin daha da sağlamlaşacağını düşündüğünü söyledi. 
     İki ülke arasındaki ekonomik ilişkilere de değinen Nastase, ilişkilerin boyutunun bu yıl 2.5 milyar euro, gelecek yıl ise 3 milyar euroya ulaşacağını kaydetti. 
     Nastase, İstanbul'daki Aziz Parasakevic Ortodoks Kilisesi'nin restorasyonu için Romanya hükümetinin gerekli desteği sağlayacağını ifade etti. 
     
     ERDOĞAN 
     Başbakan Erdoğan ise ''değerli dostum'' diye hitap ettiği Nastase'nin 2003 yılının Mayıs ayında Türkiye'yi ziyaret ettiğini anımsatarak, Romanya'yı ziyaret etmekten mutluluk duyduğunu söyledi. 
     Erdoğan, Türkiye ve Romanya'nın Karadeniz'e komşu iki ülke olarak yıllardır süren dostluğa sahip olduğunu belirterek, iki ülke arasında siyasi sorun olamamasının geleceğe yönelik iyi ilişkilerin bir işareti olduğunu vurguladı. 
     Türkiye ile Romanya arasındaki ticaret hacminin geçen yıl itibariyle 1.8 milyar dolar olduğunu kaydeden Erdoğan, bu rakamı bu yıl 2.5 milyar dolara, gelecek yıl da 3 milyar dolar ve üzerine çıkarmak hedefinde olduklarını kaydetti. 
     İki ülke arasındaki ihracat ve ithalat konusunda bir dengenin olduğunu da dile getiren Erdoğan, Türkiye'den çok sayıda işadamının Romanya'da yatırım yaptığını, ancak bunun yeterli olmadığını, her iki ülke işadamlarının üçüncü ülkelerde ortak yatırım yapmaları gerektiğini söyledi. 
     
     ''TURİST SAYISI ARTMALI'' 
     Başbakan Erdoğan, geçen yıl Romanya'dan Türkiye'ye 180 bin turist geldiğini, bu sayının artması gerektiğini ifade etti. 
     Erdoğan, ''İnanıyorum ki, Aralık 2004'te Türkiye'nin de bir müzakere süreci başlatabilmesiyle Türkiye ve Romanya arasındaki ilişkiler çok daha farklı bir şekilde geleceğe ulaşacaktır'' diye konuştu. 
     Terör konusunda ortak bir dayanışmayı düşündüklerini kaydeden Erdoğan, İçişleri Bakanı Abdülkadir Aksu ve Adalet Bakanı Cemil Çiçek'in bu konu ile ilgili olarak geçen hafta Romanya'yı ziyaret ettiklerini anımsattı. Erdoğan, bu konunun süratle protokole bağlanması gerektiğini ifade etti. 
     Romanya'nın demokratikleşme sürecine adım attığı 15 Mayıs 1990 tarihinin üzerinden 14 yıl geçtiğini kaydeden Erdoğan, gerek Türkiye'de bulunan Romanya vatandaşları, gerekse Romanya'da bulunan Türk vatandaşlarının dini inançlarını yerine getirmesi konusunda her türlü desteği vereceklerini söyledi. 
     
     TÜRKİYE'DEN ROMANYA'YA FUTBOLCU TRANSFERİ 
     Türkiye ile Romanya'nın çok iç içe ülkeler olduğunu belirten Erdoğan, Romanya'dan Türkiye'ye birçok futbolcu transferi yapıldığını, ancak Türkiye'den Romanya'ya hiçbir futbolcu transferi yapılmadığına işaret etti. Erdoğan, ''Onu da gerçekleştiririz herhalde'' dedi. 
     Basın açıklamasından önce Türkiye ile Romanya arasında KOBİ'ler düzeyinde işbirliği anlaşması ile Türkiye ve Romanya Eximbank'ları arasında işbirliği anlaşmaları imzalandı. 
     
</TEXT>
</DOC>
