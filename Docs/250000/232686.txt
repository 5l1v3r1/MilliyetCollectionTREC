<DOC>
<DOCNO> 232686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/spor/yture.html </URL>
<DATE> 2004/04/19/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Konya'dan sürpriz çıktı 
</HEADLINE>
<TEXT>

   
   Finali oynamaları sürpriz değildi. Ama sezon içi performanslar gözönüne alındığında final maçından önce "kim kazanır" diya anket yapılsa sonuç, "açık ara Efes" olurdu. Ülkerspor, gerek Euroleague'de ve gerekse ligde imza attığı "kötü sürprizlere" bu kez Türkiye Kupası'nda bir başka sürpriz ile perde çekmeyi başardı. 
   Turuncu - Yeşilliler, ligde iki kez yenildiği rakibine karşı maçın başlarında pota altında Blair'i, Efes de Kaya ve Prkacin'i besleyerek sayı bulmayı amaçladı. Oyunun ilk yedi dakikalık bölümde işler Efes'in istediği gibi gelişti. Ancak Lacivert - Beyazlılar, Ülker'in ısrarlı switch denemelerinde o kadar çok adam kaçırdı ki, ilk çeyrek bitmeden Efes lehine gelişen on sayılık fark, periyot bitmeden kapandı. İbrahim'in oyuna girmesiyle Booker, İbo, Naumoski üçlüsüyle rakibine oluşturduğu "dış tehdit" Efes'in oyun düzenini iyice bozdu. Ligdeki maçlardaki aşırı top kayıplarını ve savunma zaaflarını bu kez asgariye indiren, hatta savunmasıyla tanınan Efes'ten daha iyi müdafaa direnci gösteren Ülker, ikinci çeyrekte maçın kontrolünü ele geçirdi. İbrahim'in üst üste üçlükleri, Serkan'ın hem Langdon'u durdurmada, hem de skora katkıdaki becerisi Ülker'i bir adım öne çıkardı. 
   Üçüncü çeyrekteki "üç sayı yarışında", Efes'te üç faulü bulunan Langdon'ın yerine oyuna giren Alper, takımını tekrar maça ortak eden isim oldu. Ancak Efes'in pota altı savunması aksamaya devam edince, Ülker Blair ve İbrahim'in içeriden bulduğu sayılarla üçüncü çeyreği de önde geçti. Son periyotta iki takım arasındaki "taktik savaşı" üst düzeye çıkınca ve önde olan Ülker oyunu yavaşlatarak skoru koruma yoluna gidince tempo düştü. Skorda geride kalan Efes, son altı dakika içinde "son çare" olarak alan savunmasına döndü. Ama bu da Ülker'in "gününde" üç sayıcılarına "gel at" demekti ve öyle de oldu. Naumoski, son dakikalarda sazı eline aldı ve kritik üçlüklerle 38. dakikada maçın bitişini ve eski takımına karşı ilk zaferini "gayri resmi" ilan etti. 
   
      
</TEXT>
</DOC>
