<DOC>
<DOCNO> 208640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo21.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da 3 transfer birden 
</HEADLINE>
<TEXT>

     Elazığspor, Gaziantepspor'dan Hüseyin, Konyaspor'dan Ziya ve gurbetçi Tolga ile anlaştı. 
     Kulüp Basın Sözcüsü Aziz Dinç, transfer konusunda bir sorun yaşamadıklarını belirterek, takımda her şeyin yolunda olduğunu söyledi. 
     Dinç, Gaziantepspor'dan Hüseyin'i alıp Sedat'ı verdiklerini belirterek, Konyaspor'dan Ziya ile de sorunların giderildiğini, bu futbolcunun Elazığspor kadrosuna dahil edildiğini kaydetti. 
     Almanya'da Berlin Türk Gücü'nde oynayan gurbetçi Tolga'yı da renklerine bağladıklarını belirten Dinç, Mersin İdmanyurdu'dan Ahmet Aslaner'in en kısa zamanda Elazığspor'a transfer edileceğini söyledi. Dinç, şöyle dedi 
     ''Takımın Antalya kampı sürüyor. İstediğimiz oyuncuları tek tek renklerimize bağlıyoruz. Denemeye aldığımız 3 yabancı futbolcu konusunda en geç yarına kadar bir karar vereceğiz.'' İlk yarının hemen ardından ülkesi Brezilya'ya giden Da Silva'nın henüz kampa katılmadığını, bu durumu noter kanalıyla tespit ettirdiklerini kaydeden Dinç, bu futbolcu hakkında gerekli bilgiyi federasyona ilettiklerini ve yönetim kurulunun bu futbolcuya para cezası verdiğini sözlerine ekledi. 
     
</TEXT>
</DOC>
