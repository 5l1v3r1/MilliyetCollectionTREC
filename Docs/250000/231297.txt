<DOC>
<DOCNO> 231297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko35.html </URL>
<DATE> 2004/04/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Migros 50. yaşını kutluyor... 
</HEADLINE>
<TEXT>

     Koç Topluluğu'nun perakende şirketi Migros, 50. yılını kutluyor. 
     2003'te müşteri sayısı ve tonajları artan Migros, toplam 73.9 trilyon lira vergi ödeyecek, ortaklarına da 17.9 trilyon lira temettü dağıtacak. 
     Migros Genel Müdürü Ömer Bozer, düzenlediği basın toplantısında, Migros'un 50 yıldır en iyi bildiği işi yaparak perakendecilik ve mağazacılıkta öncü, en önemli kaynağının ''Koç'' isminin itibarı olduğunu söyledi. 
     Bozer, mağazacılık alanında, perakende teknolojisinde, müşteri memnuniyeti ve ürün-kampanya alanında öncü olduklarını belirterek, ''Migros'un ilkleri yarın da devam edecektir'' dedi. 
     Migros'ta bordrolu çalışan sayısının 6 bin 460 olduğunu ve bu yıl bu rakamı 7 bine çıkartmayı planladıklarını kaydeden Bozer, çalışanlarının eğitiminin önemine işaret ederek, kişi başı ortalama 9 saat eğitim verildiğini söyledi. 
     Bozer, geçen yıl net satış alanlarının yüzde 11.3 büyüyerek 396 bin 300 metrekareye ulaştığını, yurtiçinde 450, yurtdışında 34 olmak üzere toplam mağaza sayılarının da 484'e yükseldiğini bildirdi. 
     Metrekare başına satışlarda geçen yıl yüzde 35 artış kaydedilerek 3 bin 195 dolara ulaşıldığını belirten Bozer, bu senenin ilk çeyreğinde de geçen yılın aynı dönemine göre, yüzde 44 artış sağlandığını kaydetti. 
     Bozer, önceki yıl 117 milyon olan müşteri sayısının geçen yıl 130 milyona çıktığını ve bu yılın ilk çeyreğinde de geçen yılın aynı dönemine göre, müşteri artışında yüzde 12 oranında bir yükselme olduğunu, yurtiçinde aylık 11 milyon müşteri sınırına ulaşıldığını belirterek, sepet başına satışların da 2002 yılında 9 dolar olan seviyeden 12 dolara çıktığını, bu yılın ilk çeyreğinde de geçen yılın aynı dönemine göre yüzde 40 artışla söz konusu rakamın 14 dolara yükseldiğini vurguladı. 
     Migros'un fiyatlarının DİE'nin altında kaldığına işaret eden Ömer Bozer, ''Bir yıllık enflasyonda Aralık 2002 2003'de TÜFE yüzde 18.4 iken Migros'un enflasyonu yüzde 13.5, 2004 birinci çeyrekte yüzde 14.1 olan TÜFE'nin karşısında Migros'un enflasyonu yüzde 7.8, 2003 2004 Mart ayına göre de TÜFE 11.8 iken Migros enflasyonu yüzde 6 oldu'' diye konuştu. 
     
     ''YÜZDE 38'E VARAN TONAJ ARTIŞLARI OLDU'' 
     Ömer Bozer, Migros'ta birinci çeyrekte yüzde 38'e varan tonaj artışları olduğuna dikkat çekti. 
     Bozer, 3.8 milyon aktif Migros Club üyesi bulunduğu, işlemlerin yüzde 77'sinin Migros Club ile gerçekleştirildiğini, geçen yıl 400 bin yeni Migros Club üyesi kazandıklarını, 200 bin müşterinin evlerine postalama yaptıklarını, 9-12 kampanyasında geçen yıl yüzde 10 indirim avantajından 350 bin kişinin yararlanarak 2 trilyon lira indirim sağlandığını söyledi. 
     Migros'un sunduğu ''Bütçem'' markalı temizlik ürünlerinde büyük bir artış elde edildiğini kaydeden Bozer, ''Bütçem''in bulunduğu kategorilerin 2003 artışının yüzde 39 olduğunu, bu yıl da ''Bütçem'' markasını gıda ürünlerine taşıyacaklarını bildirdi. 
     
     1.5 MİLYAR DOLAR KOMBİNE SATIŞ 
     Migros Genel Müdürü Bozer, Uluslararası Finansal Raporlama Standartlarına UFRS göre, şirket kombine cirosunun önceki yıla göre yüzde 44'lük artışla 2003'te 1.5 milyar dolar olduğunu, bu yılın ilk çeyreğinde de geçen yılın aynı dönemine göre yine yüzde 44 artış sağlanarak kombine cironun 419 milyon dolara yükseldiğini bildirdi. 
     Migros'un geçen yılın sonunda UFRS'ye göre yurtiçi faaliyet karının reel olarak 4 katına çıktığını, geçen yıl 20.7 trilyon lira faaliyet karı elde edildiğini belirten Bozer, konsolide sonuçlarda ise 42.9 trilyon lira faaliyet karı elde eden Migros'un, 2002'ye göre bu oranı reel olarak yüzde 15 artırdığını, şirketin yurtiçinde faaliyet kar marjını da 2003'te yüzde 1.4'e yükselttiğini bildirdi. Bozer, Migros'un UFRS'ye göre, geçen yıl yurtiçinde 56 trilyon lira net kar elde ettiğini ve önceki yıla göre net karını 3.2 misline çıkarttığını belirterek, konsolide sonuçlarda 71.2 trilyon lira net kar elde eden şirketin önceki yıla göre reel bazda net karını yüzde 68 artırdığını, dolar bazında ise net karın 2.2 katına çıktığını kaydetti. 
     
     ''73.9 TRİLYON LİRA VERGİ ÖDEYECEK'' 
     Bozer, ''2003'te müşterimiz, devlet ve ortaklarımız kazandı. Migros toplam 73.9 trilyon lira vergi ödeyecek. Ortaklarına da 17.9 trilyon lira temettü dağıtacak'' dedi. 
     Bozer, 2004 yılı hedeflerine de değinerek, yurtiçinde 1.9 katrilyon lira ciro ve yüzde 10 reel büyüme, yurtdışında ise 520 milyon dolar ciro ve yüzde 30 büyüme hedeflediklerini, yurtiçinde 40 milyon dolar yatırımla 38 yeni mağaza, yurtdışında 128 milyon dolar yatırımla 21 mağaza açmayı planladıklarını kaydetti. 
     Bozer, ''Migros toplam olarak 2004 yılında 168 milyon dolar yatırımla 59 yeni mağaza açmayı ve bugünkü kurla 1 milyon 340 bin lira kombine olarak 2 milyar dolar satış hedefliyor'' dedi. 
     
</TEXT>
</DOC>
