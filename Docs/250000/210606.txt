<DOC>
<DOCNO> 210606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yazar/pulur.html </URL>
<DATE> 2004/01/23/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Sağlık Bakanı'nın peşindeki cankurtaran... 
</HEADLINE>
<TEXT>

   
   YOOO, bu kadarı fazla, Allah bile beş parmağı bir yaratmış mı Yaratmamış 
   O halde sizler, kim oluyorsunuz da, bir "Bakan"la kendinizi bir tutuyorsunuz 
   Sağlık Bakanı Sayın Recep Akdağ ile muhterem eşini dillerine dolamışlar. 
   
   SAYIN Bakan, muhterem eşiyle birlikte yan yana Abant'ta, karda yürüyüş yaparlarken, peşlerinde de tam donanımlı bir "cankurtaran" aracı varmış... 
   Niye 
   Niyesi var mı 
   Ya Sayın Bakan'ın ya da muhterem eşinin ayakları kayıp düşerlerse ne olacak Allah korusun, ya bir yerlerine bir şeyler olursa, kırık, çıkık gibi, o zaman ne olacak 
   Kar üstünde yatıp, inleye sızlaya, bağıra çağıra "cankurtaran" mı arayacaklar 
   Hiç olacak iş mi 
   Cumhuriyet hükümetinin, hem Bakanı, hem de Sağlık Bakanı bu hallere düşer mi 
   Tam donanımlı cankurtaran, - herhalde içinde doktor da vardır, hemşire de vardır - derhal bu vahim kazaya elkoyacaklar, Sayın Bakan'la, muhterem eşinin tedavisini yapacaklar... 
   Allah korumuş, düşüp başlarına bir hal gelmemiş 
   
   PEKİ bunlara, hariçten gazel okuyanlara ne oluyor 
   İşçiymiş de, elini torna makinesine kaptırmış da, saatlerce "cankurtaran" beklemiş de gelmemiş... 
   İşte haddini bilmemek buna denir 
   Türkiye'de iş kazası geçiren binlerce işçi var, ama bu ülkenin tek bir Sağlık Bakanı var, elbette onun ve zevcesinin üzerine titreyecekler. 
   
   YA şu memur efendi, daireye yetişmek için koşarken buz tutan kaldırımda kaymış, düşmüş, ayağını, kalçasını kırmış, olayı görenler, telefon etmişler de "cankurtaran" bulamamışlar. 
   Söyler misiniz, Türkiye'de buzda kayıp kaza geçiren kaç memur vardır 
   Kim bilir 
   Ya Sağlık Bakanı 
   Bir tane 
   Biricik, bir tanecik Sağlık Bakanı'na bir "cankurtaran"ı hem de tam donanımlı "cankurtaran"ı çok mu görüyorsunuz 
   
   YA sen, saçı, başı ağarmış emekli 
   Evinde kalp krizi geçirmişsin de, "cankurtaran" bulup hastaneye yetiştirememişler de, bereket versin, komşularından birinin arabası varmış da... 
   Ayıp, ayıp, ayıp 
   30 yıl hizmet verip uğrunda saçını başını ağarttığın, vatana evlat yetiştireceğim diye, çırpındığın devletin bir bakanının üstüne titreyen "cankurtaran"ı mı çok görüyorsun 
   Bu memlekette kaç milyon emekli var, ama Sağlık Bakanı bir tane, bir tanecik 
   
   YA şu delikanlıya ne oluyor 
   Üniversite öğrencisiymiş, karşıdan karşıya geçerken bir araba gelip çarpmış, kaçmış, o vaziyette saatlerce "cankurtaran" beklemiş... 
   Hem karşıdan karşıya geçeceksin, hem de "cankurtaran" gelmedi diye şikayet edeceksin... 
   Senin yaşında, senin gibi kaza geçiren kaç delikanlı var bu memlekette biliyor musun 
   Elini sallasan ellisi, derler. 
   Ya kaç Sağlık Bakanımız var 
   Bir tane... 
   Hem doktor, hem profesör, hem de Sağlık Bakanı... 
   Ama siz tam donanımlı "cankurtaran"ı bile çok gördünüz. 
   Yazıklar olsun 
   
   HEM Sağlık Bakanı, cankurtaranın peşine takıldığını anlayınca, İl Sağlık Müdürü'nü haşlamış "Bu yaptığınız çok gereksiz " demişmiş ama biraz geç, fotoğraf çoktan çekilmiş... 
   Ah bu gazeteciler ah 
   
      
   
</TEXT>
</DOC>
