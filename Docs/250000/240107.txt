<DOC>
<DOCNO> 240107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur28.html </URL>
<DATE> 2004/05/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kredi kartı dolandırıcısı Devlet beni kullandı 
</HEADLINE>
<TEXT>

     Yurtdışındaki bir ''hacker'' aracılığıyla elde ettiği kredi kartı bilgilerini kendi kartına yükleyerek dolandırıcılık yaptığı iddiasıyla yakalanan Nurettin Yiğit'in yargılanmasına başlandı. 
     Yalova Ağır Ceza Mahkemesi'nde yapılan duruşmada, dolandırıcılık suçundan 1 ile 3 yıl arası hapis cezası talebiyle tutuklu yargılanan Nurettin Yiğit hazır bulundu. 
     Yiğit, ifadesinde, düzenlediği sahte kredi kartlarıyla piyasayı defalarca dolandırdığını itiraf ederek, ''Ben bu işleri profesyonelce yapıyorum. Çok sayıda sabıkam var. Beni devlet de defalarca kullandı. Yunanistan'daki büyük şirketlerin hesaplarındaki paraları Türkiye'deki paravan hesaplara aktardık'' dedi. 
     Yalova'daki bir esnafın 1 milyar 400 milyon lirasını dolandırdığı iddiasına ilişkin olarak da Yiğit, ''Ben böyle amatör işler yapmam. Kredi kartı ile işlenen suçta 1 milyara da, 1 trilyona da verilen ceza aynı. Bu kadar küçük meblağ için riske girmem'' diye konuştu. 
     Duruşmaya mağdur ve tanık olarak katılan esnaf Şaban Kocacenk, kendisini kredi kartı ile dolandıran Nurettin Yiğit'i teşhis etti. 
     Kocacenk'in, tanıklık yapmaması yönünde tehdit telefonları aldığını söylemesi üzerine, mahkeme başkanı Cengiz Çobanoğlu, sanığa sert bir dille ''Tanığa, müştekiye baskı yapıp tehdit edip konuşmasını engellemek mi istiyorsunuz Siz kendinizi adaletin önünde mi görüyorsunuz '' dedi. 
     Mahkeme heyeti, eksik evrakların tamamlanmasını için duruşmayı ertelerken, olayla ilgili olarak aranan Kenan Yapıcı hakkında gıyabi tutuklama kararı çıkardı. 
     Bu arada, sanık Nurettin Yiğit'in Yıldız Üniversitesi Mimarlık Fakültesi'ni bitirdiği ve mimar olduğu öğrenildi. 
     
</TEXT>
</DOC>
