<DOC>
<DOCNO> 201590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko06.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Grubu, Tüpraş'a talip... 
</HEADLINE>
<TEXT>

     TÜPRAŞ ihalesinde teklif veren Anadolu Ortak Girişim Grubu'nun liderliğini Çukurova Grubu'nun iştiraklerinden Anadolu Uluslararası Taşımacılık A.Ş. yapıyor. 
     Edinilen bilgiye göre, sektörde alanlarında uzman 4 şirketin biraraya gelmesiyle oluşturulan Anadolu Ortak Girişim Grubu'nda, Çukurova Grubu'nun iştiraklerinden Anadolu Uluslararası Taşımacılık A.Ş. hakim durumda bulunuyor. Petrol sektöründe taşımacılık ve depolama alanında faaliyet gösteren şirket, Türkiye'nin en büyük petrol ürünleri taşımacısı olarak gösteriliyor. 
     Anadolu Ortak Girişim Grubu, Araştırma Geliştirme'den rafinaja, depolamadan, stoklama ve ticarete kadar geniş bir perspektifte çalışıyor. 
     Grubun Koordinatörü Mehmet Abbasoğlu, konuyla ilgili 19 Eylül tarihli Akşam gazetesinde yayınlanan açıklamasında, TÜPRAŞ'ı ulusal kimlikten global oyuncu düzeyine getirmek istediklerini bildirmişti. 
     Abbasoğlu, TÜPRAŞ'ı satın alacak finansman konusunda ise, yabancı finansörlerin gözünde hem TÜPRAŞ'ın hem de kurdukları konsorsiyumun kredisinin yüksek olduğunu belirtmişti. 
     
</TEXT>
</DOC>
