<DOC>
<DOCNO> 228373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/spor/yture.html </URL>
<DATE> 2004/04/04/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Kuzu kuzu 
</HEADLINE>
<TEXT>

   
   Fenerbahçe, FIBA'nın bayanlardaki iki numaralı kupasında Macar rakibine o kadar kolay teslim oldu ki, akıl sır erdirmek mümkün değil. Sanki turnuvanın ev sahibi Sarı-Lacivertliler değil, Macar kızlarıydı. Stres küpüne dönmüş Fenerbahçe'ye karşı soğukkanlı oynarken, üçüncü çeyrekte maçı alıp götürdüler. 
   Sarı - Lacivertliler, ribaundlarda ve dış atışlarda çok etkili olan rakibine karşı maç boyunca aksadı. İyi top çevirip sabırla boş oyuncuyu bulan rakibinin bu özelliğine karşın çok ağır kalan Fenerbahçe, devrede geriye düşerken, Miller ve Donaphin'in pota altı sayıları farkın açılmasını önledi. Skorun ilk yarıda başabaş gitmesinde Sarı - Lacivertliler'in, Serap'ın oyuna girmesiyle birlikte ribaund almaya başlaması ve savunmasını sertleştirerek ilk çeyrekte yediği 24 sayının sadece yarıya yakınına izin vermesi etkili oldu. Ama Serap sakatlanıp çıkınca bu direnç de kendiliğinden ortadan kalktı. 
   Rakibin artan faul sayısı, ikinci yarıda Fenerbahçe'ye avantaj sağlayacak derken Macar takımının alan savunmasına dönmesi oyunun seyrini bir anda değiştirdi. Sarı - Lacivertliler, bu savunmaya karşı çok kötü hücum edince üçüncü periyotta sadece 10 sayı üretebildi. Ribaund alamayıp geriye de geç dönmeye başlayınca Macar ekibi arayı giderek açtı ve üçüncü çeyrek sonunda istediği farkı buldu, maçın da sonunu kolay getirdi. 
   Açıkçası Avrupa'da ilk final - four deneyimini yaşayan Fenerbahçeli bayanlar dünkü oyunla hayal kırıklığı yarattılar. Bu tip büyük organizasyonlarda başa güreşmenin yolu kırk dakika direnç, mücadele, beceri ve de en önemlisi tecrübe ister. Fenerbahçe'de dün bunlardan sadece mücadele vardı o da sadece bir çeyrek... 
   
   
</TEXT>
</DOC>
