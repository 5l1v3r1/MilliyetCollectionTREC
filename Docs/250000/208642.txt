<DOC>
<DOCNO> 208642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo23.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Semercioğlu Anadolu otomobil - İstanbul uçak 
</HEADLINE>
<TEXT>

     Trabzonspor Teknik Direktörü Turgay Semercioğlu, geçmişte İstanbul takımları ile Anadolu takımları arasında ''Mercedes-Doğan'' benzetmesi yaptıklarını belirterek, ''Şimdi ise İstanbul ile Anadolu takımları, uçakla otomobil karşılaştırmasına döndü'' dedi. 
     Semercioğlu, Trabzonspor'un eski iddialı günlerine dönmesi için çalıştıklarını söyledi. Takımın içinde bulunduğu durumun yeterli olmadığını ifade eden Semercioğlu, ''Ben hep iddialı olmuşumdur. Takımımı en iddialı hale getirmek, boynumun borcudur. Bunu herkes böyle bilsin'' diye konuştu. Takımı hep zirvede görmek istediğini dile getiren Turgay Semercioğlu, şöyle konuştu 
     ''Geçmişte de İstanbul takımları ile aramızda fark vardı. İstanbul takımları ile Anadolu takımlarını karşılaştırırken Mercedes ile Doğan mukayesi yapardık. Bana kalırsa bu, Mercedes-Doğan karşılaştırmasını aştı. İstanbul ile Anadolu takımları, uçakla otomobil karşılaştırmasına döndü.'' Trabzonspor'un son 4 yıldır zirveden indiğini ifade eden Semercioğlu, yeni oluşumla birlikte takımı yeniden yaratacaklarını kaydetti. Trabzonspor'u iyi analiz etmeleri gerektiğini vurgulayan Semercioğlu, ''Takım kendisini zirveye taşıyacak oyuncuları yakalayabilirse tekrar zirveyi yakalar. Hep birlikte pres yapan, hep birlikte koşan, defans yapan bir takım yaratmalıyız'' diye konuştu. 
     
     BARBEKÜ PARTİSİ 
     Bu arada, Belek Gloria Golf Otel'de kalan bordo-mavili takım, otel tarafından düzenlenen barbekü partisinde eğlendi. Teknik direktör Turgay Semercioğlu ve tüm sporcuların katıldığı partide futbolcular köfte, tavuk ızgara ve mantardan oluşan mönüde en çok mantarı tercih ettiler. 
     Parti sırasında golf de oynayan futbolcular, golf arabasıyla sahada tur attılar. Golf oynamayı çok sevdiğini söyleyen Fatih Tekke, ''Golf futboldan daha zormuş. Gerçekten dışarıdan göründüğü gibi değilmiş'' dedi. 
     
</TEXT>
</DOC>
