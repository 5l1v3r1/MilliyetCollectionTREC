<DOC>
<DOCNO> 225384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yasam/yas03.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşargil'in hayali gerçek oluyor 
</HEADLINE>
<TEXT>

   Beyin cerrahı Prof. Gazi Yaşargil'in ameliyat yapıp eğitim vereceği merkezi, Bayındır Hastanesi kurmayı planlıyor 
      AYŞEGÜL AYDOĞAN İstanbul 
   
   BAYINDIR Hastanesi'nin davetlisi olarak 2 yıldır Ankara'ya gelen ve doktorlara verdiği eğitim sırasında birkaç hastayı da ücretsiz ameliyat eden beyin cerrahı Prof. Dr. Gazi Yaşargil'in rüyası gerçek oluyor. Bayındır Hastanesi, yıllardır Türkiye'ye dönüp istediği şartları sağlayan bir merkezde ameliyat yapmak isteyen Yaşargil'in öngördüğü zamanda gelip ameliyat yapabileceği ve genç meslektaşlarına eğitim verebileceği bir merkez kurmaya hazırlanıyor. 
   HASTANENİN Söğütözü'ndeki binasının yanında kurulacak Nörolojik Bilimler Merkezi, tüp geçitle hastaneye bağlanacak. Hastanede 5 - 7 Nisan tarihleri arasında eğitim semineri verecek olan Yaşargil, bunun için 3 zorlu vakaya da ameliyat yapacak. Bu hastalar onlarca vaka arasından seçilecek. Hastane yetkilileri, beyin tümörü bulunan hastaların uygun vaka olabilme amacıyla kendilerine başvurmalarını istedi. 
   
   
</TEXT>
</DOC>
