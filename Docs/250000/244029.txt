<DOC>
<DOCNO> 244029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur16.html </URL>
<DATE> 2004/05/30/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Özel okullar sınavı tamamlandı... 
</HEADLINE>
<TEXT>

     İstanbul dahil 15 ilde gerçekleştirilen Özel Okullar Sınavı, saat 12.00'de tamamlandı. 
     Özel Okullar Derneği Merkezi'nde düzenlediği basın toplantısıyla sınava ilişkin bilgi veren İl Sınav Yürütme Kurulu Başkanı Yusuf Tavukçuoğlu, 2004 yılı özel okullar sınavının hatasız ve sorunsuz olarak tamamlandığını belirtti. 
     Geçen yıl 15 bin öğrencinin katıldığı sınava bu yıl 21 bin 542 öğrencinin başvurduğunu kaydeden Tavukçuoğlu, özel okulların alacakları öğrenci sayısının da 2 bin 613'ten 3 bin 560'a çıktığını söyledi. 
     Bu rakamların özel okullara talep olduğunu ve velilerin özel okullar sınavına güvenini gösterdiğini vurgulayan Tavukçuoğlu, geçen yıl özel okullar sınavının birinci ve ikincisinin özel okullardan çıktığını, bu yıl da aynı sonucu beklediklerini kaydetti. 
     Sınavda Türkçe, matematik, sosyal bilgiler ve fen bilgilerinden toplam 100 soru yöneltildiğini anlatan Tavukçuoğlu, kayda değer herhangi bir sorun yaşanmadığını bildirdi. 
     Geçen yıl 7 ilde yapılan sınavın bu yıl 15 ilde gerçekleştirildiğini vurgulayan Tavukçuoğlu, gelecek yıl okul sayısının artmasını, sınava girecek öğrenci sayısının da 40 bin olmasını beklediklerini söyledi. 
     Tavukçuoğlu, özel okulların bu yıl ortalama yüzde 15 civarında zam yaptıklarını da sözlerine ekledi. 
     
</TEXT>
</DOC>
