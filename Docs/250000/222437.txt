<DOC>
<DOCNO> 222437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun60.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'daki terör olaylarının ardından AB konseyi toplanacak 
</HEADLINE>
<TEXT>

     AB Dönem Başkanı İrlanda, İspanya'da yaşanan terör olaylarının ardından, AB Adalet ve İçişleri Bakanları Konseyi'nin, 19 Mart Cuma günü Brüksel'de olağanüstü toplanmasının kararlaştırıldığını açıkladı. 
     AB Dönem Başkanı İrlanda'nın Başbakanı Bertie Ahern, Brüksel zirvesinde devlet ve hükümet başkanlarından terörizme karşı dayanışma ve ortak mücadele konusunda adımlar atmalarını isteyeceklerini bildirdi. 
     Ahern, zirveye çeşitli öneriler getireceklerini, AB'nin terörizme karşı bir strateji belirlemesi için çaba harcayacaklarını anlattı. 
     Ele alınacak öneriler arasında, terörizme karşı mücadelede koordinatör rolü oynayacak bir AB uzmanı belirlenmesi, AB üyesi ülkeler arasında istihbarat alışverişinin ve polis işbirliğinin artırılması da bulunuyor. 
     Almanya, 25-26 Mart tarihlerinde AB devlet ve hükümet başkanlarını bir araya getirecek olan Brüksel zirvesi öncesinde olağanüstü Konsey toplantısı yapılması çağrısında bulunmuştu. 
     Berlin, adalet ve içişleri bakanlarının, ellerindeki mevcut istihbaratı değerlendirerek, terörizm tehdidi karşısında riskleri inceleyerek devlet ve hükümet başkanlarını bilgilendirmelerini istiyor. 
     
</TEXT>
</DOC>
