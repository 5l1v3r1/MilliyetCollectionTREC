<DOC>
<DOCNO> 213858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/yazar/uras.html </URL>
<DATE> 2004/02/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Antalya'da 900 yabancı futbol kulübü kamp yapıyor 
</HEADLINE>
<TEXT>

   
   Yabancı futbol kulüpleri Antalya'ya gelerek kamp yapıyor. Her takım 30 veya 50 kişilik gruplar halinde geliyor. Antalya'da 7 ile 15 gün arasında kalıyor. Bu sayede, kış aylarında boş olan oteller müşteri bulmuş oluyor. 
   Antalya'da futbol turizmi mevsimi ocak ayında başlıyor. Nisan ayında sona eriyor. Oteller futbol kulüplerinden kişi başı konaklama ücreti olarak 30 - 40 euro alıyor. 
   Futbol turizmi bizim için yeni bir iş. Akdeniz ülkelerinden İspanya, Tunus Mısır ve hatta Güney Kıbrıs bizim rakibimiz. Büyük müşteriler Almanya, Belçika, Hollanda, Baltık, Rus ve İskandinav ülkelerinin futbol takımları. Bizim avantajımız otel ücretlerinin ucuzluğu. İspanya'da kişi başı konaklama ücreti 100 ile 200 euro arasında. 
   Futbol turizminde, kulüp takımlarının antreman yapacakları sahaların sayısı ve kalitesi çok önemli. 
   Antalya'da oteller ve yatırımcılar bu nedenle futbol sahası yaptırıyor. Otellere ait futbol sahası sayısının 60, genel kullanıma açık, kiralanabilir futbol sahası sayısının 90 dolayında olduğu bildiriliyor. 
   
   Marmaris de iştahlandı    Futbol sahasının yatırımı da pahalı, sahanın işletilmesi de pahalı. Bir çim saha 100 - 150 milyar lira yatırım gerektiriyor. Yıllık bakım gideri 50 - 100 milyar lira. Bir çim sahada 6 - 10 maç sonra çimler yenileniyor. 
   Çim sahanın alternatifi suni çim saha ama onun da yatırım maliyeti yüksek. Bakım masrafı olmayan bir çim saha 300 - 400 milyar liralık yatırım istiyor. 
   Oteller, futbol turizmi nedeniyle ocak - nisan aylarında yüksek doluluk oranını yakalayabilmek arayışında çok sayıda antreman sahası yaptırıyor. Bana verilen bilgiye göre, Adora Golf Resort Oteli'nin 5, Kaya Belek Oteli'nin 2 büyük, 2 küçük, Arcadia Golf Oteli'nin 10 antreman sahası var. 
   Antalya'daki bu olumlu gelişme Marmaris'in de "iştahını kabarttı". Marmaris'teki otelciler, belediye ile işbirliği yaparak 10 antreman sahası yapmak için yola çıktı. Futbol Federasyonu da Marmaris'teki girişimlere para yardımı sözü verdi. 
   
   2 bin kulüplük kapasite    Bana anlatıldığına göre, antreman için Antalya'ya gelen yabancı futbol kulüpleri kurallar gereği Türkiye Futbol Federasyonu Antalya Bölge Müdürüne bilgi vermek zorunda. Bu nedenle Antalya'daki futbol turizmi hareketi hakkında bölge müdürlüğünde her türlü bilginin mevcut olması gerekiyor. Bölge müdürü, Antalya'nın yılda 2 bin kulübü ağırlayacak kapasitesi olduğunu söylüyor. 
   Gelişmeleri izleyenler, futbol turizminin gelişmesi için, açık antreman sahaları yanında kapalı salonlara da önem verilmesi gerektiğini, seyircisiz veya az seyircili, kapalı antreman salonlarına ihtiyaç olduğunu belirtiyor. 
   Bugüne kadar diğer spor dallarının ihmal edildiğine işaret edenler, futbol dışındaki spor dallarında da yabancı takımlara ve sporculara antreman imk nı sağlayacak altyapının tamamlanması ve tanıtımın yapılması halinde, otellerin doluluk oranının artacağını hatırlatıyor. 
   
      
   
</TEXT>
</DOC>
