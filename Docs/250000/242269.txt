<DOC>
<DOCNO> 242269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/spor/spo02.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Luciano şaşırttı 
</HEADLINE>
<TEXT>


Fenerbahçe'nin Brezilyalı savunma oyuncusu, Türkiye'ye geri dönüp dönmeyeceğinin henüz belli olmadığını söyledi, "Sözleşmem 30 Haziran'da bitiyor. Yeni bir anlaşma yapmadık ancak görüşmeler sürüyor" dedi 

ÖZEL HABER MEHMET ÇİFTÇİ 


Şampiyonluk kutlamaları sonrası tatile gitmeye hazırlanırken Brezilya Milli Takımı'na çağrılan Fenerbahçe'nin başarılı defans oyuncusu Fabio Luciano, İspanya'da çarpıcı açıklamalar yaptı. Sarı - Lacivertli takım ile henüz sözleşme yenilemediğine dikkat çeken tecrübeli oyuncu, İstanbul'a geri dönüp dönmeyeceğini henüz bilmediğini, vatandaşı Nobre'nin de durumunun henüz netlik kazanmadığı belirtti. Luciano, Milliyet'in sorularını içtenlikle yanıtladı 
- Brezilya'ya giderken birden kendini milli takım kampında buldun. Bu nasıl oldu 
"Bende şaşkınlık içindeyim. Havaalanında tam uçağa binecektim birden telefonum çaldı ve bana milli takım kampına dahil edildiğimi söylediler. Tabii bu benim açımdan son derece sevindirici bir olay. Yeniden çağrılmak gurur verici. 
- Ligde Fenerbahçe şampiyon oldu. Bu sezon senin için nasıl geçti 
"Türkiye ligi çok zor. Ağır bir sezon yaşadık ancak sonunda mutlu sona ulaştık. Bu harika bir duygu. Fenerbahçe'nin kulüp yapısına hayranlık duyuyorum. Son derece iyi oluşturulmuş. Sürekli söyledim, bu formayı giymekten çok memnunum. Umarım Fenerbahçe'de futbol hayatıma devam ederim." 
- Fenerbahçe ile kiralık sözleşmen sona erdi. Seninle yeni bir anlaşma imzaladılar mı 
"Hayır henüz sözleşme yenilemedik. Ancak görüşmeler devam ediyor. Herşeyin iyi yolda olduğunu söyleyebilirim. Fenerbahçe isterse bir yıl daha onlarla futbol oynayabilirim. 
- Yani şu an için Fenerbahçeli değilsin. 
"Benim sözleşmem 30 Haziran'da sona eriyor. Daha bir ay Fenerbahçe'deyim. Şimdi sözleşme yenilemek için görüşmeler yapıyorlar. Dediğim gibi umutluyum. Benim birinci dönemim kapandı. İkinci dönem için de olumlu ilerlemeler var." 
- Nobre konusu ne oldu. Onun da sözleşmesi bitti ve henüz yenilenmedi. 
"Nobre şu an eşiyle tatildi. Onun da görüşmeleri sürüyor. Nobre bu sezon Fenerbahçe'nin şampiyonluğunda kilit adamdı. Kaliteli bir futbolcu olduğunu gösterdi. Özellikleri sınırsız. Zannedersem Fenerbahçe'de bir yıl daha kalmayı hak ediyor. Tabii bu Fenerbahçe'nin bileceği bir konu ancak takıma yararlı olduğunu düşünüyorum." 
- Brezilyalı futbolcuların Alman hocalarla pek anlaşamadığı söylenir. Çünkü sistemleri pek tutmaz. Sen Daum'un sistemine alıştın mı 
"Doğru. Bu hep söylenir. Ancak futbolcu gittiği takımın hocasının sistemine uymakla yükümlüdür. Bana göre takımın hocası bizim komutanımızdır. Onun talimatlarını yerine getirmek zorundayız. Daum futbolcularla çok ilgilenen bir hoca. Futbolcuya son derece saygılı davranıyor. Daum'un sistemi ile çalışmak, onun talimatlarına uymak çok zor değil. Daum futbolcuyu seviyor. Bana verdiği talimatları yerine getirmeye çalıştım. Ne dediyse ona uydum. Zaten sonuç da ortada. Benim açımdan Daum ile çalışmak oldukça zevkli ve keyifli geçmiştir. 

Alex'te sorun para 
"FENERBAHÇE Alex'i istiyor. Ben de yararlı olacağını düşünüyorum. Kendisi ile konuştum. Kulübün yapısını anlattım. Alex de gelmeye sıcak bakıyor. Ortada kanımca parasal konularda pürüz var. Şayet bu konu çözümlenirse bu transfer neden olmasın ki. Ancak şu an için bir anlaşma yok. Alex gelirse karşısında harika bir kulüp bulacak. Tek bir şey söyleyebilirim, iki taraf da birbirini istiyor." 

Yıldırım kararlı 

ENGİN VEREL 

Fenerbahçe Başkanı, federasyon başkanı kim olursa olsun artık düzenin değişeceğini söyledi 


'Sorumlu belli' 
FENERBAHÇE Kulübü Başkanı Aziz Yıldırım, son yıllarda Türk futbolunda kirlenme yaşandığını ve bunun sorumlusunun federasyon olduğunu söyledi. Yıldırım, önemli değişiklikler için çalıştıklarını ve mutlaka sonuç alacaklarını belirtti, "Biz herkes için adalet istiyoruz. Ben bunu yıllar önce söyledim. O gün beni yanlış anlayanlar şimdi aynı şeylerin altını çiziyorlar" diye konuştu. 

'Kişisel değil' 
HALUK Ulusoy ile kişisel bir problemi olmadığına dikkat çeken Aziz Yıldırım, "Bursaspor küme düşmeseydi seneye Rize'deki maç nasıl olacaktı Şimdi merak ediyorum, yeni sezonda Akçaabat Sebatspor, Ankara'da nasıl oynayacak Bütün bunlara Haluk Ulusoy, kurumları ve zihniyeti sebep oldu. Bu düzeni değiştirmeye kararlıyız. Ulusoy başkan olarak kalsa bile bu ortam böyle kalmayacak" dedi. 

Fener'e yaramadı 0-1 

Fransa Ligi'nde Paris St.Germain'in son maçta Bastia'yı yenmesiyle, Monaco üçüncülükte kaldı. Sarı - Lacivertliler umudunu Şampiyonlar Ligi finaline bıraktı 


PSG ikinci oldu 
ŞAMPİYONLAR Ligi'ne ön eleme oynamadan katılma şansını Monaco'nun Fransa'daki ikinciliğine bağlayan Fenerbahçe, umduğunu bulamadı. Son hafta Paris St.Germain, deplasmanda Bastia'yı 1 - 0 mağlup ederek ligi ikinci sırada tamamlayınca, Monaco üçüncülükte kaldı. Bu durumda Sarı - Lacivertliler, gözünü son şansı olan Şampiyonlar Ligi'ndeki Monaco-Porto finaline çevirdi. 

Gözler finalde 
26 Mayıs'taki dev finalde Portekiz ekibi Porto, Monaco'yu mağlup edip kupaya uzanırsa, Fenerbahçe gelecek sezon ön eleme oynamadan Şampiyonlar Ligi'ne direkt katılabilecek. Kupaya Monaco'nun ulaşması halinde ise Sarı - Lacivertli takım, Şampiyonlar Ligi'nde bir ön eleme turu oynamak zorunda kalacak. Bu turda da temsilcimizi Avrupa'nın zorlu ekipleri bekleyecek. 

Toraman pazarlığı 
GAZİANTEPSPORLU İbrahim Toraman'ın transferini çözebilmek için büyük uğraş veren Fenerbahçe bugün yeniden pazarlık masasına oturacak. İkinci Başkan Nihat Özdemir'in, Celal Doğan ile bir araya gelerek yıldız oyuncunun bonservisini indirmeye çalışacağı öğrenildi. Başkan Aziz Yıldırım'ın da Deniz konusunu çözmek için Gençlerbirliği Başkanı İlhan Cavcav ile görüşmesi bekleniyor. 

Pierre'den garanti 
LİG şampiyonluğunun yorgunluğunu atmak için eşi ve oğlu ile birlikte Bodrum'da tatil yapan Fenerbahçe'nin ünlü golcüsü Pierre Van Hooijdonk, İstanbul'a döndü. Hollandalı yıldız, "Tatil muhteşemdi. Buraya mutlaka yine geleceğim" dedi. Hooijdonk, ayrıca "Fenerbahçe'nin bu başarısı kesinlikle geçici değil. Daum, önümüzdeki iki - üç yılın şampiyonluğunu getirecek dev adımlar attı" ifadelerini kullandı. 







</TEXT>
</DOC>
