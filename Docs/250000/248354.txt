<DOC>
<DOCNO> 248354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun22.html </URL>
<DATE> 2004/06/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İngiltere'de Türkler, Ermeni soykırımı tasarısına karşı hareket başlattı 
</HEADLINE>
<TEXT>

     İngiltere'de yaşayan Türkler tarafından kurulan sivil toplum kuruluşlarından oluşturulan ''Türk Hakları Savunma Komitesi'', Galler'deki Gweynedd Belediye Meclisi tarafından kabul edilen sözde Ermeni soykırımı tasarısına karşı hareket başlattı. 
     Belediye Meclisi'nde 4 Mart'ta kabul edilen tasarıya karşı gerçekleri içeren belge ve fotoğrafların bulunduğu bir dosya hazırlayan komite, dün Gweynedd'e giderek, belediye yetkilileriyle yaklaşık üç saat süren bir görüşme yaptı. 
     Galler'de milliyetçi ve bağımsızlık yanlısı Plaid Cymru adlı partinin Belediye Meclisi'ndeki grup başkanı olan Dafydd Iwan tarafından hazırlanan tasarıda, Birinci Dünya Savaşı yıllarında Doğu Anadolu'da 1,5 milyon Ermeninin öldürüldüğüne dair iddialar yer aldı. Tasarıda, Türkiye'nin AB üyeliğinin, Türk hükümeti sözde Ermeni soykırımını kabul etmediği müddetçe İngiltere parlamentosu ve Galler bölge meclisi tarafından desteklenmemesi görüşü savunuldu. 
     Tasarının kabul edilmesi üzerine İngiltere'de faaliyet gösteren Türk sivil toplum kuruluşları, tasarı sahibi Dafydd Iwan ve parti yönetimiyle temas kurarak tepkisini ortaya koydu. 
     İngiltere Türk Dernekleri Federasyonu, Turkish Forum ve Galler Müslüman Birliği'nden Haluk Savaş'ın girişimleri neticesi oluşturulan ''Türk Hakları Savunma Komitesi'' adına dün Galler'e giden heyet, tasarıda ileri sürülen iddiaların asılsız ve yanlışlarla dolu olduğunu bilimsel belge ve bilgilerle ortaya koydu. 
     Heyette, Türk Federasyonu Başkanı Günay Aydın ve Haluk Savaş'ın yanı sıra Turkish Forum'dan da Dr. Esin Dal ve gazeteci Mustafa Köker yer aldı. 
     Belediye yetkilileri Türk heyetiyle yaklaşık üç saat süren görüşmeden sonra, durumu yeniden değerlendirme sözü verdi. Ziyarete Galler basını da büyük ilgi gösterdi ve Komite Başkanı Haluk Savaş ile mülakatlar yaptı. 
     
</TEXT>
</DOC>
