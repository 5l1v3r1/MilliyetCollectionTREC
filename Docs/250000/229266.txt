<DOC>
<DOCNO> 229266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun54.html </URL>
<DATE> 2004/04/07/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Kanada bebek yürüteçlerini tehlikeli olduğu gerekçesiyle yasakladı... 
</HEADLINE>
<TEXT>

     Kanada, bebeklerin yürümesine yardım eden yürüteçlerin çok tehlikeli olması gerekçesiyle bu araçların ülkede yasaklanmasına karar verdi. 
     Sağlık Bakanlığı, yürüteçlerde oturan bebeklerin merdivenlerden yuvarlanma veya normalde uzanamayacakları yerdeki tehlikeli nesnelere yetişebilme riskiyle karşı karşıya olduklarını vurguladı. 
     Sağlık Bakanı Pierre Pettigrew bildirisinde, '' Ebeveynler yürütecin tehlikeleri konusunda daha iyi bilgilendirilmeli. Çocuklarımızın güvenliği herşeyden önemli'' dedi. 
     Bakanlık, bu araçların mağazalarda satışını, reklamını ve ithalini yasaklayarak, yürüteç sahibi kişilerden bunları kullanmamalarını istedi. 
     Kanada, tekerlekli yürüteçleri yasaklayan ilk ülke oldu. 
     
</TEXT>
</DOC>
