<DOC>
<DOCNO> 249773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonyas06.html </URL>
<DATE> 2004/06/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Okullar kapandı, tatil zamlandı... 
</HEADLINE>
<TEXT>

     Okulların kapanmasının ardından yerli turistler de tatil beldelerine akın etmeye başladı. İç pazarın canlanması üzerine otel fiyatları bir haftada ortalama yüzde 34 oranında arttı. 
     Bölgelere göre farklılıklar gösteren otel fiyatları artışında Çeşme yüzde 51 ile ilk sırada yer alırken, Side'deki otellerin fiyatları ortalama yüzde 16 arttı. 
     İç turizmde yoğun sezona girilmesiyle birlikte fiyatlar da tırmanışa geçti. Okulların kapanması ile birlikte aileler çocuklarıyla tatil yerlerine akın etmeye başladı. İç turizmde talebin artmasıyla otel fiyatları bir haftada ortalama yüzde 34 oranında yükseldi. 
     Turizm yayıncısı Ekin Yazım Grubu Araştırma Birimi'nin, 16 bölgeden toplam 447 otelin gazetelere verdikleri ilanlardaki fiyatlar üzerinde yaptığı araştırmaya göre, otel fiyatları son bir haftada Çeşme'de yüzde 51, Kuşadası'nda yüzde 45, Alanya'da yüzde 44, Kemer'de yüzde 42, Bodrum'da yüzde 42, Marmaris'te yüzde 37, Fethiye'de yüzde 29, Belek'te yüzde 22, Side'de yüzde 16 oranında artış gösterdi. 
     
     BÖLGELERDE DURUM 

     Araştırma sonuçlarına göre, otel fiyatlarının en çok arttığı yer Çeşme oldu. Çeşme'de fiyatları izlemeye alınan 10 tesisin ortalama fiyat artışı yüzde 51'i buldu. 
     Bölge ve tesis bazında yapılan araştırmada, otellerin okulların kapanmasından önceki ve sonraki fiyat karşılaştırmasında, en yüksek artışı yüzde 71 ile Çeşme Sheraton yaparken, Side'deki Sunrise ile Assos'taki Eden Garden otellerinin ise fiyatlarda indirime gittiği dikkat çekti. 
     Araştırmaya göre iç turizmdeki fiyat artışları geçen yılın üzerinde gerçekleşti. Okulların kapanmasından hemen sonra meydana gelen fiyat artışı geçen yıl yüzde 31 oranında gerçekleşmişti. Geçen yıl en yüksek fiyat artışı Bodrum'da, en az artış ise Fethiye'de olmuştu. 
     
     THE OBSERVER TÜRKİYE TURİZM PATLAMASI YAŞIYOR 

     Öte yandan Ortadoğu'da devam eden gerginliğin İngiliz turistleri caydırmadığı bildirildi. The Observer gazetesi, Ortadoğu bölgesindeki bazı ülkelerin daha çok İngiliz turisti çektiğini belirtirken "Ortadoğu ile Avrupa sınırında olan Türkiye de, bir turizm patlaması yaşıyor" diye yazdı. İngiltere'de Pazar günlerinde yayınlanan prestijli The Observer gazetesi, tatil tercihleri konusunda olumsuz gelişmelere rağmen kolayca değişiklik yapmadıklarını belirtti. Ülkenin önde gelen sehayat acentalarının, Mısır ve Tunus gibi ülkelere yönelik tatil tekliflerini önemli ölçüde artırdıklarını kaydeden gazete, Türkiye'ye değinirken de "Ortadoğu ile Avrupa sınırında olan Türkiye de bir turizm patlamasını yaşıyor" ifadesini kullandı. 

     
</TEXT>
</DOC>
