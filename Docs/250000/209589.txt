<DOC>
<DOCNO> 209589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/yazar/yilmaz.html </URL>
<DATE> 2004/01/19/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Annan Planı'nın ilk uygulaması 
</HEADLINE>
<TEXT>

   
   Aksi bir gelişme olsaydı, yer yerinden oynardı diye düşünüyorum... Türk Dışişleri ve bir sivil toplum örgütü işbirliğinde öyle bir diplomasi yürüdü ki, KKTC'nin "ayrı ulus" kimliği uluslararası alanda tescil edilmiş oldu. 
   192 ülkede örgütlü Uluslararası Lions'un Yönetim Kurulu, 17 Ekim günü yaptıkları toplantıda, 193'üncü ülke olarak KKTC'yi üye kaydetti. Bu iş öyle bir cümle ile geçiştirilecek kadar kolay olmadı. 
   İlk kez 1985 yılında KKTC'de Lions Kulüp kurmak harekete geçildi. O dönem Uluslararası Lions Yönetim Kurulu'nda ilk Türk üye Dr.Munip Tahran bulunuyordu. 
   
   İstanbul merkezli 
   KKTC'de kurulan 6 Lions Kulübü'nü Uluslararası Lions Yönetim Kurulu, "Kıbrıs'ta tek devlet vardır. Bu adadaki kulüpler ancak 117 No'lu Yunanistan - Kıbrıs Bölgesi'ne bağlı olarak kurabilir" kararı verdi. Güney Kıbrıs da faaliyet gösteren Lionslar da, Yunanistan ile birlikte anılan 117 No'lu ülke bölgesinde anılıyordu. Halen de öyle... Bu gelişme üzerine Lionslar'ın belgeleri iptal edildi ve KKTC'de Lions Kulübü kuruluşu 9 yıllık kesintiye uğradı Lionlar ikinci kez, 1994 yılında KKTC'de kuruluş girişimi başlattılar. KKTC'de İstanbul merkezli Lions Kulüpleri kurmaya başladılar. 2003 yılında KKTC'deki Lions sayısı 7'ye ulaştı. Bu kez Rumlar'ın Dünya Lions'unda yürüttükleri kampanya sonucunda 7 Lions'un ya Güney Kıbrıs gibi Yunanistan'a bağlanması ya da kapatılması konusunda süre tanıdı. 
   
   Yunanistan'a bağlanın 
   18 Ağustos 2003 tarihli ve Uluslararası Direktör Eberhard J. Wirfs imzalı mektup "1980 tarihinde alınan İdari Kurul kararına göre, Kıbrıs adasında kurulacak Lions Kulüpleri'nin Yunanistan'a bağlı 117 No'lu bölgeye kaydedilmeleri gerekiyor. 15 Eylül tarihine kadar, Kıbrıs'ta faaliyet gösteren 7 kulübün 118 Türkiye'den, 117 Yunanistan'a transferinin yapılması, aksi halde 30 Eylül tarihine kadar kapatılması" yönündeydi. Bu noktadan itibaren Türkiye'deki lionlar harekete geçti ve ilk iş olarak AKP İstanbul İl Başkanı Dr.Mehmet Müezzinoğlu aracılığı ile Dışişleri'ne ulaşmaya çalışıyorlar. 
   Lion Konfederasyon Başkanı İnal Aydınoğlu, AKP'den gelen "Kalabalık gelmeyin" önerisini dikkate alarak, bir başına Müezzinoğlu'nu ziyaret ediyor. AKP İstanbul yönetiminin tavrından anlaşılaşağı gibi, yıllarca "masonik" örgütlenmeler diye kuşku ile baktıkları Lionlar'a karşı çekinceleri sürüyor. Ancak ortada "ülke çıkarları" gibi ortak bir payda olunca da kapıyı kapatmıyorlar. 
   
   Dışişleri akıl verdi 
   Lionlar, Dışişleri'ne ulaşıyorlar ve uygulanacak yöntemi belirliyorlar. Yıllarca KKTC meselelerinde yoğrulmuş Türk Dışişleri karşılaştıkları sorunu alt etmek için, BM Genel Sekreteri Kofi Annan'ın hazırladığı plana başvuruyor. Genel Yönetmen İhsan Saraçoğlu imzası ile Uluslararası Direktör Wirfs'e "karşı savunma" mektubu gönderiliyor. Saraçoğlu mektupta "Annan'ın karşılıklı görüşmelerin bir kez daha eşit iki taraf olarak başlatılmasını sunduğu plan gereği, Kıbrıs adasının nihai statüsünün belirlenmesine kadar Uluslararası Lions Kulüpleri Birliği'nin şimdiye kadar uyguladığı tarafsız hareket tarzının ve Kıbrıs Türk Kulüpleri'nin üyeliklerinin devamını öneriririz" ifadelerine yer veriyor. 
   Ve Dünya Lions'u Annan Planı'na dayalı savunmayı yerinde görerek, KKTC'yi resmen bir ülke tanıyan kararı alıyor. 
   Ülke sorunlarının uluslararası alandaki etkileri ortada. Lions kuruluşlarının önemi, ağırlığı tartışmanın bir başka boyutu olacaksa da, BM'de temsil edilen uluslararası bir kuruluşun geldiği nokta Türkiye için önemlidir. 
   
      
   
</TEXT>
</DOC>
