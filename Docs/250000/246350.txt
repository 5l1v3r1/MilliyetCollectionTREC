<DOC>
<DOCNO> 246350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/ekonomi/eko03.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan MTV'nin iptali 1.6 katrilyona mal olur 
</HEADLINE>
<TEXT>


Motorlu Taşıtlar Vergisi'nin iptali için açılan davada Anayasa Mahkemesi'ne açıklama yapan Unakıtan, MTV'den bu yıl 1.6 katrilyon beklendiğini söyledi 

ANKARA Milliyet 

Maliye Bakanı Kemal Unakıtan, Motorlu Taşıtlar Vergisi MTV Yasası'nın iptal edilmesinin maliyetinin 1.6 katrilyon lira olacağını söyledi. 
Motorlu taşıtlardan vergi alınmasını düzenleyen yasa hükümlerinin iptali istemiyle açılan davada Anayasa Mahkemesi heyetine açıklamalarda bulunan Unakıtan, çıkışta soruları yanıtladı. 
Unakıtan, 2004 bütçesinde MTV'den beklenen toplam gelirin 1 katrilyon 635 trilyon lira olduğunu ifade etti. Unakıtan, Maliye Bakanlığı Müsteşarı Hasan Basri Aktan ve Gelirler Genel Müdür Vekili Osman Arıoğlu ile birlikte motorlu taşıtlardan vergi alınmasını düzenleyen yasa hükümlerinin iptali istemiyle açılan davada, Anayasa Mahkemesi heyetine yaklaşık bir saat sözlü açıklamalarda bulundu. 
Gazetecilerin sorularını yanıtlayan Unakıtan, yasanın gerekçelerini anlattıklarını ifade etti. Unakıtan, "Bundan sonra karar yüksek yargınındır. Bizim her zamanki gibi hukuka, Anayasa Mahkemesi'ne ve bütün yargıya saygımız sonsuzdur. Durum, bundan ibarettir" diye konuştu. 

'Eşitsizlik yok' 
Unakıtan, bir gazetecinin "CHP, MTV'nin silindir hacmi ve aracın yaşına göre alınmasının eşitlik ilkesine aykırı olduğunu savunmuştu. Bunu nasıl değerlendiriyorsunuz" sorusuna, yasanın Anayasa'nın eşitlik ilkesine aykırı olmadığını anlatmaya geldikleri yanıtını verdi. "Yasanın iptali durumunda ek önlem düşünüyor musunuz " sorusunu Unakıtan, "Doğmamış çocuğa don biçilmez" diye yanıtladı. 


</TEXT>
</DOC>
