<DOC>
<DOCNO> 221118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/magazin/amag.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayhan, Sezen'in kanatları altında 
</HEADLINE>
<TEXT>

   Yarışma bittiğinde "Ondan Popstar değil arabesk şarkıcısı olur" denen Bayhan'ın DMC'den çıkacak albümünü 'popun kraliçesi' Sezen Aksu hazırlayacak 
      Ali Eyüboğlu 
   
   Bugüne kadar müzik dünyasının pek çok yıldızının yetiştiği okulda, öğrenci olarak şimdi bambaşka bir 'ünlü var'. Sertab Erener, Harun Kolçak, Aşkın Nur Yengi, Levent Yüksel ve Işın Karaca gibi popun birçok yıldızını müzik dünyasına kazandıran Sezen Aksu, bugünlerde Popstar'ın olay ismi Bayhan'ı kanatları altına aldı. 
   Popstar'ın birincisi Abidin, ikincisi Firdevs gibi Bayhan'ın albümü de DMC'den çıkacak ama Bayhan'ın albümü, Abidin ve Firdevs'inkinden farklı olacak. Çünkü o albümü Sezen Aksu hazırlayacak. 
   Pop şarkılarını kendine özgü tarzıyla yorumlaması nedeniyle jüridekilerin bile "Ondan Popstar değil, arabesk starı olur" dediği Bayhan'ın albümüne söz ve bestesi kendine ait birkaç şarkı verecek olan Aksu, albüme girecek diğer parçaların da seçimini yapacak. Ayrıca hangi parçayı hangi aranjörün düzenleyeceğinin de kararını o verecek ve çalıştığı aranjörler Kıvanç K, Alper Erinç ve Erdem Kınay'ı Bayhan'ın albümü için seferber edecek. 
   
   Hocalık da yapıyor 
   Bayhan, ilk albümünde kendi bestelerinin de kullanılmasını istiyor. 10'dan fazla bestesi olan Bayhan, şu günlerde Aksu'nun stüdyo olarak kullandığı Kanlıca'nın tepesindeki villada "popun kraliçesi"ne kendi bestelerini beğendirme savaşı veriyor. 
   Bir yandan Bayhan'ın albümü için değişik bir sound arayışlarını sürdüren Aksu, bir yandan da Popstar'ın 'gerçek starı'na şan hocalığı yapıyor. Aksu, şarkı söylerken yapamadığı vurgulamalar ve tonlama hatalarının önüne geçmek için Bayhan'ı eğitiyor. 
   Geride bıraktığımız aylara Popstar kadar Bayhan da damgasını vurmuştu. Görünen o ki, Aksu "İstediğim verimi alamadım" deyip projeden vazgeçmezse, 2004'e de 'sosyetik arabesk' albümüyle yine Bayhan damgasını vuracak. 
   
   
   
</TEXT>
</DOC>
