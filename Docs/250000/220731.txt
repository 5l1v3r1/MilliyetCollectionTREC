<DOC>
<DOCNO> 220731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/soneko10.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıkanlı Holding Özelleştirilirse at yarışlarına talibiz 
</HEADLINE>
<TEXT>

     Bünyesinde Yurtiçi Kargo ve Mef Eğitim Kurumları'nın da bulunduğu 11 şirketi barındıran Arıkanlı Holding, yabancı bir ortakla organik şarap işine girmeyi planlıyor. 
     Arıkanlı Holding Yönetim Kurulu Başkanı İbrahim Arıkan, şarap üretimi işine girmeyi, 418 dönümlük arazileri bulunan Silivri'de ne yapılabileceğini araştırırken bir tarih kitabında yörede şarap yapıldığını okuduktan sonra karar verdiğini söyledi. 
     Silivri'nin tarihçesine ilişkin kitapta yörede üzüm bağları bulunduğu ve Akören Köyü'nden denize kadar döşenen künkler aracılığıyla şarabın gemilere yüklendiğine dair bilgiler yer aldığını anlatan Arıkan, yapılan bilimsel çalışmalar sonucunda en iyi üzümün yetiştirilebileceğinin tespitinin ardından geçen sene 40 dönüm bağda sauvignon, merlot ve kalecik karası türlerinde üzüm yetiştirdiklerini bildirdi. 
     Arıkan, bu yıl 100 dönüm, gelecek yıl da 200 dönüm bağın üzüm vereceğini belirterek, organik şarap üretimi işini yabancı bir ortakla yapmak için İspanya, Fransa ve İsviçre'deki şarap fabrikalarını incelediğini kaydetti. 
     
     ''HEDEFİMİZ EYLÜL YA DA EKİM'DE PİYASAYA ÇIKMAK'' 
     Şu anda İspanya'dan 2, Fransa ve İsviçre'den birer firmayla yazıştıklarını belirten Arıkanlı, şöyle devam etti 
     ''Bugünlerde yabancı şirket temsilcilerinin buraya gelmesiyle detaylar üzerinde görüşeceğiz. Hedefimiz, eğer anlaşırsak yabancı ortakla Eylül ya da Ekim ayında şarap üreterek piyasaya çıkmak. Ortaklığın yüzde 50-50 şeklinde olmasını ve işin özellikle pazarlama ile yetiştirilme yönünün yabancı ortağın yapmasını istiyoruz. İlgi gösteren yabancı firmalar arasında gönlümüz İspanyalı şirketten yana. Organik şarap üretimini İspanya'nın ünlü şarap firması Torres ile yapmayı arzu ediyoruz. Yılda 37 milyon şişe şarap üreten Torres, Avrupa ve Amerika'da çok tutulan bir şirket.'' Arıkan, üretime geçtikten sonra ilk yıl 100 bin, ikinci yıl 200 bin şişe şarap üretmeyi öngördüklerini, fazla maliyet gerektiren organik üretim özelliğinden dolayı yüksek kalitedeki şarapların fiyatlarının da yüksek olacağını, bu sebeple ağırlıklı olarak lüks restoranlar ile dış pazara yönelik üretim yapacaklarını bildirdi. 
     
     ''AT YARIŞLARINA TALİBİZ'' 
     İbrahim Arıkan, yeni projeleri arasında yine Silivri'de 5 yıldızlı otel kurma planları bulunduğunu da söyledi. 
     Yaklaşık 500 dönümlük bir arazi içinde şehir otellerinden farklı, doğayla içiçe bir yaşam biçimini yansıtan tarzda hayata geçirilecek otel bünyesinde, dalgıçlık okulu yer alacağını anlatan Arıkan, otelde tüketilecek taze sebze ve meyve ile süt ve süt ürünlerinin burada tamamen doğal ortamda elde edileceğini kaydetti. 
     Arıkan, otelin işletmeciliğini başka bir firmaya vereceklerini, bunu üstlenmek isteyenler arasında ABD'li bir şirketin de yer aldığını bildirdi. 
     İnşaatı devam eden otel kompleksi içinde ayrıca 130 atın barınabildiği bir haranın bulunduğunu aktaran Arıkan, ''ABD'de yarışlar özel teşebbüsün elinde. Bizde ise devletin elinde. Silivri'deki arazimiz at yarışları için çok müsait. Bunun için önceden Tarım Bakanlığı'na yazı yazdım, ancak ret cevabı verdiler. Eğer ihale veya özelleştirme durumu olursa at yarışlarına biz talip olacağız'' şeklinde konuştu. 
     Bünyesinde 11 şirketi barındıran Arıkanlı Holding şemsiyesi altında faaliyet gösteren Yurtiçi Lojistik, geçen yıl dünyanın en büyük lojistik şirketlerinden Tibbett Britten Group ile yüzde 50-50 ortaklığa Joint Venture gitmişti. Yurtiçi Kargo da Kasım 2003'de Fransız Geopost ile ortak yeni bir şirket kurmuş ve şirketin adı Geopost-Yurtiçi Kargo A.Ş. adını almıştı. 
     
</TEXT>
</DOC>
