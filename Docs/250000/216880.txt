<DOC>
<DOCNO> 216880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/spor/spo04.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan çağrı 
</HEADLINE>
<TEXT>

   Trabzonspor Teknik Direktörü, Çaykur Rizespor maçında desteğe ihtiyaçlarının olacağını söyledi "Bize inansınlar ve bu dönemde yalnız bırakmasınlar" dedi 
      
   'Sistem oturuyor' 
   KARADENİZ derbisinde bugün Çaykur Rizespor ile karşılaşacak olan Trabzonspor, kritik 90 dakika için taraftarlarından destek istedi. Teknik Direktör Ziya Doğan, yeniden yapılanan bir takım olduklarını dile getirerek, "Daha oyun sistemimizi bile yeni yeni oturtuyoruz. Taraftarımızı yanımızda görmeye ihtiyacımız var. Bizi yalnız bırakmasınlar" diye konuştu. 
   
   'Onlardan biriyim' 
   DOĞAN, taraftarlardan kendilerine güvenmelerini de istedi. Tecrübeli teknik adam şunları söyledi "Onlardan biriyim. Bana inansınlar. Gelsinler, takımlarını desteklesinler. Bize misyonumuzu soruyorlar. Bu daima en büyük olmaktır. Hiçbir rakibi küçümsemiyor, hiçbir maçı da hafife almıyoruz. Futbolcularım işin ciddiyetini kavradı. Zamanla herşey oturacak." 
   
   Trabzonspor ava çıktı    BORDO - Mavili yönetim, geleceğin yıldızlarını keşfedebilmek için dört koldan arayışlara başladı. Karagümrük'ün genç golcüsü Aytek, orta saha oyuncusu Yusuf ve savunma oyuncusu Cihan'ı yakın takibe alan yönetim, Kartal'dan da Erbil'i listeye aldı. Sebatlı Sedat ve Abdurrahman'ın yanısıra Ç.Rizespor'dan Gürol için de teklif yapılacağı iddia edildi. 
   
   
</TEXT>
</DOC>
