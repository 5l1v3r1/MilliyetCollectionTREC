<DOC>
<DOCNO> 240488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko21.html </URL>
<DATE> 2004/05/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
ATV, icra yoluyla satılacak... 
</HEADLINE>
<TEXT>

     Borcundan dolayı hacizli olan Satel Sabah Televizyon Prodüksiyon A.Ş.'ye kayıtlı ATV markası, 14 Haziran'da yapılacak açık artırmada 5 trilyon liradan satışa çıkarıldı. 
     Medya Basın Servisleri ve Tic. A.Ş. adına kayıtlı olan Medi Grup da 200 milyar karşılığında aynı gün açık artırmaya sunulacak. Edinilen bilgiye göre ATV ve Medi Grup markaları için ilk artırma Belediye Mezat Salonunda 14 Haziran'da saat 10.00'da yapılacak. Bu ilk artırmada mevzuat gereğince takdir edilen 5 trilyonun yüzde 60'ına denk düşen 3 trilyonu verenin çıkması durumunda ATV logosu satılmış olacak. Medi Grup içinse ilk artırmada 120 milyar tekmlif edilmesi gerekiyor. İlk artırmada yüzde 60'lık teklifin bulunamaması durumunda, 21 Haziran'da aynı yerde bu kez ikinci açık artırmaya çıkılacak. Bu kez ATV logosu için 2 trilyon, Medi Grup markası içinse 80 milyarın verilmesi yeterli olacak. 
     ATV markasının, "Radyo TV kanalları, haber ajansları, eğlence hizmetlerinde" kullanılmak üzere 27 Ekim 2007 tarihine kadar koruma tescili bulunuyor. 7 Mart 2000 tarihine kadar koruma tescili bulunan Medi Grup'un emtiaları içinde "yayın, haberleşme, haber ajansı, yayıncılık, dergi yayımlama, kitap, baskı, matbaacılık, ofset baskı hizmetleri" ile "Basılı evraklar, basılı yayınlar, gazeteler, dergiler, broşürler, risaleler, kitaplar, rehberler, takvimler, posterler, resimler, afişler, fotoğraflar, tablolar, çıkartmalar, matbaa ve ciltleme hizmetleri, yazı kağıtları, defterler, zarflar, etiketler, dosyalar, oyunlar" bulunuyor. 

ANKA 
     
</TEXT>
</DOC>
