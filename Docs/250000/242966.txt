<DOC>
<DOCNO> 242966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko43.html </URL>
<DATE> 2004/05/26/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
AB, OPEC'in petrol üretimini artırmasını istedi... 
</HEADLINE>
<TEXT>

     Sıtkı Uluç 

AB Komisyonu, Petrol İhraç Eden Ülkeler Örgütü'ne OPEC petrol üretimini artırma çağrısında bulundu. 
     AB Komisyonu'nun enerjiden sorumlu üyesi Loyola de Palacio, Brüksel'de düzenlediği basın toplantısında, AB'nin büyüme hızını kesen yüksek petrol fiyatlarının indirilmesinin, OPEC ülkelerinin üretimi artırmalarıyla mümkün olabileceğini söyledi. 
     ''Bugünkü durumda yapılabilecek tek şey, üretimi artırarak spekülasyon balonunu söndürmektir'' diyen Palacio, OPEC ülkelerinin gelecek hafta Lübnan'da yapacakları toplantıda, petrol üretimini artırmak yönünde uzlaşma sağlamaları dileğinde bulundu. 
     Palacio, bugünkü petrol fiyatları artışının küresel ekonomiyi tehdit ettiğini, AB'nin büyümesini frenlediğini ve enflasyonu körüklediğini belirtti. 
     OPEC petrol bakanları, 3 Haziran'da Beyrut'ta buluşarak ortak tavır belirlemeye çalışacaklar. 
     Suudi Arabistan Petrol Bakanı Ali el Naimi, yaptığı çağrıyla, OPEC'in resmi üretim tavanının yüzde 8.5 artırılarak 25.5 milyon varile çıkarılmasını önermişti. 
     Suudi Arabistan bu çağrıyı yapmadan önce, kendi üretimini gelecek aydan itibaren günde 8.3 milyon varilden 9 milyon varile çıkarma kararı almıştı. 
     OPEC içinde yüksek fiyattan yana ''şahinler'' kanadının lideri İran da üretim artışına karşı olmadığını açıklamıştı. 
     
</TEXT>
</DOC>
