<DOC>
<DOCNO> 229812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yasam/yas02.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet önünde cinayet sözü 
</HEADLINE>
<TEXT>

   Üç kardeşi Kapalıçarşı'da çıkan 'tuvalet sırası' kavgasında öldürülen Münir Karataş, mahkemede söz isteyip, "Onları bırakırsanız, ben yaşatmam" dedi ve yürüyüp gitti... 
      NEZİH GÜROL İstanbul 
   
   Kapalıçarşı'da, tuvalet sırası yüzünden başlayıp, İdris 40 , Salih 25 ve Zekeriya 14 Karataş'ın ölümüyle biten kavgayla ilgili davaya dün İstanbul 6. Ağır Ceza Mahkemesi'nde bakıldı. Duruşmaya, tutuklu Ahmet Kızmaz ve İsmet Doyranlı ile tutuksuz Münir Karataş ve Hayrettin Can katıldı. Otopsi raporlarıyla ilgili görüşü sorulan Kızmaz'ın Avukatı Sema Sönmez, atış mesafesinin net olmadığını, bu nedenle yeniden rapor alınmasını ve olay yeri keşfi isteyerek, nefsi müdafaa gerekçesiyle tahliye talep etti. 
   
   Duruşma ertelendi 
   Doyranlı'nın Avukatı Nilüfer Çelik de, otopsi raporlarına göre ölümlerin ateşli silah yaralanmasından kaynaklandığını, müvekkilinin ise silah kullanmadığını belirterek, tahliyesine karar verilmesini istedi. Üç kardeşi bu kavgada öldürülen, ağır tahrik altında adam yaralamaktan 1 yıla kadar hapisle yargılanan Karataş, tahliye istemleri üzerine söz aldı. Tahliyesi istenen Doyranlı'nın kardeşine tokat atarak olayı büyüten kişi olduğunu iddia eden Karataş, "Serbest bıraksanız da, ben onu yaşatmayacağım. Adaletin önünde söz veriyorum" dedi. Kızmaz ve Doyranlı'nın tutukluluk halinin devamına karar veren mahkeme heyeti, duruşmayı erteledi. 
   
   Cezası 1 yıl hapis    Ölümle tehdit içeren sözlerin mahkeme başkanı tarafından tutanağa geçirilmesi gerektiğini belirten Avukat Fatih Volkan, "Cumhuriyet Savcısı'na suç ihbarında bulunulması lazım. Savcılık konuyu araştırarak ölümle tehdit suçunun oluşup oluşmadığını tespit eder. Gerekirse kamu davası açılır. Bu tür tehditte bulunan kişi, 6 aydan 1 yıla kadar hapis istemiyle yargılanır" dedi. 
   
   
</TEXT>
</DOC>
