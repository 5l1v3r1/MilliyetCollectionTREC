<DOC>
<DOCNO> 203133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/yasam/yas00.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çapa zor durumda 
</HEADLINE>
<TEXT>

   Yalısında yakalanan tarihi eserler için 'Müzelerde kayıtları var' diyen Didem Çapa'ya polisten yanıt Tarihi 363 eserin birinin bile kaydı yok 
      Serhat Ünal 
   
   Beykoz'daki yalısında 363 tarihi eser ele geçirilen Didem Çapa, savcılıkça serbest bırakılsa da, dün konuyla ilgili ilginç gelişmeler yaşandı. Antikacı Didem Çapa'nın, "Eserlerin İstanbul Arkeoloji Müzeleri'nde kaydı ve belgesi var" iddiasına rağmen, Mali Şube Müdürü Mustafa Aktaş, Çapa'nın belgesi olmadığını, yakalanan eserlerin de koleksiyoner belgesi başvuru formunda yer almadığını belirtti. 
   
   'Eserler devletin' 
   Aktaş, yalısında Hitit, Roma, Bizans ve Urartu dönemlerine ait 363 parça tarihi eser ele geçirilen Çapa'yla ilgili açıklamasında, "Koleksiyoner belgesi almak için başvuru yapmış ama alamamış. Çapa'nın başvuru formuna yazdığını söylediği tarihi eserler arasında, ele geçirilen 363 parçadan biri bile yok" dedi. Çapa'nın yalısında ele geçirilen eserlerin tamamının toprak altından çıkarıldığını da belirten Aktaş, açıklamasını şöyle tamamladı "Yasaya göre toprak altından çıkarılan eserler devlete aittir. Bu parçalar forma yazılamaz. Devlete ait olması gereken eserler, müzeye verilen koleksiyoner belgesine nasıl yazılabilir O forma yazdığı 8 - 10 parça. Yetkililer Çapa'nın belgesi olmadığını söylüyor. Varsa göstersin." 
   
   'Tek tek yazmamıştır' 
   Çapa'nın avukatı Fatih Volkan ise, müvekkilinin yaşadığı olaylar nedeniyle 'sudan çıkmış balığa döndüğünü' iddia etti. Çapa hakkında '2863 sayılı Kültür ve Tabiat Varlıklarını Koruma Yasası'na muhalefet'ten 1 - 3 yıl hapis cezası istemiyle dava açılabileceğini söyleyen Volkan, şu açıklamayı yaptı 
   "Kaçakçılar tutuklanmıyor ki bir yıl cezası olan bu olaydan müvekkilim tutuklansın. Koleksiyoner belgesi başvuru formunda, elinizdeki 500 eseri tek tek sıralamak mümkün olmayabilir. Koleksiyoner olarak bir belge almak istediğinizi belirtmeniz yeterli." 
   Volkan, Çapa'nın bu işi hobi olarak yaptığını da savunarak, "Müvekkilim çeşitli zamanlarda Kültür Bakanlığı'ndan sergiler için teklif almış. Eserlerin değerinin 300 milyon dolar olduğu söylentileri çıktı. Bu anormal bir rakam. Bunları satma, yurtdışına götürme, el değiştirme durumu yok" dedi. 
   Polisin yaptığı açıklamaya karşın Didem Çapa'nın İstanbul Arkeoloji Müzesi'ne yaptığı koleksiyonerlik belgesi başvurusunda 363 eserden 192'sini bildirdiği ortaya çıktı. Çapa, koleksiyoncu belgesini dün aldığını ve Beykoz Cumhuriyet Savcılığı'na ilettiğini belirtti. 
   
   
</TEXT>
</DOC>
