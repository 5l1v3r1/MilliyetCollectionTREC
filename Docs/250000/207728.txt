<DOC>
<DOCNO> 207728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/soneko11.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun "Akaryakıt istasyonlarının durumu içler acısı" 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin geçmişte yapılan kötü yönetimler yüzünden kötü bir yapıya kavuştuğunu belirterek, ''Büyük Atatürk'ün kurduğu Cumhuriyet kurulduğu dönemdeki birçok özelliklerini kaybetmiş bugün Cumhuriyet bürokratik bir Cumhuriyet olarak devam ediyor'' dedi. 
     Bakan Coşkun, bu sözleri söyleyerek bir bürokrasi tartışmasına girmek istemediğini de, bürokrata karşı olmadıklarını vurgulayarak, ''Hükümet olarak bürokratlarla değil, bürokratik engellerle savaşmak istiyoruz. Yıllardır bu yüzden bütçe açık veriyor, siyasi kadrolar yıllardır borcu borçla kapatmaya çalışmış'' diye konuştu. 
     Sanayi ve Ticaret Bakanlığı Ölçüler ve Standartlar Genel Müdürlüğü tarafından Bolu Koru Otel'de düzenlenen ''1. Yasal Metroloji Şurası''nda konuşan Coşkun, iktidara geldiklerinde 200 milyar dolar borç devraldıklarını hatırlatarak, ''Devletin borçlarının vadeleri çok yakındı. Faizler yükselmiş, bu olumsuz gelişmeler yüksek enflasyon olgusuna sebep olmuştu. Bugün gelinen noktada vadelerin süresi uzadı, enflasyon hedeflenenin altına düştü'' dedi. 
     Hükümetin 2003 yılı için yüzde 20 enflasyon hedeflediğini vurgulayan Coşkun, ''Hükümet bir şeyde yanıldı ve enflasyon yüzde 14'e indi. Bizler geçmişte olduğu gibi başarısız hükümetin başarısızlığını kapatmaya çalışan bakanlar olarak dolaşmıyoruz. Bu sene 2004 yılında enflasyonu yüzde 12 olarak hedef aldık ama tekli rakamlara ineceğine, bu hedefe ulaşacağımıza inanıyorum'' diye konuştu. 
     
     AKARYAKIT İSTASYONLARINA DENETİM 
     Bakan Coşkun, geçtiğimiz günlerde Ankara'da bir akaryakıt istasyonunda yaşanan üzücü patlamanın ardından Türkiye genelindeki akaryakıt istasyonlarına yönelik bir araştırma yaptıklarını ifade ederek, şunları kaydetti 
     ''Yapılan denetimlerde, Türkiye genelindeki akaryakıt istasyonlarının birçoğunun durumunun içler acısı olduğu ortaya çıktı. Öncelik akaryakıt istasyonlarında olmak üzere önümüzdeki günlerden itibaren Türkiye genelinde günlük hayatta kullandığımız birçok ölçü ve tartı aletinin denetimlerine başlayacağız. Türkiye'deki akaryakıt istasyonları başta olmak üzere ölçü ve tartı aletlerini kullanıldığı her yeri Avrupa Birliği'ne AB uyumlu hale getireceğiz.'' 
     
     ''MANKENLER ÖLÇÜ VE AYARLAR GENEL MÜDÜRLÜĞÜ'NE 
     BAŞVURACAK'' Coşkun, Türk Standartları Enstitüsü'nün TSE son günlerde verdiği 19 bin yeni standardın yüzde 90'ının AB'ye uygun olduğunu belirterek, şunları söyledi 
     ''TSE bu 19 bin standarda ilave olarak kapıcı standardı, manken standardı konularında standartlar açıkladı ve çıkardı. Fakat bu standartlardan manken standardı hakkında basında yazılanlar beni rahatsız etti. Bazı yazarlar ve mankenler Bu standartları kim belirleyecek dedi. Açıklıyorum, bu şanslı kişi Ölçü ve Ayarlar Genel Müdürü Atilla Bey. Mankenlik standardını öğrenmek isteyenler Atilla Bey'e başvurabilirler.'' Sanayi ve Ticaret Bakanı Coşkun, Türkiye'de kurulan ve mevcut olan ölçü ve ayar merkezlerinin uluslararası standartlara kavuşturularak, diğer ülkelerin seviyelerine geleceğini anlatarak, ''AB başta olmak üzere çeşitli kurumlardan laboratuvarlarımızın akredite edilmesine yönelik çalışmalarımız devam ediyor. AB bünyesinde bulunan Akreditasyon Kurumu'na üyeliğimiz kabul edildi. Bu çalışmalardan sonra Türkiye'deki laboratuvarlarda yapılan ölçümler uluslararası alanda kabul görecek hale gelecek'' dedi. 
     Bolu Koru Otel'deki şura yarın da devam edecek. 
     
</TEXT>
</DOC>
