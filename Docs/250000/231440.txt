<DOC>
<DOCNO> 231440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur48.html </URL>
<DATE> 2004/04/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Danıştay Başkanlığı'na Çetinkaya seçildi 
</HEADLINE>
<TEXT>

     Nuri Alan'ın yaş haddinden emekliye ayrılmasıyla boşalan Danıştay Başkanlığı'na 5. Daire Başkanı Ender Çetinkaya seçildi. 
     Danıştay Genel Kurulu'nda Pazartesi gününden beri devam eden seçimlerde bugün sonuç alındı. 
     Seçimlerde bugün yapılan oylamada, Çetinkaya, başkan seçilmek için gerekli olan salt çoğunluğu sağlayarak Danıştay'ın yeni başkanı oldu. Ender Çetinkaya, 83 üyenin katıldığı oylamada 44 üyenin oyunu aldı. 
     Diğer aday Danıştay Başsavcısı Harun Çetintemel ise 34 oyda kaldı. 3 oy boş çıkarken, 2 oy geçersiz sayıldı. 
     Çetinkaya'nın Danıştay Başkanı seçilmesi nedeniyle boşalan Danıştay 5. Dairesi Başkanlığı için önümüzdeki günlerde seçim yapılacak. 
     Danıştay Başkanları 4 yıl için seçiliyor, ancak Çetinkaya, Nisan 2006'da yaş haddinden emekli olacağı için yaklaşık 2 yıl görev yapacak. 
     
     ÇETİNKAYA'NIN ÖZGEÇMİŞİ 

     Ender Çetinkaya, 2 Nisan 1941 tarihinde Adapazarı'nda doğdu. İstanbul Üniversitesi Hukuk Fakültesi'nden 1964 yılında mezun olan Çetinkaya, İller Bankası İstanbul Bölge Müdür Yardımcılığı, TCDD Genel Müdürlüğü görevlerinde bulundu. 
     Çetinkaya, 30 Eylül 1986 tarihinde Danıştay Üyeliği'ne, 6 Ekim 2000 tarihinde ise Danıştay 5. Daire Başkanlığı'na seçildi. 
     Çetinkaya, evli ve iki çocuk babası. 
     
</TEXT>
</DOC>
