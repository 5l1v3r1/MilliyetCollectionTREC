<DOC>
<DOCNO> 224186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sondun05.html </URL>
<DATE> 2004/03/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'taki savaş dünya genelinde protesto edildi... 
</HEADLINE>
<TEXT>

     Irak'taki savaş, birinci yılında dünya genelinde protesto edildi. 
     İtalya, İngiltere, Almanya, Mısır, İspanya, Yunanistan, Avustralya ve Bahreyn dahil birçok ülkede onbinlerce insan, sokaklara çıkarak Irak'taki savaşı protesto etti. 
     ABD ile öncülük ettiği koalisyon kuvvetlerinin ''Irak işgaline son vermeleri'' talebiyle Londra'da düzenlenen gösteriye binlerce kişi katıldı. Kentin merkezindeki Hyde Park ile Trafalgar Square'de düzenlenen gösteride, ''Dünya'nın 1 numaralı teröristi George Bush'' yazılı pankartlar dikkat çekti. Metropolitan Polis Teşkilatı'ndan yapılan açıklamada, gösteriye yaklaşık 25 bin kişinin katıldığı belirtildi. Günün erken saatlerinde de savaş karşıtı iki kişi, ünlü saat kulesi Big Ben'e tırmanarak savaşı protesto etti. 
     İtalya'nın başkenti Roma'daki savaş karşıtı yürüyüşe yüzbinlerce kişi katıldı. Organizatörler, ABD ile Avrupa'nın çeşitli ülkelerinden gelenlerin de bulunduğu gösteriye 1 milyona yakın savaş karşıtının katıldığını söylerken, polis, katılımın 250 bin civarında olduğunu belirtti. Gösteride, savaş ve ABD karşıtı sloganlar atıldı, Irak'taki İtalyan askerlerinin geri çekilmesi talep edildi. 
     Mısır'ın başkenti Kahire'de düzenlenen gösteride de, ABD ve savaş karşıtı sloganlar atıldı. Polisin yoğun güvenlik önlemi aldığı gösteride, meydana yakın cadde ve sokaklar trafiğe kapatıldı. Amerikan ve İsrail bayraklarının yakıldığı, Amerikan karşıtı sloganların atıldığı gösteride, polisle göstericiler arasında itiş kakış oldu. 
     Madrid saldırılarının ardından 12 Mart'ta 11 milyondan fazla kişinin ''teröre hayır'' diyerek toplandığı İspanya sokaklarında bu kez ''savaşa hayır'' sloganları atıldı. 
     İspanya'nın 50 kentinde düzenlenen gösterilere, sivil toplum örgütlerinin yanı sıra birçok siyasi parti yetkilisi katıldı. 
     Sosyalist İşçi Partisi yetkilileri gösterilerde, Irak'taki İspanyol askerlerin geri çekilmesi yönündeki niyetlerini tekrar vurguladılar. 
     Almanya'da düzenlenen savaş karşıtı gösterilerde, ABD'nin Irak politikası protesto edildi. Berlin'de düzenlenen gösteride yaklaşık 1600 kişi yürürken, diğer kentlerde de küçük çapta gösteriler oldu. Ramstein'daki Amerikan üssü önünde toplanan yaklaşık 2000 kişi savaş karşıtı sloganlar attı. Göstericiler, ABD yönetimini, Irak'ı işgal ederek uluslararası terörizmle mücadelenin altını kazımakla suçladılar. 
     Yunanistan'ın başkenti Atina da savaş karşıtı gösterilere sahne oldu. ABD'nin Atina büyükelçiliğine yürüyen yaklaşık 10 bin kişi, Irak savaşının yanı sıra, 13-29 Ağustos tarihlerinde düzenlenecek Olimpiyat Oyunları'nda güvenliğin sağlanması yönünde NATO'dan yardım istenmesini protesto etti. Sindagma meydanı ile Selanik kent merkezinde toplanan binlerce gösterici, ''ABD'nin Irak işgalini'' protesto eden pankartlar açtılar. Gösterilerde, ''Emperyalist savaşa hayır'', ''Atina 2004 Olimpiyatları'nda NATO'nun sağlayacağı güvenliği istemiyoruz'' sloganları atıldı. 
     Tokyo'da düzenlenen gösterilere katılan yaklaşık 30 bin kişi, Japonya'nın savaşa dahil olmasını protesto etti. 
     Ürdün ve Bahreyn'de de küçük çapta protesto gösterileri düzenlenirken, Yemen'de muhalefet partileri, parlamento binası önünde oturma eylemi düzenledi ve hükümetin tavrını eleştiren bir bildiri okundu. 
     Sydney'de düzenlenen gösteride de, Başbakan John Howard'ın yaklaşık 1.5 metre uzunluğundaki heykeli, Guantanamo'daki Amerikan üssünde tutulan Avustralyalı esirleri hatırlatması amacıyla bir kafes içinde sergilendi. 
     Filipinler'de düzenlenen gösteride ise yaklaşık 500 protestocu ile polis arasında çatışma çıktı. Göstericiler, kendilerini engellemeye çalışan polise taş atarak cevap verdiler. 
     
</TEXT>
</DOC>
