<DOC>
<DOCNO> 221427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/spor/spo06.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Biricik aşkımız 
</HEADLINE>
<TEXT>

   Türkiye'yi Avrupa'da temsil eden tek takım olan Gençlerbirliği'nin Teknik Direktörü Ersun Yanal, bunun sorumluluklarını artırdığını belirtti. Yanal, işin İspanya'da biteceğini söyledi 
      CEMAL ERSEN 

   
   Milli Takım yolunda 
   GENÇLERBİRLİĞİ Teknik Direktörü Ersun Yanal, UEFA Kupası dördüncü turunda karşılaşacakları Valencia'yı çok iyi analiz ettiklerini söyledi. Bu konuda kendisine yardım eden Beşiktaş çalıştırıcısı Lucescu'ya da teşekkür eden Yanal, "Türkiye'yi temsil eden tek takım olmamız sorumluluğumuzu bir kat daha artırdı. Ancak bu bizde baskı değil, tatlı bir heyecan oluşturdu. Milli takımımızın Dünya Kupası ile birlikte üstlendiği misyonu, kulüp olarak biz devam ettirmek istiyoruz" diye konuştu. 
   
   'Rüyada bile göremezdik' 
   YANAL, ilk maçtaki skor ne olursa olsun, turun İspanya'daki maçla kesinlik kazanacağını ifade etti. Basın toplantısına katılan Erkan ve Deniz güçlü bir rakiple oynayacaklarını, ancak bu kez çok daha farklı bir mücadele sergileyerek tur için avantaj yakalayacaklarını söyledi. Orta sahanın beyni Skoko ise "Bugün rüyada bile göremeyeceğimiz bir noktaya geldik. Çok iyi şeyler yaptık. Türkiye'de bize güvenenleri mahçup etmeyeceğiz" ifadelerini kullandı. 
   
   '2-0 yeneriz'    GENÇLERBİRLİĞİ Başkanı İlhan Cavcav, Valencia maçını 2-0 kazanacaklarını iddia etti. Cavcav, konuşmasına şöyle devam etti "Beşiktaş gibi Türkiye'nin en iyi futbolunu oynayan takımını eleyen Valancia ile bu turda karşılaşmamız bana göre şanssızlık. Ama onlardan aşağı bir ekip değiliz." Bu arada Biletix'in dışında maç biletleri bugün saat 14.00'ten itibaren 19 Mayıs Stadı gişelerinden satışa sunulacak. 
   
   Altıncı zafer peşindeler    GENÇLERBİRLİĞİ bugün Valencia karşısına Avrupa Kupaları'ndaki 6. galibiyetini almak için çıkacak. Kırmızı - Siyahlılar, Avrupa'da bugüne kadar yaptığı 13 karşılaşmadan 5 galibiyet, 3 beraberlik ve 5 yenilgi aldı. Başkent ekibi, oynadığı 13 maçta rakip filelere 20 gol atarken, kendi kalesinde ise 15 gol gördü. 
   
   Prim yağmuru    BAŞBAKAN Recep Tayyip Erdoğan'dan Gençlerbirliği'ne tur primi 150 bin dolar. Başkan İlhan Cavcav'ın isteği, Adalet Bakanı Cemil Çiçek'in devreye girmesiyle Başkent ekibinin Valencia'yı elemesi durumunda Başbakan Erdoğan'ın talimatıyla Kırmızı - Siyahlılar'a Türk Tanıtma Fonu'ndan 150 bin dolar prim verileceği öğrenildi. Gençlerbirliği yöneticileri ise kulübün vereceği primi 270 milyar lira olarak açıklarken, Başkent temsilcisine çeyrek finale kalınması halinde ödül yönetmeliğine göre de toplam 7500 Cumhuriyet altını ödül verilecek. 
   
   'Gol atmalıyız'    İLHAN GÜLER 

   VALENCİA dün 60 kişilik kafileyle Ankara'ya geldi ve ayağının tozuyla çalıştı. Sakat olan Aimar, Lopez ve Aurelio'nun dışında Marchena, Ferrez ve Baraja'nın kafilede yer almadığı öğrenildi. Teknik Direktör Rafael Benitez, rövanşa rahat çıkmaları için mutlaka gol atmaları gerektiğini söyledi. Başkent ekibinin çok iyi mücadele ettiğini vurgulayan Benitez, "İşimiz zor çünkü teknik açıdan üstün ve kazanma hırsıyla dolu bir ekip. Youla, Philip, Ali Tandoğan ve Mustafa Özkan iyi futbolcular" dedi. Bu arada maçın hakem ve gözlemcileri hava şartları nedeniyle gece geç saatlerde Ankara'ya gelebildi. 
   
   UEFA'da bugün    21.30 Bordeaux - Brugge 
   21.30 Auxerre - PSV 
   21.45 Newcastle - Mallorca 
   22.00 Benfica - Milan 
   22.00 Liverpool - Marsilya 
   22.00 Celtic - Barcelona 
   22.30 Villarreal - Roma 
   
   
</TEXT>
</DOC>
