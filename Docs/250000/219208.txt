<DOC>
<DOCNO> 219208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko08.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatında erken rekor 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, yılın ilk 2 ayında yüzde 46,9 oranında artarak 1 milyar 271 milyon dolara ulaştı. 
     Sektör, bu rakamla 1995 yılının tamamında yapılan 1 milyar 289 milyon dolarlık ihracata 2 ayda yaklaşma başarısını gösterdi. 
     A.A muhabirinin, Uludağ İhracatçı Birlikleri UİB verilerinden derlediği bilgiye göre, ihracat kalemleri arasında binek otomobiller yüzde 90,9 oranında artarak 444 milyon 11 bin dolarla ilk sırada yeralırken, bunu 430 milyon 516 bin dolarla yan sanayii, 106 milyon 492 bin dolarla da eşya taşımaya mahsus motorlu taşıtlar izledi. 
     En fazla ihracat artışı, otobüs-midibüs-minibüs, özel amaçlı motorlu taşıtlar ve özel amaçlı diğer çekicilerde gerçekleşirken, çekiciler, gemiler ve suda yüzen taşıtlar, hava ve uzay taşıtlarıyla demiryolu taşıtlarında gerileme yaşandı. 
     Ocak-Şubat döneminde, yüzde 46,9 oranında artarak 1 milyar 271 milyon 443 bin dolara ulaşan ihracat, geçen yılın aynı döneminde 865 milyon 345 bin dolarda kalmıştı. 
     Sektör, yılın ilk 2 ayında gerçekleştirdiği 1 milyar 271 milyon dolar ihracatla 1995 yılının tamamında yapılan 1 milyar 289 milyon dolarlık ihracata yaklaştı. 
     
     ALMANYA İLK SIRADA 
     Sektör, yılın ilk ayında 13 serbest bölgenin yanı sıra, 137 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 193 milyon 633 bin dolarla ilk sırada yer alırken, bu ülkeyi Fransa, İtalya, İngiltere ve Polonya izledi. 
     Sektör, bu dönemde St. Vincent, Sırbistan, Benin, Ekvator Ginesi, Komor Adaları, Mauritius, Kongo, Zambia, Paraguay, Küba, Alaska, Barbados, Avustralya Okyanusyası ve Kape Verde ile Trakya, Denizli ve Adana Yumurtalık serbest bölgelerine ilk kez ihracat yaptı. 
     
</TEXT>
</DOC>
