<DOC>
<DOCNO> 227838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/yazar/sazak.html </URL>
<DATE> 2004/04/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Gandi eylemi 
</HEADLINE>
<TEXT>

   
   CHP'de 28 Mart sonrası Baykal yönetimine karşı gelişen muhalefet Gandi türü 'sessiz protesto'ya dönüşüyor. 
   Cumartesi günü Ankara'da CHP Genel Merkezi önünde buluşacak Türkiye'nin çeşitli illerinden gelen muhalif heyetler, 'parti başkanını istifaya çağıracaklar'. Örgütlü protesto eyleminin eşgüdümünü 'Anadolu Hareketi' üstlenmiş durumda. Düşünülen tepki biçimi ise Hindistan'ın bağımsızlık hareketi lideri Gandi'den esinlenilerek planlanmış. 
   28 Mart seçimlerinden sonra hiçbir özeleştiride bulunmayan ve alınan sonuçları halka yüklemeye çalışan CHP yönetimine karşı, mesajı 'demokrasinin önünü açın' şeklinde özetlenebilecek uzun süreli direniş başlatılacak. 
   Yerel seçimlerle ilgili rakamlar netleştikçe, 10 milyon dolayında seçmenin sandığa gitmediği gözleniyor. 
   Daha çok sol seçmenlerin gösterdiği bu tepkinin CHP'nin oylarındaki düşüşte etkili olduğu düşünülüyor. Bu eğilimin bundan sonraki genel seçimlerde de devamı halinde CHP'nin barajı geçmesi olanaksız hale gelecek. 
   Okur tepkilerinden ve sandık başında 'son kez CHP'ye oy veriyorum' diye oy kullanan seçmen tepkilerinden CHP'nin 'Baykal ile devam' durumunda bu partinin iktidar şansını tümüyle yitireceği anlaşılıyor. 
   CHP örgütleri ve Meclis Grubu kaynıyor. 
   Baykal, 'Derviş'in istifası'nı bu aşamada frenlemekle birlikte 3 Kasım'da gerçekleşen transferin sonuna gelindiği anlaşılıyor. Duygu bağları eskisi gibi güçlü değil. Derviş'in Deniz Bey'e bağlılığı tek konuda devam ediyor 'Baykal'a karşı aday olmamak ' Derviş, CHP içinde 'alternatif lider' gizi gözükmekten bunalmış durumda. Yakın çevresine ve Meclis'te kendisini Baykal'ın yerine aday olmaya ikna etmeye çalışan milletvekillerine 'CHP'de başkanlığa oynamayacağını' 29 Mart itibariyle açıklamış durumda. 
   Parti içi muhalefetin Derviş dışındaki seçenekleri devreye sokma konusunda bir zamana ihtiyacı gözleniyor. 
   CHP'nin son kurultayındaki tüzük değişikliği, beşte bir üyeyle toplanacak olağanüstü toplantıda gündeme 'seçim' maddesi koydurmayı hayli güçleştirmiş durumda. Başkanlık ve yönetim değişikliği için salt çoğunlukla karar aldırmak gerekiyor. Bu da 601 oy demek. Üstelik bunu noterden 15 gün içerisinde getirmekle yükümlü delegeler. Bu da CHP'de lider değişikliğini neredeyse olanaksız hale getiriyor. 
   Son tüzükle, liderlik 'seçilmiş krallık' haline dönüştü. 
   Politbüro'ya 'ömür boyu' görevde kalma yetkisi tanındı. 
   CHP'de 28 Mart hesaplaşması güden Meclis içi ve dışı muhalefetin şansı hayli sınırlı. Gandi eylemini planlayanlar belki de bu şartlar nedeniyle 'sessiz direniş'i tercih ediyorlar. 
   Cumartesi günü Ankara'da toplanacaklar. 
   Parti içi demokrasi isteyecekler. 
   
      
   
   
</TEXT>
</DOC>
