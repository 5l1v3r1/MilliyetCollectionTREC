<DOC>
<DOCNO> 201315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yazar/tamer.html </URL>
<DATE> 2003/12/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Çinli gençlerin gözüyle, Batı üniversiteleri 
</HEADLINE>
<TEXT>

      Londra'daki Çinli Üniversite Öğrencileri Merkezi'nce düzenlenen bir toplantıda, Batılı ülkelerde eğitim gören Çinli öğrencilerin karşılaştıkları belli başlı zorluklar masaya yatırılmış. 
   Çinli gençlerin sorun olarak sıraladıkları maddeler dürüstlükten, sorgulayıcı eğitim ve ebeveynlerle ilişkilere kadar, iki kültür arasındaki uçurum denebilecek farklılıkları sergilemesi açısından fevkal de ilginç. Devasa ekonomik potansiyeli nedeniyle tüm dünyanın Çin'i her yönüyle anlamaya çalıştığı şu dönemde ilginizi çekebileceğini düşündüm 
   
   Bazı Çinli öğrenciler, Batılı profesörlerin derslerde öğrencilerin görüşlerine "fantastik", "harika" ya da "mükemmel" dedikleri halde, sınavlarda kırık not vermelerine hiç anlam veremediklerini dile getirmişler ve ısrarla "Profesörler bize neden dürüst davranmıyorlar" diye sormuşlar. Ben de oldum bittim anlamamışımdır M.T. 
   
   Sorgulayıcı eğitim 
   Diğer bazı Çinli öğrenciler, Batı'nın yaradılış ve evrenle ilgili bakış açısını kuşkuyla karşıladıklarını dile getirmişler ve demişler ki "Bizden ısrarla, büyük düşünürlerin ve bilim adamlarının tarihe mal olmuş teorilerine ve fikirlerine karşı kendi görüşlerimizi oluşturmamız isteniyor. Eğer yaradılışla ilgili kendi görüşlerimizi oluşturacaksak, neden büyük düşünürlerin görüşleri uzun uzadıya derslerde bize öğretiliyor " Sorgulayıcı eğitim konusunda Batılılardan yanayım. M.T. 
   Bir kısım Çinli gençler için en büyük sorun, kendilerinin sürekli ders çalışıp ödev yapmakla uğraşırken, Batılı sınıf arkadaşlarının tüm zamanlarını konuşarak, içki içerek, yeni arkadaşlar ve sevgililer edinerek geçirmeleriymiş "Aynı yaşta olduğumuz halde, nasıl bu denli farklı hayatlar yaşayabiliriz " 
   
   Aileye bağlılık 
   Diğer bir kısım Çinli öğrenci ise Batılı sınıf arkadaşlarının aileleri adına büyük "üzüntü" duyuyorlarmış. Zira Batılı arkadaşlarının bir kısmı ailelerinden neredeyse kopmuş, diğerleri ise ailelerine karşı saygılı, ama çok mesafeliymişler. Çinli gençlere göre "Çocuklar, huzur ve güven duygusunu ancak evlerinde ve ailelerinin yanında bulabilirler. Aileniz yoksa siz bir hiçsiniz." 
   Toplantıda Çinli gençleri dinleyen grup içinde yer alan ve neler konuşulduğunu The Guardian gazetesi aracılığıyla bizlere aktaran Çinli meslektaşım ve hemcinsim Xınran, yukarıda sıralanan sorunların ardından gençlere neler anlattığını da bizlerle paylaşıyor. Xınran gençlere önce bir mizah kitabında okuduğu fıkrayı anlatmış 
   
   İncil nasıl okunur 
   Yüzyıllar önce günlerden bir gün Tanrı, kullarının sadakatini araştırsın diye bir elçisini dünyaya yollar. Elçi geri döndüğünde "Çinlilerin sadakati, Batılılardan çok daha fazla" diye görüş belirtir. Tanrı "Nereden anladın " diye sorduğunda "İncil'i okurken Çinlilerin sürekli onay anlamında başlarını salladıklarını, Batılıların ise tereddüt içinde olduklarını gözledim" yanıtını verir. Zaten Tanrı da bunun üzerine Batılılara pazar sabahı ekstradan ders koyar Oysa işin aslı şudur. Çin alfabesiyle okuma yukarıdan aşağı, Latin alfabesiyle sağdan soladır ve bu yüzden de Çinliler onaylıyormuş, Batılılar da mutabık değillermiş gibi bir izlenim doğmaktadır. 
   
   Kişisel görüş de ne 
   Xınran fıkranın ardından Londra Üniversitesi öğretim üyesi bir profesörden dinlediği şu ilginç olayı Çinli gençlere aktarır 
   Biri Amerikan, diğeri Avrupalı, üçüncüsü Afrikalı, diğeri de Çinli 4 üniversite öğrencisine bir gazeteci "Uluslararası gıda kıtlığı konusundaki kişisel görüşlerinizi alabilir miyim " diye sorar. Amerikalı "Uluslararası ne demek " diye yanıt verirken, Avrupalı kıtlık kelimesinin anlamını öğrenmek ister. Afrikalı genç, gıdanın ne anlama geldiğini bilmiyordur, Çinli öğrenci ise "Kişisel görüş demekle ne kastediyorsunuz " diye sorar. 
   
   Dürüstlüğün fazlası 
   Son örnek ise Xınran'ın kendisine aittir. Londra'da sokakta karşılaştığı bir Çinli "Sen Xınran'sın" diye yanına yaklaşır ve ne kadar yaşlanıp çirkinleştiğini defalarca tekrar eder. Xınran adamı kesinlikle tanımamaktadır. Biraz deşince anlar ki 10 yıl önce Çin'den Londra'ya göçen adam, o günkü gazeteyi de anı olarak Çin'den beraberinde getirerek Londra'daki odasının duvarına asmıştır ve Xınran'ın fotoğrafı da o gazetede yer almaktadır. Dürüstlüğün bu kadarı Xınran'a bile fazla gelmektedir 
   
      
   
</TEXT>
</DOC>
