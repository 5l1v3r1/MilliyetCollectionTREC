<DOC>
<DOCNO> 223245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas16.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pınar Altuğ eşini aldattı' haberiyle ilgili şikayet yersiz bulundu 
</HEADLINE>
<TEXT>

     Basın Konseyi Yüksek Kurulu, televizyon oyuncusu Pınar Altuğ'un Sabah Gazetesi hakkındaki şikayetinin ''yersizliğine'' karar verdi. 
     Konsey'den yapılan yazılı açıklamada, Sabah Gazetesi'nin 9 Kasım 2003 tarihli nüshasında yayınlanan Şengül Balıksırtı imzalı ''Tony İle Büyük Aşk Yaşıyoruz'' başlıklı haberde, ''eski mankenlerden oyuncu Pınar Altuğ'un, Tony eşini aldattığı erkek ile büyük bir aşk yaşadıklarını itiraf ettiği'' yolundaki ifadelere yer verildiği belirtildi. 
     Şikayetçi Pınar Altuğ'un avukatı aracılığıyla Basın Konseyi'ne yaptığı başvuruda, ''haberin aşağılayıcı nitelikte olduğu ve gerçeği yansıtmadığını'' savunarak, ''gerekli uyarının yapılmasını'' istediği kaydedilen açıklamada, Sabah Gazetesi ve Sabah Muhabiri Şengül Balıksırtı'nın ise bir açıklama göndermediği bildirildi. 
     Açıklamada, şöyle denildi 
     ''Durumu değerlendiren Basın Konseyi Yüksek Kurulu, şikayet konusu haberin Pınar Altuğ ve sevgilisini aşağılayıcı unsurlar taşımadığını, yazılanların doğru olduğunu, zaten haberde yazılan 'Altuğ'un Tony isimli şahıs ile büyük bir aşk yaşadığı' konusunun daha sonra kamuoyunun gözü önünde cereyan eden gelişmelerle kanıtlandığı görüşünü benimseyerek, Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' şeklindeki 4. ve 'Soruşturulması gazetecilik olanakları içinde bulunan haberler soruşturulmaksızın veya doğruluğuna emin olunmaksızın yayınlanamaz' şeklindeki 6. maddelerinin ihlal edilmediğine ve bu nedenle Sabah Gazetesi ile Sabah Gazetesi Muhabiri Şengül Balıksırtı hakkında 'şikayetin yersizliğine' oybirliği ile karar vermiştir.'' 
     
</TEXT>
</DOC>
