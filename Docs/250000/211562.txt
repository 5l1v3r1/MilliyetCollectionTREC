<DOC>
<DOCNO> 211562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/ekonomi/eko02.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgin İmar'daki çifte hesaptan dersimizi aldık 
</HEADLINE>
<TEXT>

   Meclis Araştırma Komisyonu'nda batıklardan tahsilat yapılamamasından yakınan BDDK Başkanı Bilgin, çifte hesapla ilgili olarak da, 'Dersimizi aldık' dedi 
      SALİHA ÇOLAK Ankara 
   
   Bankacılık Denetleme Düzenleme Kurulu'nun BDDK yeni Başkanı Tevfik Bilgin de batık bankalarda hortumlanan paranın patronlardan tahsil edilememesinden yakındı. Bilgin, bankalarda 32 milyar dolarlık batık tablosu karşısında ancak 1.8 milyar dolarlık tahsilat yapılabildiğini bildirdi. Bilgin, İmar Bankası olayıyla ilgili olarak da, "Biz dersimizi aldık" diyerek bu tür olayların yaşanmaması için önlem alacaklarını söyledi. 
   Fon'a devredilen bankalarla ilgili iddiaların araştırılması ve finans sektörünün sağlıklı bir yapıya kavuşturulması amacıyla kurulan Meclis Araştırma Komisyonu dün üst düzey bürokratları dinledi. Basına kapalı olan toplantıda bürokratlar kurumları ve faaliyet alanlarındaki tablo hakkında bilgi verdi. 
   Edinilen bilgiye göre Bilgin, komisyonda, "murakıpların İmar Bankası'ndaki çifte hesap sistemini farkedememelerinin" nedeni sorulması üzerine, murakıpların belge, bilgi üzerinden inceleme yaptığını, kurulan sistem nedeniyle bunu şube müdürünün dahi bilemeyeceğini söyledi. Bilgin, İmar Bankası olayından ders aldıklarını, bu tür olaylara karşı, önlem geliştireceklerini anlatırken, "Bir baba çocuğu suç işlerse diğer çocuklarını da alıp yemeğe götürür, ders verir. Diğer çocuklar da dersini alır. Biz de bu olayda dersimizi aldık. Bir daha bu tür bir olayın yaşanmaması için gerekli önlemleri alacağız" dedi. 
   
   'Tahsilatı geciktiriyorlar' 
   Bilgin, Fon'a devredilen bankalarda devlete 32 milyar dolarlık bir batık yüklenmesine karşın tahsilatın 1.8 milyar dolarda kaldığını anlattı. Bilgin, bunu batık banka sahiplerinin, tahsilatı geciktirmek için uzman hukukçuların yardımıyla yasal boşluklardan yararlanmasına bağladı. 
   
   'Maaşların ödenememesinin sorumlusu Uzanlar'    EKONOMİ SERVİSİ 
   Bankacılık Düzenleme ve Denetleme Kurulu BDDK , Uzan Grubu'na ait şirketlerde çalışanların maaş alamamalarının sorumlusunun, BDDK değil, Uzan Grubu'nun ortak ve yöneticileri olduğunu açıkladı. BDDK'dan yapılan açıklamada, grubun gelirleri üzerindeki hacizin 21 Ocak'tan itibaren kira, personel gideri, vergi, sigorta primi,elektrik, su ve yakıt giderleri için kaldırıldığı, ancak grubun ücretlerin ödenmesi için istenen personel bordrolarını 26 Ocak'a kadar vermekten kaçındığı belirtildi. "Dolayısıyla çalışanların maaş alamamasının sorumlusu, yaptıkları yayınların aksine BDDK değil Uzan Grubu ortak ve yöneticileridir" denilen açıklamada BDDK'yı hedef gösteren yayınlarla ilgili olarak da 'Yasal işlemlere başvurma hakkımız saklı bulunmaktadır' ifadesi kullanıldı. 
   
   
</TEXT>
</DOC>
