<DOC>
<DOCNO> 208163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo28.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karar değişti, Beşiktaş Antalya'ya gidiyor 
</HEADLINE>
<TEXT>

     Beşiktaş, kötü hava koşulları nedeniyle ertelediği Antalya kampını, bu kentteki hava koşullarının düzelmesi üzerine gerçekleştirme kararı aldı. 
     Futbol Takımı Menajeri Sinan Engin, Antalya'da hava durumunun düzeldiğini kaydederek, ''Eğer uçakta yer bulabilirsek yarın akşam Antalya'ya gitmeyi planlıyoruz. Aksi takdirde çarşamba günü bu kente gideceğiz'' dedi. 
     Engin, Antalya'da 14 Ocak Çarşamba günü Hollanda'nın Feyenoord takımıyla karşılaşacaklarını belirtirken, Belçika'nın Club Brugge ekibiyle de bir hazırlık maçı planladıklarını söyledi. Sinan Engin, 17 Ocak Cumartesi günü İstanbul'a döneceklerini sözlerine ekledi. 
     Öte yandan, bu akşam basına kapalı bir çalışma yapacak olan siyah-beyazlılar, yarın sabah da BJK Nevzat Demir Tesisleri'nde yine basına kapalı olarak, iki gruba ayrılarak çift kale maç yapacak. 
     
</TEXT>
</DOC>
