<DOC>
<DOCNO> 225791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun49.html </URL>
<DATE> 2004/03/26/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Fildişi sahili'nde çatışma... 
</HEADLINE>
<TEXT>

     Fildişi Sahili'nde, izin verilmeyen bir gösteri sırasında, güvenlik güçleriyle muhalif militanlar arasında çıkan ve iki gündür süren çatışmalarda ölenlerin sayısına ilişkin çelişkili açıklamalar yapılıyor. 
     Gösteriyi düzenleyenlerden ana muhalefet partisi RDR'nin üyesi Cisse Bacongo, düzenlendiği basın toplantısında, diplomatik kaynaklardan edindikleri bilgiye göre, çatışmalarda ölenlerin sayısının 120'ye yükseldiğini söyledi. Bacongo, çatışmalarda yüzlerce kişinin de yaralandığını belirtti. 
     Fildişi Sahili ordu sözcüsü N'Goran Aka ise muhalefetin verdiği ölü sayısının gerçeği yansıtmadığını ifade ederek, ''Dün 30'du. Bugün 120. Bu tamamiyle yanlış'' dedi. 
     Bu arada Batılı bir diplomat, Reuters'a yaptığı açıklamada, çatışmalarda 128 kişinin öldüğü bilgisini edindiklerini belirtirken, Uluslararası Kızılhaç Komitesi, başkent Abidjan'da hastaneye kaldırdıkları yaralı sayısının 116'ya çıktığını açıkladı. 
     Fildişi Sahili Devlet Başkanı Laurent Gbagbo'nun hükümeti tüm gösterileri yasaklamıştı. 
     
</TEXT>
</DOC>
