<DOC>
<DOCNO> 204473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/magazin/amag.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İkisinin de şansı açıldı 
</HEADLINE>
<TEXT>

   Pınar Altuğ oynadığı diziden, Deniz Seki ise jüri üyesi olduğu yarışmadan 'ayrılmak' zorunda kaldı. Ama ikisi de dizi yapımcılarının yeni gözdesi oldu 
      Birsen Altuntaş 
   
   Özel yaşantısı nedeniyle 'Çocuklar Duymasın'daki rolünden olan Pınar Altuğ ile jüri üyeliğini yaptığı Popstar yarışmasını canlı yayında terk ettiği için günlerdir gündemden düşmeyen Deniz Seki'ye dizi teklifi yağıyor. 
   'Çocuklar Duymasın'dan ayrıldıktan sonra bir süre dinlenmeye karar verdiğini belirten Altuğ, "Ancak öyle güzel teklifler aldım ki, oyunculuğa devam etmeye karar verdim" dedi. Altuğ'un menajeri İlkay Tuna da, son bir ay içerisinde beş dizi teklifi aldıklarını belirtirken, şunları söyledi "Tercihimizi hangi diziden yana kullanacağımızı ocak ayının ilk haftası açıklayacağız. Şu an Pınar ile senaryoları okuyoruz." 
   
   Beş dizi teklifi 
   Cinayet işlediği ortaya çıktığı için Popstar finalisti Bayhan Gürhan'a tepki gösteren ve ardından yarışmadaki jüri üyeliği görevini bırakan Deniz Seki de, gündeme gelmesinin meyvelerini toplamaya başladı. 
   Mint Yapım, Replik Film ve Gold Film başta olmak üzere, beş şirketten dizi teklifi aldıklarını söyleyen Seki'nin menajeri Taylan Güçeli, "Teklifler çok güzel, hepsi Deniz'e önerilen kadın rollerinin üzerine kurulu. Aralarından birini seçeceğiz. Şimdilik projeleri değerlendiriyoruz" diye konuştu. 
   
   
   
</TEXT>
</DOC>
