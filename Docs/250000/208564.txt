<DOC>
<DOCNO> 208564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun32.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz bilim adamları "Cep telefonları güvenli gibi" 
</HEADLINE>
<TEXT>

     İngiltere'de hükümete tavsiyede bulunan bilim adamları, bugüne kadar yaptıkları araştırmalar çerçevesinde cep telefonlarının ''güvenli gibi'' göründüğünü bildirdi. 
     Yaptıkları çalışmaların cep telefonları ve bunlara ait baz istasyonlarının insan sağlığına zarar verdiğine dair ortaya bir delil koymadığını belirten bilim adamları, ''ancak bunların tümüyle zararsız olduğunu söylemek için daha çok araştırma yapılması gerek'' dedi. 
     Geçen üç yıl boyunca hazırlanan raporların değerlendirilmesi sonucunda bu açıklamayı yaptıklarını belirten bilim adamları, bu konudaki çalışmalarını sürdüreceklerini bildirdi. 
     Halen İngiltere'de 40 milyon cep telefonu kullanılıyor ve kullanıcıların büyük çoğunluğunu da 18 yaşından küçük çocukların oluşturduğu belirtiliyor. 
     2000 yılında bağımsız bir araştırma grubu olan ''Cep Telefonu Araştırmaları Uzmanları'' adlı grup, çalışması sonucunda çocukların çok acil bir durum olmadıkça cep telefonu kullanmamaları gerektiğinin altını çizmişti. 
     Bugün sonuçları açıklanan çalışmayı yapan hükümete bağlı bilim adamları da, cep telefonu konusundaki araştırmaların tümüyle sonuçlandırılmasından önce çocukların bu cihazlardan uzak tutulmasını tavsiye etti. Bilim adamları, bu tavsiyelerini cep telefonlarından yayılan radyo dalgalarının vücut tarafından emiliyor olduğu yolundaki teorilere dayanarak yaptıklarını da vurguladı. 
     Hükümete bağlı bilim adamlarının başkanı Prof. Anthony Swerdlow, şu anda hükümete yaptıkları tavsiyelerin, bugün ellerinde olan bilgi ve delillerin ışığında yapıldığını ve durumun her an değişebileceğini de bildirdi. 
     Gelecek 10 yılda yapılacak çalışmaların sonuçlarının ortaya koyacağı yeni gerçeklerin önemine de işaret eden Prof. Swerdlow, ''Kimse önümüzdeki dönemde ne gibi bulgulara ulaşabileceğimizi bilemez'' dedi. 
     
</TEXT>
</DOC>
