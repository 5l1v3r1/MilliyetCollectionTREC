<DOC>
<DOCNO> 214853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/ekonomi/aeko.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
77 milyar dolarlık fatura 
</HEADLINE>
<TEXT>

   İmar Bankası da dahil batık bankaların faturası 55 milyar dolar oldu. Kamu bankalarına aktarılan 22 milyar dolarla birlikte bankacılık krizinin toplam maliyeti 77 milyar dolar 
      ANKARA ANKA 
   
   Bankacılık Düzenleme ve Denetleme Kurumu BDDK Başkanı Tevfik Bilgin ve Hazine Müsteşarı Halil İbrahim Çanakçı'nın TBMM'de oluşturulan TMSF'ye devredilen bankalarla BDDK faaliyetlerinin ve bunlarla ilgili iddiaların incelenmesi amacıyla kurulan araştırma komisyonuna verdiği bilgiler bankacılık krizinin toplam maliyetinin 77 milyar dolara ulaştığını ortaya koydu. 
   
   Yük artıyor 
   Bilgin ve Çanakçı'nın 27 Ocak 2004'te komisyona verdiği bilgilere göre batık bankaların yükünü borçlanarak üstlenen Hazine, bankacılık krizi nedeniyle verdiği iç borçlanma k ğıtlarını vadelerinin sonunda yeniden borçlanarak ödüyor. Bu nedenle de söz konusu yük faiz ödemeleri nedeniyle kartopu gibi büyüyerek her geçen gün biraz daha artıyor. 
   
   İç borcun çoğu 
   Türkiye ekonomisinin en kırılgan ve en sorunlu yanını oluşturan borç stokunun kritik düzeye yükselmesine de batık bankalar ve kamu bankalarından kaynaklanan yükler etkili oldu. 
   Bütçe açıklarındaki reel daralmaya, faiz dışı fazlaya ve alınan tüm ek vergilere rağmen Hazine'nin iç borç stokunun giderek büyümeye devam etmesinde batık bankalardan kaynaklanan bu yük belirleyici oldu. Türkiye'nin 2003 yılı sonu itibariyle 139.3 milyar dolara ulaşan iç borç stokunun yüzde 41.9'u batık bankalar ve kamu bankaları için gerçekleştirilen borçlanmadan kaynaklandı. 
   Bu türden bir yük söz konusu olmasaydı iç borç stoku 2003 sonunda 81 milyar dolar düzeyinde kalacaktı. Kamu kesiminin toplam iç ve dış borç stoku ise 202.7 milyar dolar yerine 144.4 milyar dolar olacaktı. Bankacılık krizi nedeniyle doğan borçların kamunun toplam iç ve dış borç stoku içerisindeki payı ise yüzde 28.8 düzeyinde bulunuyor. Türkiye'nin çok büyük fedak rlıklar ve ağır bir yoksullaşma pahasına sürdürdüğü ekonomik program kamu kesiminin iç borç stokunun yüzde 60 düzeyine indirilmesini hedefliyor. 
   
   Geleceğe ipotek 
   Eğer Türkiye mevcut kemer sıkma politikalarını sürdürerek her yıl milli gelirinin yüzde 6.5'i kadar faiz dışı fazla verebilir, GSMH'sini gayri safi milli hasıla yılda ortalama yüzde 5 oranında artırır ve reel faiz oranlarını yüzde 10'un altına çekebilirse kamunun net borç stokunu en erken 2008 yılında GSMH'nin yüzde 60'ının altına düşürebilecek. 
   Oysa, bankacılık krizinden kaynaklanan ve borç stokuna yansıyan 58.3 milyar dolarlık yük olmasaydı Hazine'nin toplam brüt iç ve dış borç stokunun GSMH'ye oranı 2003 yılı sonunda yüzde 60.6 düzeyinde olacaktı. 
   
   BDDK, bankalardan yurtdışı bilgisi istedi    KADİFE ŞAHİN 
   İstanbul'da Bankalar Birliği'nin tüm üyeleriyle ilk kez bir araya gelen BDDK Başkanı Tevfik Bilgin, bankalardan yurtdışı işlem bilgileri için yardım istedi. 
   Bilgin, "Korkmayın bu bilgileri bizimle paylaşırsanız bunları kullanmayacağız" dedi. Denetim çalışmalarına değinen Bilgin, bankalara yolladıkları murakıpları "Agresif ve saygısız olmayın. Koordineli ve iyi ileşitim içinde olalım" diye tembihlediklerini iletti. 
   
   Yeterli murakıp yok 
   Bilgin, ellerinde bankalara gönderecek yeterli sayıda mukarıp olmadığını söyledi. Bilgin önümüzdeki günlerde yeni murakıp ve IT denetçisi alacaklarını söyledi. BDDK'da kaliteli murakıpların olduğunu belirten Bilgin, ancak bunların takım ruhuna sahip olmadığını ifade etti. Bankalar Kanunu'nun tekrar düzenlendiğini belirten Bilgin, toplantıda bankacılardan sahiplik konusunu içeren yedinci ve sekizinci maddeler üzerinde görüş bildirmelerini de istedi. 
   Mevzuata uygulanan güvencenin 50 milyar lira ile sınırlandırılması için 5 Temmuz 2004'te uygulamaya geçileceğini ifade eden Bilgin, "Biz geçiş için 50 milyarın çok iyi bir miktar olduğunu düşünüyoruz" dedi. Bilgin bankacılıkta kamu - özel sektör arasında yaşanan haksız rekabeti önlemek için komisyon kurduklarını iletti. 
   Bilgin, bankaların aktiflerinde donmuş büyük bloklar olduğunu belirterek bunların likit hale getirilmesi için bir çalışma başlatıldığını bildirdi. 
   
   
</TEXT>
</DOC>
