<DOC>
<DOCNO> 200116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/guncel/agun.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karikatürün Oskarı'nda 20. yıl 
</HEADLINE>
<TEXT>

   Aydın Doğan Uluslararası Karikatür Yarışması'nın ödül töreni Ankara Resim Heykel Müzesi'nde yapıldı. Görkemli geceye katılan Romanya Cumhurbaşkanı İliescu ilk üç sanatçıya ödüllerini verdi 
      ANKARA Milliyet 
   
   "Karikatürün Oskarları" olarak nitelendirilen ve bu yıl 20.'si düzenlenen Aydın Doğan Uluslararası Karikatür Yarışması'nın ödül töreni önceki akşam Romanya Cumhurbaşkanı İon İliescu'nun da katılımıyla gerçekleşti. Çok sayıda siyasinin de katıldığı törende terör gündemin birinci maddesi oldu. 
   Ankara Resim Heykel Müzesi'ndeki törenin açılış konuşmasını yapan Aydın Doğan Vakfı Yürütme Kurulu Başkanı Orhan Birgit, barışı ve hoşgörüyü savunan, insanlar ve toplumlar arasında ırk, dil, din ve renk ayırımını reddeden karikatürün, insanlığın en eski iletişim araçlarından biri olduğunu söyledi. 
   
   Karikatüristler de etkilendi 
   "Bu yıl ödül kazanan 15 sanatçıyı, burada bir arada selamlama fırsatı bulacaktık" diyen Birgit, şöyle konuştu 
   "İstanbul'daki insanlık dışı saldırılar yüzünden bazı ülkelerin öncülüğünü yaptığı anlaşılması güç girişim ne yazık ki etkili oldu. Dokuz sanatçımız tüm rezervasyonlarını tamamlattıkları halde, birbiri ardına gelemeyeceklerini söyledi. Terör sadece sayısız ölümlere ve acılara neden olmakla kalmadı, insanlara barış, kardeşlik, hoşgörü duyguları aşılamayı amaç edinen karikatürcülerin seyahat özgürlüklerini de ellerinden alan bir zorba olarak bu törenin kapısına dikildi."Birgit, 11 Eylül sonrası ABD Başkanı George Bush'un insanlığı terör karşısında kalıcı yapıtlar vermeye çağırdığını hatırlatarak "Çağrıya Türkiye'nin en büyük sivil toplum örgütü olarak biz yanıt verdik. 19. yarışmayı terör konusuna ayırdık" dedi. 
   Bir günlüğüne Ankara'ya gelen konuk Cumhurbaşkanı İon İliescu da karikatürün ortak bir iletişim aracı olduğunu, Romanya'da da dokuz Türk'ün katıldığı bir karikatür yarışması yapıldığını söyledi. 
   
   Dönüp dönüp alkışlayalım 
   Kültür ve Turizm Bakanı Erkan Mumcu da, törende şöyle konuştu "Kutlamayı bir borç sayıyorum. 20. yılla büyük bir iş başarıldı. Dönüp dönüp alkışlamamız gereken bir konu. Böyle bir iletişim alanın gelenekselleşmesi bize gurur veriyor. Türkiye'nin böyle nitelikli kültür sanat etkinliklerine ev sahipliği yapmasının gururu ve onurunu yaşıyoruz..." 
   
   Yurtdışında sergilendiler    1983'de 27 ülke, 474 sanatçı, 938 karikatürle yola çıkan yarışmaya bu yıl 85 ülkeden 1200 sanatçı, 3062 karikatürle katıldı. 
   Töreni her yıl olduğu gibi bu yıl da Korhan Abay sundu. Abay'ın üç dildeki sunuşu beğeni topladı. 
   Karikatür sergileri sadece yurtiçinde değil, Moldova, Yunanistan, KKTC, Japonya, Çin gibi ülkelerde de büyük ilgi gören yarışmanın albümleri, yurtdışında da yayınlandıkları ülkelerin dillerinde basıldı. 
   
   Kimler vardı    Törene, TBMM Başkanı Bülent Arınç, Başbakan Yardımcısı M. Ali Şahin, İçişleri Bakanı Abdülkadir Aksu, Kültür ve Turizm Bakanı Mumcu, TBMM Başkanvekili Yılmaz Ateş, AKP vekilleri Şaban Dişli, Sabri Varan, Temel Yılmaz, Murat Mercan, Suat Kılıç, Necati Çetinkaya, Ersönmez Yarbay, Fazlı Erdoğan, Fetani Battal, İnci Özdemir, CHP milletvekilleri Fikret Ünlü, Bayram Meral, Berhan Şimşek, Merkez Bankası Başkanı Süreyya Serdengeçti, Ankara Belediye Başkanı Melih Gökçek, Eskişehir Belediye Başkanı Yılmaz Büyükerşen, TOBB Başkanı Rifat Hisarcıklıoğlu, elçilikden temsilcileri ve çok sayıda davetli katıldı. 
   
   İliescu'dan üç ödül...    283 sanatçının 342 karika-türü arasından 1. olan Türk sanatçı Necdet Yılmaz, 2. olan Çinli sanatçı Xu Li ve 3. olan Friederike Gross, ödüllerini İliescu'dan aldı. Arınç, sanatçılara Milliyet, Hürriyet ve Radikal'in altın plaketini, Mumcu da Yılmaz'a bakanlığının plaketini verdi. Vakıf Başkanı Aydın Doğan da, üzerinde birincilik ödülü kazanan sanatçının karikatürünün bulunduğu bir plaketi İliescu'ya sundu. Çin Halk Cumhuriyeti'nden Zhang Bin, Dachuan Xia ve Li Run Tang, Ukrayna'dan Valentin Druzhinin, Romanya'dan Mihai Ignat, Japonya'dan Mikio Nakahara ve Setsuo Usami, Kanada'dan Dusan Petricic, İsrail'den Dmitri Sheingart, Rusya'dan Victor Skrylev, Bosna - Hersek'ten Bozo Stefanovic ve Polonya'dan Grezegorz Szumowski de başarı ödülüne layık görüldü. 
   
</TEXT>
</DOC>
