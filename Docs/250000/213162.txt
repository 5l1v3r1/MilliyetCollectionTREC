<DOC>
<DOCNO> 213162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/dunya/dun05.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'de ölü sayısı 109'a çıktı 
</HEADLINE>
<TEXT>
   Ensar El Sünnet üstlendi 
   DIŞ HABERLER SERVİSİ 

   
   IRAK'ın kuzeyindeki Erbil kentinde Kürdistan Yurtseverler Birliği KYB ve Kürdistan Demokratik Partisi'nin KDP binalarına Kurban Bayramı'nın birinci gününde düzenlenen intihar saldırılarında ölenlerin sayısı 109'a yükselirken, eylemi ismi daha önce pek duyulmamış "Ensar El Sünnet" adlı bir örgüt üstlendi. 
   Usame bin Ladin'in El Kaide yandaşı Kürtlerin Ensar El İslam Örgütü'ne yakınlığıyla bilinen Ensar El Sünnet'in daha önce bazı bildiriler duyurduğu http groups.yahoo.com group globalislamicmedia message 314 internet sitesinde dün yayınladığı mesajda, "2 şehit kardeşimiz Erbil'de şeytanın 2 inine saldırdı. Kurban Bayramı coşkumuz Yahudi ve Hıristiyan ajanlarına karşı saldırıyla arttı" ifadesini kullandı. 
   KYB'nin bir güvenlik yetkilisi, Erbil'de düzenlenen çifte saldırıda kullanılan bombaların, Filistinli intihar komandolarının kullandığı bombalara benzediğini söyledi. Adının açıklanmasını istemeyen yetkili, olayın ardından yapılan ilk araştırmadan elde edilen sonuçlara dayanarak yaptığı açıklamada, "Amerikalı araştırma ekibi patlayıcıların TNT ve metal kırıntılarından oluştuğunu saptadı ve olay yerinde metal parçaları buldu. Bunlar, Filistinli intihar bombacılarının kullandığına benzer tipte bombalar ve ilk kez Irak'ta kullanılıyor" dedi. Aynı yetkili, bu ipuçlarının, Erbil'deki saldırıların sorumlularının yurtdışında eğitildiklerini düşündürdüğünü de belirtti. 
   
   
   
</TEXT>
</DOC>
