<DOC>
<DOCNO> 241502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur28.html </URL>
<DATE> 2004/05/20/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Sabancı'nın doktorası kızına verildi... 
</HEADLINE>
<TEXT>

     Vefatı nedeniyle işadamı Sakıp Sabancı'ya verilemeyen doktora payesi, Selçuk Üniversitesi'nde SÜ düzenlenen törenle kızı Dilek Sabancı'ya verildi. 
     Selçuk Üniversitesi Rektörü Prof. Dr. Süleyman Okudan, Alaaddin Keykubat Yerleşkesi Süleyman Demirel Kültür Merkezi'nde düzenlenen törende, kısa süre önce vefat eden Sakıp Sabancı'nın sadece Türkiye'de değil, tüm dünyada tanınan bir işadamı olduğunu söyledi. 
     Sabancı'nın kendini milletine adayan bir kişi olduğunu vurgulayan Okudan, ''Her yönüyle hayran olduğumuz Sakıp Sabancı'ya SÜ Senatosu olarak fahri doktora payesi vermeyi düşündük. Kendisine telefonla ulaşarak olurunu aldık. Fahri doktora verilmesi kararı ise Senato'da 30 Ocak 2004 tarihinde alındı'' dedi. 
     Fahri doktora payesinin verilmesi için kendisinin isteği üzerine havaların düzelmesini beklediklerini anlatan Okudan, şunları kaydetti 
     ''Tören için gün sayarken, Sakıp Ağa, o bildik şakalarından birini yaparak önce hasta oldu, ardından da 10 Nisan tarihinde en büyük şakasını yaparak aramızdan ayrıldı. Bu doktora, Sakıp Ağa'nın aldığı 13. doktora olacaktı. Onun elini tutmak, onun neşe ve enerjisini hissetmek istiyorduk. Bu doktorayı kendisine vermek nasip olmadı, ancak sevecenliği başta olmak üzere her şeyi kendisinin aynısı olan kızı Dilek Sabancı'ya veriyorum. Sabancı ismi sonsuza kadar üniversitemizde yaşayacak.'' 
     
     ''BU KADAR SEVİLDİĞİNİ BİLMİYORDUK'' 
     Dilek Sabancı ise SÜ'de olmaktan ve babasına layık görülen doktora payesini almaktan mutluluk duyduğunu belirterek, ''Her geçen gün değerini daha iyi anladığım babamla ne kadar övünsem azdır. Yalnız ben değil, zannederim kimse onun bu kadar sevildiğini bilmiyordu'' dedi. 
     Babasının vefa ve sadakat gibi parayla alınamayacak manevi değerlere çok önem verdiğini anlatan Dilek Sabancı, şöyle konuştu 
     ''Bu nedenle, SÜ Rektörlüğü tarafından verilen bu doktorayı vefakarlığın, kadirşinaslığın güzel bir örneği olarak değerlendiriyor, annem ve kardeşlerim adına şükranlarımı sunuyorum. Bu doktorayı almak bana nasip oldu. Kader böyleymiş. Onun mümtaz ruhunun şu anda aramızda olduğuna eminim. Ben ve kardeşim Sevil, onun bayrağını taşımayı, ismini yaşatmayı görev kabul etmenin huzuru içinde onu bir kez daha rahmetle anıyoruz.'' Dilek Sabancı, önümüzdeki günlerde Sabancı Vakfı'nda aktif görevler üstleneceğini, vakıf kanalıyla Türkiye'nin birçok yerinde olduğu gibi Konya'ya bir kültür merkezi ya da öğrenci yurdu yapılması fikrini gündeme getireceğini sözlerine ekledi. 
     Babasının hayatının anlatıldığı sinevizyon gösterisi sırasında gözyaşlarına hakim olamayan Dilek Sabancı, SÜ Devlet Konservatuvarı öğrencilerinin, Sakıp Sabancı'nın çok sevdiği Gesi Bağları ve Aman Adanalı isimli türküleri okuması sırasında ise buruk bir sevinç yaşadı. Dilek Sabancı'ya doktora payesi ve çeşitli hediyeler, Prof. Dr. Okudan tarafından verildi. 
     Sabancı, program sonunda, babası Sakıp Sabancı tarafından SÜ'ye armağan edilen ''Atilla'dan Atatürk'e 50 Türk Büyüğü Rölyefleri Sergisi'ni açtı. 
     Tören ve açılışa, Konya Valisi Ahmet Kayhan, Konya Büyükşehir Belediye Başkanı Tahir Akyürek, davetliler ve çok sayıda öğrenci katıldı. 
     
</TEXT>
</DOC>
