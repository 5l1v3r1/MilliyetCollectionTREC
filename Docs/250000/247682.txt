<DOC>
<DOCNO> 247682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/spor/spo15.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Diallo tamam 
SAKARYASPOR önceki gün Türkiye'ye getirdiği Senegal Milli Takımı kalecisi Oumar Diallo ile sözleşme yaptı. Sağlık kontrollerinden temiz çıkan Diallo'nun iki yıllık imza attığı belirtildi. Geçen sene kiralık olarak forma giyen Murat Bölükbaş için Adanaspor ile de masaya oturulacak. 

Zitouni'yi beğenmediler 
GENÇLERBİRLİĞİ yabancı futbolcu arayışlarını Tunus'ta sürdürüyor. Başkan İlhan Cavcav ile genel menajer Cem Onuk'un Experance takımındaki Ali Zitouni'yi beğenmedikleri belirtildi. Cavcav'ın rotayı Stat Tunusia'da oynayan orta saha oyuncusu Sgahaier'e çevirdiği bildirildi. 

Konya atakta 
KONYASPOR transferdeki suskunluğunu bu hafta bozmayı planlıyor. Muhammed Hanefi'yi Avusturya'nın Ried kulübünden kiralamak için bu hafta harekete geçeceği öğrenildi. Bu arada Galatasaraylı Ömer Erdoğan konusunda da girişimlerin başladığı öğrenildi. 

Rizespor'a taze kan 
ÇAYKUR Rizespor'da yardımcı antrenör Bülent Aybayrak bir yandan yabancı transferler için çalışmalar yaparken, bir yandan da Avusturya'da kamp yeri bakıyor. Bu arada Karadeniz ekibi Türk Telekom'un orta saha oyuncusu Kazım ile Karşıyaka'nın sağ kanat oyuncusu Levent ile anlaştı. 

Polonyalı tamam 
MALATYASPOR yönetimi, L.Warşovalı Wlodarczyk için harekete geçti. Bu futbolcunun menajerinin hafta içinde İstanbul'a geleceği açıklandı. Yönetim, Trabzonspor'un ısrarla istediği Ayman için anlaşma sağlarsa, Fransa'nın Montpellier takımının ön liberosu Mezague'ye imza attıracak. 

Zafere Endeks'li 
TÜRKİYE Off - Shore Şampiyonası'nın ikinci etabında da zirvedeki isimler değişmedi. Ankara Gölbaşı'nda dün gerçekleşen ve 10 teknenin katıldığı müsabakada birinciliği ilk etapta olduğu gibi Ksi - Endeks isimli tekneleri ile Haluk Yardımcı - Selçuk Oral ikilisi kazandı. İkinciliği Doğan Şahin - Joseph Muhlbauen ikilisi Lamborghini isimli teknesiyle elde ederken, Fatih Gürlek - Mehmet Karasu, Sultan ile üçüncü oldu. 

Kayseri'ye hücum 
YAMAÇ Paraşütü Dünya Kupası Organizasyonu PWCA tarafından 29 Ağustos - 4 Eylül arasında Kayseri'de yapılacak yarışlar için, yurtdışından 25'i bayan 231 sporcunun başvuruda bulunduğu bildirildi. Türkiye'nin ilk kez ev sahipliği yapacağı şampiyonaya ilginin yoğun olması, ülke tanıtımı açısından da sevinçle karşılandı. 

Olimpik gaf 
TÜRKİYE Milli Olimpiyat Komitesi tarafından olimpiyat oyunlarının yıldönümünü kutlamak amacıyla düzenlenen Olimpik Gün Koşusu beklenen ilgiyi görmedi. Organizasyonun lise giriş sınavı ile aynı saate rastlaması, katılımın düşük olmasına yol açarken, koşunun sponsorunun sporculara dağıttığı tişörtlerin arkasında 2005 Üniversite Yaz Oyunları tarihinin 2006 olarak yazılması şaşkınlık yarattı. 

Şenoğlu ikinci 
ÇİN'İN başkenti Pekin'de düzenlenen 50 bin dolar toplam ödüllü Ericsson Cup ITF Uluslararası Tenis Turnuvası'nda İpek Şenoğlu, çiftlerde ikinci oldu. Şenoğlu, Litvanyalı Liga Dekmeijere ile birlikte finalde Tayvanlı Chia - Jung Chuang ve Endonezyalı Wyenne Prakusya çiftine 2 - 0 yenildi. Karşılaşmanın setleri 6 - 3 ve 6 - 1 sonuçlandı. Final karşılaşmasını Çin Başbakan Yardımcısı Wu Yi de izledi. 


</TEXT>
</DOC>
