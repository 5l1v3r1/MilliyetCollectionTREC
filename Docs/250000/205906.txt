<DOC>
<DOCNO> 205906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/siyaset/asiy.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendini tutamıyor 
</HEADLINE>
<TEXT>

   Erdoğan, ziyaret ettiği çocukların kendisi için uyandırıldığını söyleyen gazeteci Erdem'i 'edepsiz' diye azarladı. Başbakan'ın korumaları da Erdem'i yumrukladı 
      Elçin Ergün 

   
   Başbakan Recep Tayyip Erdoğan, Karabük'te karşıladığı yeni yıla öfkeli girdi. Erdoğan, ziyaret ettiği huzurevi ve çocuk yuvası sakinlerinin kendisi için uyandırıldığını belirten gazeteci Nuri Sefa Erdem'in üzerine yürüdü. Erdoğan'ın "Leş gibi alkol kokuyorsun. Edepsiz" diye azarladığı deneyimli gazeteci, Başbakanlık korumaları tarafından tartaklandı. Başbakan, düzenlediği basın toplantısında, Genelkurmay ile Dışişleri arasında Kıbrıs tartışması yaşandığı haberlerinin anımsatılmasına da kızdı. 
   
   Erdem olayı anlattı 
   Yazılı açıklama yapan Erdem, olayı şöyle anlattı 
   "Ankara'dan karayoluyla Safranbolu'ya geldim. Yolda bir restoranda yemek yedim. Bir kadeh de içki aldım. Başbakan'ın Karabük Yücel Yaşlılar Yurdu ve Budak Çocuk Yuvası'nı ziyaret edeceğini haber aldım, gittim. Tören salonunda 40 yaşlının hazır olduğunu gördüm. 
   Bu arada Vali Cemalettin Sevim, yurda geldi. Yaşlıları Koruma Derneği Başkanı olduğunu öğrendiğim avukat Fazilet Demirezen'e, 'Diğer yaşlıları uyandırın, getirin' dedi. Demirezen, 'Saat 18.00'de biz bir kutlama yaptık, diğer yaşlılar istirahate çekildi. Bazıları yatalak, gelemezler efendim' yanıtını verdi. Vali Sevim, bu kez diğer görevlilere aynı talebi iletti. Bunun üzerine birkaç yaşlı salona getirildi. Başbakan saat 23.00 sularında yurda geldi. Tören tamamlandı." 
   Erdem, çocuk yuvasında da benzer bir uygulamaya tanık olduğunu belirterek şunları söyledi 
   "Yaşları 8 - 14 arasında değişen çocuklar, bir bölümü pijamasıyla salonda bekliyordu. Bazı çocukların yataklarından getirildiğini ve ikinci yılbaşı kutlaması yapıldığını öğrendim. Başbakan, beraberindekilerle 23.30 sularında çocuk yurduna geldi. Tören tamamlandı. 23.55'te çocuklar yatakhaneye alındı. Basın toplantısında Başbakan'a çocuk ve yaşlıların bekletilmesinin doğru olup olmadığını sormak istedim. 
   
   Edebimle soruyorum 
   Ancak fırsat olmadı. 00.30'da bazı gazeteci arkadaşlarımla Başbakan'ın yılbaşını kutlamak için bekledim. Başbakan geldiğinde elini sıkarak, 'İyi yıllar Sayın Başbakan' dedim. Ardından da 'Az önce içeride soracaktım, ama fırsat olmadı. Sayın Başbakan iki yurtta da çocuk ve yaşlılar sizin için ikinci kez yılbaşı kutladılar. Biliyor muydunuz ' dedim. Başbakan da bana dönerek, elini de sallayarak 'İyi niyetli değilsin, edepsizlik ediyorsun' dedi. 
   Ben, 'Sayın Başbakan ben edebimle soru soruyorum. Üstelik iyi niyetliyim. Bu insanlara üzüldüğüm için bu soruyu soruyorum' dedim. Başbakan dönüp giderken yine bana doğru yöneldi, üzerime yürüyerek, 'Edepsizlik ediyorsun, sus konuşma. Edepsiz, hadi oradan' dedi. Bu arada korumalar kargatulumba, bazıları da tartaklayıp yumruk vurarak beni çocuk yurdunun içine aldılar. 
   Başbakan'ın arkamdan 'Ağzın leş gibi kokuyor' dediğini arkadaşlarımdan duydum. Sayın Başbakan hakkında hukuki haklarımı saklı tutuyorum. Gelişmelere göre dava açacağım." 
   
   
   
   
</TEXT>
</DOC>
