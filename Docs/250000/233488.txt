<DOC>
<DOCNO> 233488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko21.html </URL>
<DATE> 2004/04/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Batık kredi alacakları hızla büyüyor... 
</HEADLINE>
<TEXT>

     Bankaların, tüketici kredilerine göre iki-üç kat daha yüksek faiz uyguladıkları kredi kartları yeniden sorun olmaya başlıyor. Kredi kartı kullanımında gözlenen büyümeye paralel olarak bankaların sorunlu hale gelen kredi kartı alacakları, ilk üç ayda yüzde 20'ye yakın büyüyerek 350 trilyonu geçti. 
     ANKA'nın Merkez Bankası verilerinden yaptığı belirlemeye göre, bankaların "batık" duruma gelen tüketici kredileri ile kredi kartı kredilerinin toplam tutarı, 2 Nisan itibariyle 576.4 trilyon lira olarak gerçekleşti. Bu kredilerde, ilk üç aylık dönemde yüzde 11.8 oranında 60.9 trilyon liralık artış gözlendi. 2003 yılı sonunda tüketicilerin batık hale gelen kredilerinin tutarı 515.5 trilyon lira olmuştu. 
     
     BÜYÜK BÖLÜMÜ KREDİ KARTI ALACAKLARI 
     Batık tüketici kredilerinin büyük bölümünü kredi kartı alacakları oluşturuyor. Bankaların tüketicilerden zamanında tahsil edemedikleri için sorunlu hale gelen kredi kartı alacaklarının tutarı, ilk üç ayda yüzde 16.3 büyüyerek 351.2 trilyon liraya çıktı. Bunun 306.1 trilyon liralık bölümü özel bankalara ait bulunuyor. Kamu bankalarının batık kredi kartı alacakları 24.8 trilyon lira, yabancı bankaların batık kredi kartı alacakları 20.3 trilyon lira olarak gerçekleşti. 
     
     ORANTISIZ KULLANIM VE YÜKSEK FAİZLER ETKİLİ 
     Batık kredi kartı alacaklarında son dönemde gözlenen hızlı artışta, kart kullanımının giderek gelire orantısız olarak yaygınlaşması önemli bir rol oynadı. Kredi kartı faizlerinin hala yüksek düzeyde bulunması da sözkonusu artışta etkili oldu. Bankalar, kredi kartlarına yüzde 5.75-9.95 gibi tüketici kredilerine göre 2-3 kat daha fazla faiz uyguluyor. 
     
     BATIK TÜKETİCİ KREDİLERİ 105 TRİLYON 
     Bankaların tasfiye kapsamına aldıkları tüketici kredilerinin tutarı ise 105 trilyon lira olarak gerçekleşti. Batık tüketici kredilerinde, ocak-mart döneminde yüzde 12.8 oranında 11.9 trilyon liralık artış gözlendi. Tasfiye edilen ya da satılan bankalar nedeniyle Tasarruf Mevduatı Sigorta Fonu'na TMSF devrolunan bireysel takipli alacakların tutarı ise 2 Nisan itibariyle 120.3 trilyon lira oldu. Bu kredilerin, üç ayda yalnızca 149 milyar lira azaldığı belirlendi. 
     
</TEXT>
</DOC>
