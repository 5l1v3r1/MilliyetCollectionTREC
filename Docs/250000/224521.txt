<DOC>
<DOCNO> 224521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy13.html </URL>
<DATE> 2004/03/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Gönül "Türkiye'nin silah sanayi önemli aşama kaydetti" 
</HEADLINE>
<TEXT>

     Milli Savunma Bakanı Vecdi Gönül, Suriye sınırındaki mayınların belli periyotlarda temizleneceğini söyledi. 
     Bakan Gönül, incelemelerde bulunmak üzere geldiği Gaziantep'te, AA muhabirine yaptığı açıklamada, hükümetin, mayınların temizlenmesi konusunu ciddiyetle takip ettiğini ifade etti. 
     Türkiye'de mayınların temizlenmesi konusunun biraz sıkıntıları bulunduğuna dikkat çeken Bakan Gönül, şöyle konuştu 
     ''Kara Kuvvetleri Komutanlığı tarafından mayınların nasıl kaldırılacağı araştırıldı. Dünyada mayın temizlemesi yapan şirketlerin çalışmaları mahallinde incelendi ve şu kanaate varıldı ki, bir şirketin makinasıyla bu iş yapılamayacak. Üç ayrı şirketin üç ayrı makinasından 16 tane alınacak ve sınırdaki mayınlar temizlenecek. 
     Neden bu Türkiye'de sıkıntılı bir konu. Çünkü, hem mayınların haritaları kaybolmuş, hem de mayınlar yer hareketleriyle yer değiştirmiş. Planlanan 16 makinanın 13'ünün alınması için ihaleye çıkıldı. İlk etapta, 3 makina alınacak ve önümüzdeki günlerde Nusaybin'de mayın temizleme çalışmaları başlayacak. Böylece makinaların işlerliği konusunda hem tecrübe sahibi olacağız, hem de ihalenin formalitelerini beklememiş olacağız. Nusaybin'de mayın temizleme çalışmaları tamamlandığı zaman TPAO tarafından hemen petrol aramalarına başlanacak ve organik tarım yapılacak. Suriye, bu bölgenin karşı tarafından bulunan Kamışlı'da petrol arıyor.'' Türkiye'de, askeri harcamaların belki de iç denetim bakımından Türkiye'nin en iyi denetlenen harcamaları olduğunu ifade eden Bakan Gönül, sözlerini şöyle sürdürdü 
     ''Herşeyden önce bakanlığımızın Teftiş Kurulu var. Bunlar, denetimi hem bakanlık birimlerinde hem de kuvvetlerde yapıyor. Ayrıca, savunma sanayi harcamaları konusunda bir tereddüt yok ve savunma sanayi harcamaları konusunda da kendine mahsus 3 kişilik bir iç denetim var. Bugüne kadar Savunma Sanayi Müşteşarlığı'nın dış denetimi yoktu. Bunu iki şekilde sağlamış olduk. Birincisi 7. Uyum Paketi'ne özel bir hüküm koymak süratiyle dış denetimin asıl kaynağı olan TBMM'nin ve komisyonların Sayıştay aracılığıyla da denetim yapmasını sağladık. Ayrıca, 2005 yılından itibaren savunma sanayi harcamaları da Sayıştay'ın mutat denetimlerine tabi olacak.'' 
     
     SİLAH SANAYİ 
     Bakan Gönül, Türkiye'nin silah sanayinin de önemli aşama kaydettiğine dikkat çekerek, şunları söyledi 
     ''Teknolojinin gelişmesi ve daha fazla teknik ve etkin silah ihtiyacı doğması nedeniyle Savunma Sanayi Müşteşarlığı kuruldu. Müsteşarlığın gayretleri ve özel sektörümüzün de meseleye katılmasıyla bugün Türkiye benzer ülkelere göre daha iyi bir durumda. Yurt dışına mermi, silah, araç, zırhlı araç, hatta F-16 satacak seviyeye geldi. 
     Ortalama bir ifadeyle belirtecek olursak, yıllık savunma sanayi ihracatımız 200 milyon dolar civarında. Bu, şu anda bir aşama olarak düşünülmektedir. Ümit ediyorum ki ileride çok daha iyi duruma gelecektir. Bu arada, Makina Kimya Enstitüsü MKE daha etkin ve verimli bir idareye kavuşturuldu. Şimdi de modernizasyon devam ediyor. Bunun yanında silahlı kuvvetlerin vakıf şirketleri var.'' Bakan Gönül, mevcut kanunun verdiği yetkiye dayanılarak askerlik süresinin 18 aydan 15 aya, kısa dönemin ise 8 aydan 6'aya, yedek subaylık hizmetinin de 16 aydan 12 aya düşürüldüğünü, bundan sonraki takdirin TBMM'ye ait olduğunu, bedelli askerli konusunda ise yeni bir kanun çıkartamaya gerek olmadığını da sözlerine ekledi. 
     
</TEXT>
</DOC>
