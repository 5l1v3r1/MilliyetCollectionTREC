<DOC>
<DOCNO> 234026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/siyaset/siy02.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Propaganda hız kesmiyor 
</HEADLINE>
<TEXT>

   SEFA KARAHASAN Lefkoşa 

   
   Kıbrıs'ta referandum için propaganda faaliyetleri bütün hızıyla devam ediyor. Yukarıdaki afişte bir bebek "Benden eveeet" diyor. Bu arada Türkiye'den gelen ve Kıbrıs Türklerini yarın yapılacak referandumda "hayır" oyu kullanmaya çağıran siyasi parti temsilcileri, KKTC polisinin engeliyle karşılaştı. Kendilerini "Kıbrıs Hatipleri" olarak tanıtan bir grup Saadet Partiliyi "hayır" propagandası içeren broşürler dağıtmaları nedeniyle gözaltına alan polis, broşür dağıtmamaları için uyardı. 
   
   AKEL'in nihai kararı umutları söndürdü    Kıbrıs Rum kesiminde yarın düzenlenecek referandumun heyecanı kalmadı. Komünist parti AKEL'in, "Annan Planı'nı desteklememe" şeklindeki nihai kararını açıklamasıyla birlikte "evet" için son umutlar da söndü. AKEL Genel Sekreteri ve Parlamento Başkanı Dimitrios Hristofyas, taraftarlarına "evet" dememeleri çağrısında bulunurken, "Biz bugün zayıf bir evet desek bile sonuç değişmeyecek. Referandumdan hayır çıkacak" dedi. Kararı BM Güvenlik Konseyi'nden çözüm anlaşmasının harfiyen uygulanacağına dair istedikleri teminatların verilmesi için aldıklarını söyleyen Hristofyas, yıl sonuna kadar Rum kesiminde yeniden referandum yapılması için çalışacağını açıkladı. 
   
   Talat Kadehleri birlikte kaldıralım    Referandum öncesi Rumlara seslenen KKTC Başbakanı Mehmet Ali Talat, "1 Mayıs'ta kadehleri tek başına kaldıramayız. İki taraftan 'evet' çıkmalı" dedi. Son gelişmeleri değerlendiren Talat, Türk tarafından 'evet', çıkarsa Denktaş'ın istifa etmesi gerektiğini söyledi. Talat, "Cumhurbaşkanı 'hayır' kampanyası yürütecek, halkı kendisine 'hayır' diyecek ve Cumhur-başkanı görevine devam edecek. Bu hiç uygun değil" diye konuştu. Talat, Rumların en büyük partisi AKEL'in, plana "hayır" diyeceğini açıklayarak tarihi bir yanlış yaptığını da ifade etti. 
   
   Denktaş Allah Rusya'dan razı olsun    KKTC Cumhurbaşkanı Rauf Denktaş, Kıbrıs'a karar tasarısının BM Güvenlik Konseyi'nde Rusya'nın vetosu nedeniyle onaylanmamasını, "Allah Rusya'dan razı olsun" sözleriyle değerlendirdi. Rusya'nın "kendilerini büyük bir felaketten kurtardığını, ABD ve İngiltere'nin oyununu bozduğunu" söyleyen Denktaş, iki taraf üzerindeki baskıların da kabul edilemez olduğunun ortaya çıktığını belirterek, Rusya'nın herkesi rahatlattığını kaydetti. Denktaş, 23 Nisan bayramı öncesinde ziyaretine gelen çocukları kabul etti. 
   
   
   
</TEXT>
</DOC>
