<DOC>
<DOCNO> 220606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/guncel/gun06.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim Yeditepe'den, diploma Avrupa'dan 
</HEADLINE>
<TEXT>

   Yeditepe Üniversitesi Dişhekimliği Fakültesi'ndeki programa katılan 7 öğrenci, yapılacak sınavın ardından Avrupa'dan diploma alacak... 
      İSTANBUL Milliyet 
   
   
   Yeditepe Üniversitesi Dişhekimliği Fakültesi Periodontoloji dişeti hastalıkları ve tedavisi Ana Bilim Dalı'nda yürütülen eğitim programından mezun olan öğrenciler, Avrupa Periodontoloji Federasyonu'ndan diploma alacak. 
   Avrupa'nın önde gelen üniversitelerinde 1997 yılında başlatılan 'postgraduate yüksek lisans eğitime' akreditasyon verilmesi amacıyla Avrupa Periodontoloji Federasyonu Eğitim Komisyonu Başkanı Prof. Dr. Ubele Van der Velden ve Komisyon Üyesi Prof. Dr. Jan Wennström fakülteyi ziyaret etti. 
   
   İlk kez yapılıyor 
   Türkiye'de alanının en tanınmış öğretim görevlilerinin ders verdiği bu programa 7 öğrenci katıldı. Eğitimi tamamlayan öğrencilere, yapılacak sınavdan sonra Avrupa Periodontoloji Federasyonu tarafından 2005 yılının haziran ayında diploma verilecek. Böylece ilk kez bir diş hekimliği fakültesindeki eğitime Avrupa diploması verileceğini belirten Dekan Prof. Dr. Türker Sandallı, fakültenin diğer ana bilim dallarında da bu amaca yönelik çalışmaların başladığını açıkladı. 
   
</TEXT>
</DOC>
