<DOC>
<DOCNO> 240382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/guncel/gun03.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokağa otopark işgali... 
</HEADLINE>
<TEXT>


ŞENOL DEMİRCİ İstanbul 

Kadıköy Kuyubaşı'nda bulunan Birlik Apartmanı yönetimi, otoparklarını büyütmek için apartmanlarının önünden geçen ve bir bölümü tapulu arazileri olan Patika Sokak'ı kısmen işgal etti. Kat maliklerinin ortak kararı doğrultusunda, kaldırım dahil yola 3 metre kadar girilerek duvar örüldü. 5 gün önce başladığı bildirilen inşaat çalışmalarında kaldırım yaya trafiğine kapatıldı, yol kazılarak inşaat demirleri yükselmeye başladı. Mahalle sakinleri, Birlik Apartmanı'nın otoparklarını büyütmek için üçüncü denemeyi yaptığını söyledi. Apartman yöneticisi Ramazan Balta, "13 araçlık mevcut otopark ihtiyacı karşılamıyor. En az 35 araçlık bir otoparka ihtiyacımız var. Yol bizim tapulu yerimizdir. Sanırım belediye burayı istimlak edecek" dedi. Balta, otoparkı genişletme çalışmalarından da şimdilik vazgeçtiklerini söyledi. Apartman sakinlerinin son girişiminden haberdar olmadıklarını belirten Kadıköy İmar Müdürü Sadık Kayhan, aynı apartmanın seçimler öncesinde de iki girişimi olduğunu fakat bunların engellendiğini söyledi. 




</TEXT>
</DOC>
