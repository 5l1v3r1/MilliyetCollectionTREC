<DOC>
<DOCNO> 203634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/spor/ysenay.html </URL>
<DATE> 2003/12/22/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Hooijdonk'tan başkası yalan 
</HEADLINE>
<TEXT>

   
   Fenerbahçe, zorlu Malatya deplasmanının ilk yarısında, oldukça olumlu bir mücadele temposuna yayıyordu oyununu... Malatya'nın açık alanda kullandığı futbol planları, Ziya Doğan'ın da oyunu kazanmak için sahaya çıktığını açıkça ortaya koymaktaydı. Eh, iki takım da açık ve net bir oyuna soyununca, o zaman futbol da zevk veriyor tribünlere, heyecan da bir başka türlü oluşuyor... 
   Solda dün oynamayan Tuncay'ı, çok tenkit edenlerdeniz geçmişte. Ancak dünkü yokluğunda ve özellikle ikinci yarıda, onun yerine koşuşan Petkov'u gördükten sonra, Tuncay'ın bundan sonrasına bin kez razıyım doğrusu... Petkov'un arka boşluğunda, Mahmut da temposuz kalınca, sol kanatta büyük açıklar veriyor Fenerbahçe'nin hem hücumdaki, hem de defans anlayışındaki futbolu... Bir de Aurelio gerçeğini iyi incelemek lazım Fener orta sahasında... Bu futbolcu, hem fazla karambol bölgelere gereksiz dalıyor, hem de kaybettiği topla birlikte yere atıyor kendini... Fenerbahçe orta sahasının sıfır top kaybıyla oynayabilen bir beyine ihtiyacı var. Öyleyse Aurelio bu dağınık ve maksatsız haliyle, nasıl bir iş birliği kurabilecek ligin ikinci yarısında Fener orta alanındaki pasör grubuyla... 
   Van Hooijdonk, yine gecenin en ateşli ve de en yerli yerinde top kullanan ustasıydı Malatya'da... Topla olan her türlü ilişkisi hem pozisyonun hakkı olanını yaratıyor, hem de gol bulmadaki rollerine parıltılar getiriyordu... 
   İkinci yarının hemen başında, Oğuz'u da geçen gol topunu, çizgi üstünden Hooijdonk'un çıkardığını görünce insan, yahu bu Hollandalı dokuz canlı galiba diye düşünmeden alamıyor kendini... Serhat neden çizgiye bu kadar yapışık oynuyordu ki, sanki rakibin göbeğindeki açıklara Hooijdonk dalmaya mecburmuş gibi. Halbuki Serhat'ı her zaman dalıcı, yırtıcı bir oyun üslubunun delikanlısı olarak bilirdik. Dünkü durgunluğunu seyredince, neler olup bittiğini biz de pek anlayamadık doğrusu... 
   Yukarıda saydığımız olumsuz vaziyetler ikinci yarıda Sarı - Lacivertli formayı daha etkiliyor ve Malatya adeta tek kale oynuyordu. Murat, Atilla, Fazlı, Mithat gibi isimler topu biraz çabuk ve daha doğru noktalara yönlendirselerdi, Fener'in ısrarla korumaya çalıştığı ilk yarı galibiyetinin çok daha erken zamanlarda alt üst olması işten bile değildi. Kenarda oyunu bizler gibi izlemekle yetinip, yerinde bir adam değişikliğini aklına dahi getirmeden oyunu seyreden Daum'un aklı neredeydi son anlara kadar bilemiyoruz. 
   Malatya'nın kurduğu ağır futbol baskısının sonucunu ev sahibi, Tolga'nın golüyle alıyor ve Fenerbahçe ilk 45'te kazandığı puanların ikisini kendi yanlışlarıyla teslim ediyordu Malatya'ya... 
   
      
</TEXT>
</DOC>
