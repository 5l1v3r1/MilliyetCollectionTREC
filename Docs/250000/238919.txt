<DOC>
<DOCNO> 238919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/ekonomi/eko02.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz korkusu borsaları vurdu 
</HEADLINE>
<TEXT>


ABD'de istihdam verilerinin tahminlerin üzerinde gelmesi faiz artırım beklentilerini öne çekince, dünya borsaları inişe geçti. Asya'da başlayan satış dalgası dünyayı sardı 

EKONOMİ SERVİSİ 

ABD'de nisan ayı istihdam verilerinin geçen hafta cuma günü 288 bin ile tahminlerin üzerinde gelmesi, Amerikan Merkez Bankası'nın FED faiz artırımını öne çekeceği yönündeki beklentileri güçlendirdi. Faiz artırımı beklentisiyle geçen cuma günü yüzde 1.2'lik düşüş yaşayan New York Borsası'ndan sonra, Uzakdoğu ve Avrupa borsaları da haftaya satış baskısında girdi. 
Tokyo'da Nikkei Endeksi dünkü yüzde 4.84 ile 11 Eylül 2001 sonrasındaki en büyük günlük düşüşü yaşadı. Bu arada dolar, yen karşısında son 7 ayın en yüksek değerine çıktı. Hong Kong Borsası yüzde 4.84, Çin Borsası yüzde 2.21'lik düşüş yaşarken, öteki Asya borsalarında ortalama düşüş yüzde 5 düzeyinde oldu. Asya'daki hızlı düşüş Avrupa borsalarına da yansıdı. Londra Borsası yüzde 2.50, Paris Borsası yüzde 2.73 ve Frankfurt Borsası da yüzde 2.85'lik kayba uğradı. Bu arada New York Borsası da yüzde 1.26'lık düşüşle haftaya başladı. Latin Amerikan borsaları ortalama yüzde 3 düzeyinde değer kayıplarına uğradı. 

Para bonolara gidiyor 
Dünya borsalarındaki hızlı düşüşlerde, ABD'deki faiz artırımı ihtimalinin yükselmesinin önemli etkisi oldu. JP Morgan Başkan Yardımcısı Chuck Lambert, bonolara gelen satışın, hisse senetleri piyasasındaki satışı tetiklediğini söyledi. 

Dünya borsaları hızla inişe geçti Borsa Düşüş New York -1.26 Londra -2.50 Paris -2.73 Frankfurt -2.85 Milano -1.85 Viyana -3.39 Rusya -6.34 Tokyo -4.84 Hong Kong -3.57 Çin -2.21 G.Kore -5.73 Endonezya -4.90 Tayvan -3.56 Tayland -4.90 

</TEXT>
</DOC>
