<DOC>
<DOCNO> 237712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/yasam/axyas02.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Jet-lag'i bu diyetle atlatın 
</HEADLINE>
<TEXT>


Bilim adamlarının geliştirdiği 3 günlük bir diyetle, uzun uçuşlarda oluşan 'jet-lag'e çözüm bulundu 

DIŞ HABERLER SERVİSİ 

ABD'li bilim adamları, uzun süreli uçak yolculuklarında oluşan 'jet - lag' rahatsızlığını engellemek için bir diyet geliştirdi. Yolculuğa çıkmadan önce uygulanacak 3 günlük diyet, kişinin biyolojik saatinin, gittiği yerde oluşan zaman farkına daha çabuk adapte olmasını sağlıyor. 
Chicago Üniversitesi'ne bağlı Argonne Ulusal Laboratuvarı tarafından geliştirilen diyet, birinci ve üçüncü gün yüksek proteinli yiyecekler içeriyor. Amerikan ordusunun da uygulayacağı diyetin ilk gününde, kahvaltı ve öğle yemeğinde süt ürünleri ile bolca et tüketiliyor. Uzmanlar, protein katkılı yiyeceklerin, sabahları vücudun uyanırken ürettiği kimyasalların oluşturulmasına katkıda bulunduğunu belirtiyor. 

Mutlaka kahve için 
Diyetin ikinci gününde ise kişiyi sıkı bir perhiz bekliyor. Toplam 700 kaloriyi geçmeyen bir diyet uygulayan kişinin, bolca kahve tüketmesi tavsiye ediliyor. Bu sayede üçüncü gün erken kalkılması sağlanıyor. Son gün de, ilk gün olduğu gibi yoğun protein içeren gıdalar tüketiliyor. Uzmanlar, perhizin yanı sıra, yolculara uçağa binmeden önce saatlerini gidecekleri yerin saatine göre ayarlamalarını ve uçaktan indikten sonra da bolca doğal ışık almalarını da öğütlüyor. 

Sebebi beyindeki iki ayrı saat 
Büyük saat dilimlerinin atlanması sonucu oluşan 'jet - lag'in, beyinde iki ayrı saat ayarı bulunmasından kaynaklandığı ortaya çıktı. Beyindeki 'SCN' adı verilen bölgede, güneşin doğuş ve batışından etkilenen bölümün yanı sıra, 24 saat vücudu ayarlayan başka bir bölüm daha olduğu tahmin ediliyor. 



</TEXT>
</DOC>
