<DOC>
<DOCNO> 218051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo27.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe derbiye basına kapalı çalıştı 
</HEADLINE>
<TEXT>

     Fenerbahçe, Galatasaray ile 29 Şubat Pazar günü yapacağı derbi maçın hazırlıklarını, basına kapalı idmanla sürdürdü. 
     Samandıra Tesisleri'nde yaklaşık 1.5 saat sürdüğü bildirilen idmanda futbolcuların ısınma hareketlerinin ardından, gruplar halinde pas çalışması yapıp, taktik ağırlıklı çift kale maç yaptıkları öğrenildi. 
     Antrenmana, bireysel oyuncu ve rehabilitasyon antrenörü Dr.Gunnar Gerisch ile birlikte özel olarak çalışan Serhat Akın dışında tüm oyuncuların katıldığı bildirildi. 
     Fenerbahçe, hazırlıklarını yarın da basına kapalı idmanla sürdürecek. 
     Öte yandan Konya'da çöken bina enkazından 5.5 gün sonra canlı olarak çıkarılan Fenerbahçe sempatizanı 16 yaşındaki Muhammed Saltuk Kalem, Galatasaray maçını izlemek üzere davetli olarak geldiği İstanbul'da, hayranı olduğu Tuncay Şanlı ve Volkan Demirel ile buluştu. 
     
</TEXT>
</DOC>
