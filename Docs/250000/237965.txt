<DOC>
<DOCNO> 237965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas16.html </URL>
<DATE> 2004/05/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Eurovisiona'a doğru... Rum Kesimi sanatçısı "Politika yapmaya gelmedim" 
</HEADLINE>
<TEXT>

     49. Eurovision Şarkı Yarışması'nda, Güney Kıbrıs Rum Kesimi'ni temsil edecek olan sanatçı Lisa Andreas, Türkiye'ye ''politika yapmak için gelmediğini'' söyledi. 
     Yarışmanın gerçekleştirileceği Abdi İpekçi Spor Salonu'nda prova yapan Andreas, daha sonra basın toplantısı düzenledi. 
     16 yaşındaki Andreas, yarışmaya katılan en genç sanatçılardan biri olduğunu belirterek, ''Burada bulunmaktan ve bu yarışmaya katılıyor olmaktan çok mutluyum. İleride çocuklarıma anlatacak anılarım olacak'' dedi. 
     Genç sanatçı, yarışmaya katılacağı ''Stronger Every Minute'' adlı şarkının bir bölümünü de seslendirdi. 
     Gazetecilerin ''Kıbrıs'taki referandumun sonuçlarına'' ilişkin soruları üzerine Andreas, politik sorulara cevap vermek istemediğini belirterek, ''Politikayı, politikacılara bırakalım. Buraya politika yapmaya gelmedim'' yanıtını verdi. 
     
</TEXT>
</DOC>
