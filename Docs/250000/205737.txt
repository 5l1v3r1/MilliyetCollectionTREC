<DOC>
<DOCNO> 205737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun42.html </URL>
<DATE> 2004/12/31/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Güney Osetya'da Coca-Cola araçına ateş açıldı 
</HEADLINE>
<TEXT>

     Gürcistan'dan tek yanlı bağımsızlık ilan eden Güney Osetya'daki sorunlu bölgede, ''Coca-Cola Gürcistan şirketinin'' araçlarına ateş açıldığı bildirildi. 
     Bölge yetkililerinden alınan bilgilere göre, dün gece yaşanan olayda sözkonusu şirkete ait araç konvoyu, bölgedeki büyük Liahvi kenti yakınlarında Oset silahlı gruplarının açtığı ateşe maruz kaldı. 
     Gürcistan Emniyet Genel Müdürlüğün'den yapılan açıklamada, bölgedeki etnik Gürcü köylerinde yaşayan halka yılbaşı hediyeleri götürmekte olan araçlarda, Gürcistan Cumhurbaşkanı Mihail Saakaşvili'nin İç Kartli bölge temsilcisi Mihail Kareli, şirket müdürü Temur Çkoniya ve gazeteciler bulunduğu ancak açılan ateş sırasında ölen ya da yaralanan olmadığı ifade edildi. 
     Açıklamada ayrıca, araçların hareket etmesinin Erik Dudayev'in liderliğindeki Oset silahlı grubu tarafından engellendiği belirtildi. 
     Gürcistan'ın ayrılıkçı bölgelerden sorumlu Devlet Bakanı Goga Haindrava'nın Oset yetkililer ile yaptığı görüşmelerden sonra araçların Güney Osetya'nın başkenti Tshinvali'den geçişine izin verildiği ve Gürcü köylerine ulaştıkları kaydedildi. 
     Kareli ve Gürcü gazetecilerin ise araç konvoyu ile birlikte Tshinvali'den geçmelerine izin verilmediği ifade edildi. 
     
</TEXT>
</DOC>
