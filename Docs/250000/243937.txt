<DOC>
<DOCNO> 243937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sondun07.html </URL>
<DATE> 2004/05/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şaron, Gazze Şeridi'nden çekilme planını kabineye sunmayı erteledi 
</HEADLINE>
<TEXT>

     İsrail Başbakanı Ariel Şaron, Gazze Şeridi'nden çekilme planını kabinenin onayına sunmayı bir hafta erteledi. 
     İsrail devlet radyosunun haberine göre, Şaron bu kararını bugünkü kabine toplantısının açılışında açıkladı. 
     Habere göre, Şaron, ''Planımın endişelere yol açtığını biliyorum, ancak bazı değişiklikler yapıldı ve bu devletle vatandaşların çıkarları için önemli bir plan'' dedi. 
     Planın kabinede görüşüleceğini belirten Şaron, planla ilgili çalışmaların gelecek hafta da süreceğini kaydetti. 
     Bu arada, kabine toplantısına katılan bir yetkili, Şaron'un toplantıda Gazze planı için bazı siyasi adımlar atabileceğini söylediğini anlattı. 
     Yetkilinin açıklamasına göre, Şaron, ''Hükümette değişiklik yapmam ya da yeni siyasi adımlar atmam gerekse de bu planı geçirmeye kararlıyım'' dedi. 
     Şaron, 23 kişilik kabinede Gazze'den çekilme planı için onay almaya çalışıyor, ancak bunun için gerekli çoğunluğa sahip görünmüyor. 
     Radyonun haberinde, planın kabinenin onayına gelecek hafta sunulacak olmasının, Şaron'a hükümetteki çoğunluğu planı onaylamaya ikna etmesi için bir hafta süre kazandıracağı belirtildi. 
     İsrail televizyon kanalları, iki gün önce Şaron'un, Gazze Şeridi'ndeki Yahudi yerleşkelerinden çekilmeyi öngören planı, kabinedeki bakanların çoğunun desteklemeyeceğinin ortaya çıkması üzerine kabineye sunmamaya karar verdiğini duyurmuştu. 
     İsrail halkının çoğunluğunun destek verdiği plana, Şaron'un kabinesindeki aşırı sağcı bakanlar şiddetle karşı çıkıyor. 
     Planın değişiklik yapılmış halinde, İsrail'in Refah'taki tampon bölge dışında Gazze Şeridi'nin tamamından çekilmesi ve buradaki yerleşkelerin 4 aşamada boşaltılması ile Batı Şeria'nın kuzeyindeki, diğerlerinden uzakta kalan 4 yerleşkenin tahliyesini öngörüyor. 
     Plan 2 Mayıs'ta Şaron'un Likud Partisi içindeki referandumda yüzde 60 oy oranıyla reddedilmişti. 
     
</TEXT>
</DOC>
