<DOC>
<DOCNO> 225777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun34.html </URL>
<DATE> 2004/03/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
'Gizemli' terör örgütünden 3 üye tutuklandı 
</HEADLINE>
<TEXT>

     Fransa'da talep ettiği fidyenin devlet tarafından ödenmemesi halinde demiryollarına yerleştirdiğini öne sürdüğü bombaları patlatacağı tehdidinde bulunan AZF isimli ''gizemli'' terör örgütünün üç üyesinin tutuklandığı bildirildi. 
     Fransız basını tarafından, polisçe çok fazla tanınmadığı gerekçesiyle ''gizemli'' olarak nitelenen örgütün iki erkek, bir kadın üyesinin, Ulusal Terörle Mücadele Dairesi DNAT uzmanları tarafından sorgulandığı belirtildi. 
     AZF isimli örgüt, ay başında, ''devletin 4 milyon dolar ve 1 milyon euro fidye ödememesi halinde'' demiryollarına yerleştirdiğini öne sürdüğü 9 bombayı patlatacağı tehdidinde bulunmuştu. 
     Örgüt, İçişleri Bakanlığı'na dün gönderdiği mesajda, ''bu tehdidini askıya aldığını'' açıklamıştı. Demiryollarına bomba yerleştirildiği yolunda yapılan tehditten sonra, Ulusal Demiryolu İdaresi'nin yaklaşık 10 bin görevlisi, yolcuların güvenliği için 32 bin kilometreyi bulan demiryolu ağını baştan başa aramak zorunda kalmıştı. 
     
     ALMANYA'DA MADRİD SORUŞTURMASI 

     Öte yandan, Alman Federal Başsavcılığı, Madrid'de tutuklanan bir Faslı terör zanlısı hakkında yabancı bir terör örgütüne üye olduğu suçlamasıyla soruşturma başlattı. 
     Karlsruhe kentindeki Federal Başsavcılık tarafından yapılan açıklamada, 28 yaşındaki Faslı terör zanlısının 2003 yılının Ekim ayında Darmstadt kentinde ikamet bildirimi yaptığı, ancak sadece birkaç gün Almanya'da kaldığının tahmin edildiği bildirildi. 
     Söz konusu kişinin Darmstadt Üniversitesi'ne kayıt yaptırmasına rağmen burada öğrenim görmediği belirtilen açıklamada, dün gece bu kişinin bir süre kaldığı evde yapılan aramada el konulan eşya üzerinde incelemenin sürdüğü kaydedildi. 
     Açıklamada, bu kişinin Madrid'deki saldırıların planlamasına ya da hazırlığına katıldığı yönünde Almanya'da henüz bir delil bulunmadığı ifade edildi. 

     
</TEXT>
</DOC>
