<DOC>
<DOCNO> 237892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo32.html </URL>
<DATE> 2004/05/06/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Hakemlerden gövde gösterisi... 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği'nin TFFHGD yeni genel başkanı Mustafa Çulcu, genç ve dinamik bir ekip olduklarını, Türk hakemliğine büyük hizmetler sunacaklarını söyledi. 
     Çulcu ve yönetim kurulu üyeleri, Futbol Federasyonu Merkez Hakem Kurulu MHK Başkanı Bülent Yavuz ve üyelerinin de izlediği bir basın toplantısı düzenledi. Derneğin, Gençlik ve Spor İl Müdürlüğü binasında bulunan İstanbul şubesinde düzenlenen toplantıda, birlik ve beraberlik mesajları veren Çulcu, demokratik bir ortamda gerçekleşen kongreyle göreve geldiklerini ve herkesi kucaklayacaklarını kaydetti. 
     Yapılan spekülasyonlara itibar edilmemesini isteyen ve ''Buraya gelene kadar 20 yılımı verdim. Göreve talip olurken de sadece hizmet etmeyi amaçladım'' diyen Çulcu, şöyle konuştu 
     ''Herkese kucak açtık. Kongredeki öteki aday Metin Tokat'a da kucağımız açıktır. Kavgalı değiliz. Biz, üretecek, camiayı birleştireceğiz. Geride kalan 4 yıla baktığımızda çok fazla şey üretilmediğini görüyoruz. Biz bir kan değişikliği olduk. 
     MHK, derneğimiz ve Futbol Federasyonu bir bütündür. Kavgamız söz konusu değildir. MHK görevini yapıyor. Biz de hakemlerin sendikasıyız. Yapılan yanlışlıklara tavır koyarız. İşimiz hakemlerin sosyal güvencesini sağlamak. Kurum içinde kavgadan yana değiliz. Medyayı da bize desteğe davet ediyoruz. Arzumuzu köreltmesinler.'' 
     
     ''GİTMESİNİ DE BİLİRİZ'' 
     Mustafa Çulcu, göreve gelirken kimseye bir söz vermediklerini, kimseye borçları bulunmadığını vurgulayarak, ''Görevden ayrılacağımız zamanı da iyi bilmeliyiz. Görevimizi iyi yapamazsak, toplum bize mesajı verir, biz de gitmesini biliriz'' dedi. 
     Türk hakemliğine hizmetten, birliktelikten, kardeşlikten yana olduğunu belirten Çulcu, ''Hakemlerin koruyucusu olacağım. Bir kellem var. İsterse 10 maç, 20 maç ceza versinler, hakemliği bıraktırsınlar. Önemli değil. Bir kellem var, verebilirim'' diye konuştu. 
     Geçmiş yönetimi, genel başkan yardımcısı Ali Aydın olayında bile tepki vermemekle suçlayan Çulcu, kendilerinin, gerektiğinde tepkiden kaçınmayacaklarını ifade etti. Hakemliğe ve kişiliklerine karşı saldırılarda gerekeni yapacaklarını, ciddi tepkiler koyacaklarını dile getiren Mustafa Çulcu, hukuki yollara da başvuracaklarını, ancak bunun kamusal açıdan sevimsiz olmayacağını kaydetti. 
     
     ''HATALARIMIZ VARDIR, MASUM HATALARDIR'' 
     Mustafa Çulcu, bir soru üzerine, hakem olarak hataları bulunduğunu, ancak bunların ''masum hatalar'' olduğunu söyledi. 
     ''Elbette hatalarımız olacak. Ama hakem hataları futbolun önüne geçiriliyorsa, futbolda bir yozlaşma vardır. Hakem kararları oyunun gerisinde kalmalı'' diyen Çulcu, tüm hakemlerin maçı en iyi şekilde yönetme çabası içinde olduğunu, kimsenin, kariyerini riske atmak istemeyeceğini sözlerine ekledi. 
     
</TEXT>
</DOC>
