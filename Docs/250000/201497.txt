<DOC>
<DOCNO> 201497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/spor/spo05.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıran kırana yarış sürüyor 
</HEADLINE>
<TEXT>

   Yılın Sporcusu anketimizde çekişme giderek artıyor. Süreyya Ayhan yine ilk sırada yer alırken, yılın takımında bayan voleybolcularla Beşiktaş burun buruna geldi 
      
   Okur ikinci 
   MİLLİYET'İN Geleneksel Yılın Sporcusu anketine, gerek yurdun dört bir yanından gelen kuponlarla, gerekse internet üzerinden oy yağmaya devam ediyor. 50. şeref yılındaki anketimizde "Yılın Sporcusu" oylamasını, Avrupa Şampiyonu ve Dünya ikincisi atletimiz Süreyya Ayhan, büyük farkla önde götürürken, Ayhan'ı NBA'deki temsilcimiz Mehmet Okur ile Dünya ve Olimpiyat şampiyonu haltercimiz Halil Mutlu takip ediyor. www.milliyet.com.tr internet sitesi üzerinden yapılan tercihlerde de kullanılan oy sayısı iki günde 10 bini aştı. 
   
   Lucescu önde 
   ANKETİN diğer kategorilerinde de kıyasıya bir çekişme yaşanıyor. Yılın takımı oylamasında Voleybol Bayan Milli Takımı ile Beşiktaş arasında büyük bir yarış var. Yılın Antrenörü'nde Beşiktaş'ın çalıştırıcısı Mircea Lucescu'yu, Voleybol Bayan Milli Takım antrenörü Reşat Yazıcıoğulları kovalıyor. Yılın Futbolcusu'nda Sergen Yalçın ile Tuncay Şanlı çekişiyor. Yılın Spor Adamı'nda ise Celal Doğan, son oylarla önde giden Serdar Bilgili'yi yakaladı. Dünyada Yılın Sporcusu'nda Michael Schumacher lider durumda bulunuyor. 
   
   
</TEXT>
</DOC>
