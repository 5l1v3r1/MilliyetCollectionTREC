<DOC>
<DOCNO> 234805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun05.html </URL>
<DATE> 2004/04/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kaliforniya, 14 yaşındakilere 'oy hakkı'nı tartışıyor... 
</HEADLINE>
<TEXT>

     ABD'nin Kaliforniya eyaletinde Robert Reynolds isimli 17 yaşındaki lise öğrencisinin başlattığı kampanyanın, ''Neden 14 yaşındakilerin de oy kullanma hakkı olmasın'' tartışmasına dönüştüğü bildirildi. 
     Boston Globe gazetesinin haberine göre, bir süre önce okul arkadaşlarıyla gösteri düzenleyerek, ''Oy hakkı yoksa vergi de yok'' sloganları atan Reynolds, daha sonraki günlerde eyalet meclisine başvurarak, 14 yaşından itibaren gençlere eyalet çapındaki seçimlerde ve mahalli seçimlerde oy kullanma hakkı istedi. 
     ''Mahkemelerde yetişkinler gibi yargılanabiliyoruz, ancak oy vermeye gelince kullanamıyoruz'' diyen Reynolds, ''14 yaşındaki bir gencin oy kullanmaması için bir sebep yok. 18 yaş keyfi olarak belirlenmiş yaş'' diyor. 
     Oy kullanma yaşı 1971'deki yasa değişikliğiyle 18'e indirilen ABD'de seçmen yaşının daha da indirilmesi çabalarının sadece Kaliforniya'da değil, Maine ve Massachusetts'ten Alaska ve Hawaii'ye kadar etkinlik kazandığı ifade ediliyor. 
     Washington merkezli Ulusal Genç Hakları Derneği başkanı 22 yaşındaki Alex Koroknay-Palicz, ''Bu tamamen bir zaman meselesi. Şu an bu konuda hızla artan bir talep söz konusu. Oy hakkının genişletilmesine yönelik her harekete karşı hep bir direniş olmuştur. Kadınlar da geçmişte oy hakkına sahip değildi, siyahlar da ...'' diyor. 
     Massachusetts'de 17 yaşındakilerin yerel seçimlerde oy kullanma hakkının henüz onaylandığı, Maine eyalet meclisinin de benzer bir yasayı tartıştığı belirtiliyor. 
     Oy kullanma yaşının 14'e indirilmesi talepleri üzerine, bu konuda değişik fikirler ileri sürülüyor. Bazı sivil toplum örgütleri, 14-15 yaşındaki gençlerin kullandığı oyların yetişkin oylarının 4'te 1'i değerinde, 16-17 yaşındakilerin oylarının ise yetişkin oylarının yarısı değerinde sayılmasını öneriyor. Ancak bu öneri bazı çevreler tarafından eşit oy hakı prensibine aykırı bulunuyor. 
     Bu arada, Kaliforniya Kamu Siyaseti Enstitüsü'nün araştırmasına göre, ABD genelinde 18-25 yaş arasındaki gençlerin sadece 3'te 2'si seçmen kaydı yaptırıyor ve bunların da sadece 5'te 1'i oy kullanıyor. 
     
</TEXT>
</DOC>
