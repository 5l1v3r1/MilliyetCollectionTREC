<DOC>
<DOCNO> 209725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur18.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksel Çakmur, DSP'den adaylığı reddetti... 
</HEADLINE>
<TEXT>

     DSP Genel Başkanı Bülent Ecevit tarafından ''İzmir Büyükşehir Belediye Başkan adayı'' olarak açıklamasının ardından bu görevi reddeden Yüksel Çakmur, ''Sosyal demokrasi, koltuk uğruna, ilkesizliği ilke edinenlerin elinde tarumar oldu, güven yitirdi'' dedi. 
     Çakmur, AA muhabirine yaptığı açıklamada, davranışının ''kişisel'' olmadığını bildirdi. Ülkenin ''kritik ve bunalımlı'' bir dönemden geçtiğini iddia eden Çakmur, şunları söyledi 
     ''Sosyal demokrasi, koltuk uğruna, ilkesizliği ilke edinenlerin elinde tarumar oldu, güven yitirdi. Bu ilkesizliğe devam edenler toplumsal iktidarı ele geçiremeyecek, bundan da Türkiye zarar görecektir. TBMM'deki muhalefetteki bir partinin yüzde 35'lerden yüzde 22'lere düştüğü görülmemiştir. Bireysel çıkarlar, toplumun çıkarlarınının önüne geçti. Arkalarında ezdikleri birçok kitle bıraktılar. Benim durumumu, kişisel menfaatleri için kullanmasınlar. Yok saydıkları milyonlara arkalarını dönenleri affetmiyorum.'' 
     
     ''OYUN İÇİNDE OLMAM'' 
     İzmir'deki CHP yöneticilerinin, düne kadar ''Çakmur ANAP'a ne kadar yakınsa, CHP'ye de o kadar yakın'' açıklaması yaptığını ifade eden Çakmur, ''Şimdi, yaşasın Çakmur diyorlar. Ben onların oyunlarının içinde olmam'' diye konuştu. 
     Sosyal demokrasinin ''ciddi, halktan yana, aldatmacaya dayalı olmayan'' bir sistem olduğunu kaydeden Çakmur, ''Sosyal demokrasi ne kumar, ne de şans arayışıdır. Halk aldatıcılığı yapılmasın''dedi. 
     Çakmur, DSP İl Başkanı Mehmet Çümen'in ''Bize adaylık için başvurdu, aracı oldum'' açıklamasını da, ''ciddiyetten uzak'' olarak nitelendirerek, ''Kimseye karşı aracı kullanmadım'' diye yanıtladı. 
     
</TEXT>
</DOC>
