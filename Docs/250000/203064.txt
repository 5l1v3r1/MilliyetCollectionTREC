<DOC>
<DOCNO> 203064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur21.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci öğretmenine not verecek 
</HEADLINE>
<TEXT>

     ANKARA Milliyet 

Milli Eğitim Bakanlığı MEB , okulların ve öğretmenlerin denetlenmesinde öğrencilerin de görüşünü alacak ve öğretmenlere "performans değerlendirmesi" notu verecek. Uygulama, bir süre sonra velileri de kapsayacak şekilde genişletilecek. 
     MEB, "Ortaöğretimde Denetim ve Performans Değerlendirme Esasları"nı yeniden belirlenirken, öğretmenlerin performansının değerlendirilmesinde öğrencilerin görüşü yüzde 15 oranında etkili olacak. Bakanlık müfettişinin değerlendirmesi yüzde 50, diğer öğretmen ve yöneticilerin değerlendirmesi de yüzde 35 düzeyinde olacak. Görüş bildirecek öğrenciler, öğretmenlerin ders verdiği öğrenci sayısının yüzde 5 veya 10'u civarında olacak. Örneğin, öğretmenin branşında okuttuğu öğrenci sayısı 300'e kadar ise bu öğrencilerden 25 veya 30'unun görüşü alınacak. 
     Öğrencilerden "Öğretmenin alanında bilgili olup olmadığı, derslerde günlük hayattan örnekler verip vermediği, öğrencilerin bireysel farklılıklarını göz önüne alıp almadığı, öğrencilerin eğitim öğretim veya kişisel problemlerinin çözümünde yardımcı olup olmadığı, ders çalışma konusunda öğrencileri bilgilendirip bilgilendirmediği" yönünde görüş alınacak. Ayrıca, öğrencilerin öğretmenin kişisel özellikleriyle ilgili görüşlerine de başvurulacak. 
     Bakanlık müfettişleri, tüm verileri elde ettikten sonra öğretmenlerle ilgili kendi görüşlerini ekleyecek. Bu bilgiler bilgisayar ortamına aktarılacak ve öğretmene "performans notu" verilecek. Notlar, 100 puan üzerinden verilecek ve 59 puanın altında kalan öğretmenler "yetersiz" oldukları için hizmetiçi eğitime alınacak. 
     
</TEXT>
</DOC>
