<DOC>
<DOCNO> 235081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/guncel/axgun00.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS gerilimine dikkat 
</HEADLINE>
<TEXT>


SİBEL KAHRAMAN İstanbul 

Üniversite sınavı için geri sayım başladı. Her yıl yaklaşık 1.5 milyon öğrencinin girdiği ÖSS yaklaştıkça adayların yaşadıkları gerilim de artıyor. Sınava yaklaşık 2 ay kala kaygının arttığını belirten uzmanlar, son dönemde psikolojik hazırlığın önemli olduğuna dikkat çekiyor. 
MEF Dershanesi Rehberlik ve Araştırma Müdürü Erdem Kaya, "Aslında bir miktar kaygının en yüksek performansı göstermede olumlu katkıları vardır. O halde amaç gerilimi tümüyle ortadan kaldırmak değil, sınav öncesi yaşanan gerilime yenik düşmemektir" dedi. Kaya, şu tavsiyelerde bulundu 
ÖSS'de çıkan konuları ders bazında sıralayın. 
Hangi konularda güçlüsünüz, hangi konularda eksikleriniz var tespit edin. 
Anladığınız, başarılı olduğunuz konuları yazın. 
Bir ayı, hafta hafta gösteren bir takvim çizin. 
Deneme sınav sonuçlarına göre de kendinize yeni planlar oluşturun. 
Haziran ayı için genel tekrar ve deneme sınavları planlayın. 
Psikolojik hazırlık 
Kendinize güvenin. 
Olumlu düşünün, pozitif bir dille hem çalışmayı etkili hale getirin hem de kaygılanmayı engelleyin. 
Moralinizi bozmayın. Engeller karşısında olumsuz etkilenmeden, yeni ve pozitif kararlar alın. 
Bahar kırgınlığına kapılmayın. 


Sınıflar boşaldı 

Milli Eğitim Bakanlığı'nın devamsızlık süresi hakkını 45 güne çıkarması üzerine, ÖSS'ye hazırlanan lise son sınıf öğrencileri sınıfları boşalttı. Birçok okulda öğrenciler sınav günleri derslere gidiyor. Derste kalan öğrencilerin bazıları wolkman dinliyor ya da bulmaca çözüyor. Bazı öğretmenler ise sınıf mevcudu çok az olduğu için ders işleyemiyor ve bu durumdan yakınıyor. Bakanlık, öğrencilerin hasta olmadıkları halde sınava hazırlanmak için rapor almaları üzerine 15 gün olan süreyi uzatmıştı. 


</TEXT>
</DOC>
