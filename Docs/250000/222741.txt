<DOC>
<DOCNO> 222741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun50.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da apartman enkazından cıkarılan ceset sayısı 18 oldu 
</HEADLINE>
<TEXT>

     Rusya'nın kuzeyinde Arhangelsk liman kentindeki 9 katlı apartmanda bu sabah erken saatlerde meydana gelen patlamada, enkazdan çıkarılan ceset sayısının 18'e yükseldiği bildirildi. 
     İtar-Tass, Acil Durumlar Bakanlığı'ndan bir yetkiliye dayanarak verdiği haberde, olayda şu ana kadar 18 kişinin hayatını kaybettiğini ve 24 kişinin yaralandığını bildirdi. 
     Yaralılardan 7'sinin durumunun ağır olduğunu kaydeden yetkili, patlamanın gaz kaçağından meydana geldiği olasılığı üzerinde durulduğunu belirtti. 
     Apartmanın patlamada çöken girişinde 36 daire bulunduğu ve bu bölümde 80 dolayında kişinin yaşadığının tahmin edildiği açıklanmıştı. 
     İtar-Tass, Arhangelsk polisinin ellerinde metal borular ve gaz hattı malzemeleri olan iki kişiyi aradığını duyurdu. 
     Arhangelsk Emniyet Müdürlüğü'nden bir yetkili, İtar-Tass'a yaptığı açıklamada, ''Patlamanın meydana geldiği binada oturanlar, muhtemelen evsiz olan iki kişiyi metal borular taşırken görmüş. Kaynaklarımızdan aldığımız bilgiye göre, bu kişiler binanın gaz vanasını çalmış olabilir. Bu da gaz kaçağına ve sonuçta patlamaya yol açmış olabilir'' dedi. 
     
</TEXT>
</DOC>
