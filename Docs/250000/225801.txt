<DOC>
<DOCNO> 225801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko08.html </URL>
<DATE> 2004/03/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tek konutu olan emekliye Mayıs sonuna kadar süre 
</HEADLINE>
<TEXT>

     Maliye Bakanlığı, Türkiye sınırları içinde 200 metrekareyi geçmeyen tek bir konutu olup, hiçbir geliri olmayan, emekli, gazi ve şehit yakınlarına, emlak vergisi istisnasından yararlanabilmeleri için bu durumu belgelemeleri konusunda tanınan süreyi mayıs sonuna kadar uzattı. 
     Hiçbir geliri olmayanlar, gelirleri sosyal güvenlik kurumlarından aldıkları aylıktan ibaret bulunanlar ve gaziler ile şehitlerin dul ve yetimlerinin Türkiye sınırları içinde brüt 200 metrekareyi geçmeyen tek konutlarından emlak vergisi alınmıyor. 
     Söz konusu mükelleflerin, ikametgahlarının bulunduğu yer vergi dairesinden gelir vergisi mükellefi Emekli Sandığı, Bağ-Kur ve Sosyal Sigortalar Kurumu'ndan da aktif sigortalı olmadıklarına ilişkin alacakları belgeleri, ocak ayı içinde ilgili belediyelere vermeleri gerekiyordu. 
     
     MAYIS SONUNA UZATILDI 

     Ancak, bu mükelleflerin bir bölümünün söz konusu belgeleri süresinde ilgili belediyelere veremedikleri belirlendi. Maliye, yapılan başvuruları da dikkate alarak, belediyelerce indirimden yararlanan mükelleflerin durumlarının bilinmesi, olası gereksiz yazışma ve işlemlerin önlenmesi amacıyla, sürenin mayıs ayı sonuna kadar uzatılmasına karar verdi. Maliye Bakanlığı'nın, bu mükelleflerin ocak sonunda dolan söz konusu belgeleri belediyelere teslim süresini mayıs sonuna kadar uzatan tebliği bugünkü Resmi Gazete'de yayımlandı. 
     Buna göre, mükelleflerin sahip oldukları konuttan bina vergisi alınmaması için ikametgahlarının bulunduğu yer vergi dairesinden gelir vergisi mükellefi olmadıklarına ve Emekli Sandığı, Bağ-Kur ve Sosyal Sigortalar Kurumu'ndan aktif sigortalı bulunmadıklarına ilişkin alacakları belgeleri 31 Mayıs 2004 mesai saati bitimine kadar ilgili belediyelere vermeleri gerekiyor. 

     
</TEXT>
</DOC>
