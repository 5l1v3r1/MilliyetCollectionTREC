<DOC>
<DOCNO> 233484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko17.html </URL>
<DATE> 2004/04/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
AB kaynaklı projelerin mali sorunu çözüldü 
</HEADLINE>
<TEXT>

     Maliye Bakanlığı, 6. Çerçeve Programı kapsamında AB kaynaklarından kamu kuruluşlarınca alınan projelerin mali sorunlarına çözüm getirdi. 
     TÜBİTAK'tan verilen bilgiye göre, devlet üniversiteleri tarafından geçmişte AB kaynaklarından temin edilen proje fonları, muhasebede karşılaşılan tereddütler nedeniyle etkin olarak kullandırılamıyordu. 
     Maliye Bakanlığı, belirlenen yeni esaslar çerçevesinde şimdiye kadar kullanımında sorunları olan bu fonların önünü açtı. 
     AB'den sağlanan proje fonları artık kamu kurumlarının döner sermayelerinin emanet hesaplarında izlenecek ve muhasebeleştirilecek. Fonların sadece ilgili proje amaçları doğrultusunda kullanılması zorunlu olduğundan, buradan yapılacak harcamalar normal döner sermaye gelirlerinin tabi olduğu Hazine hissesi, Sosyal Hizmetler ve Çocuk Esirgeme Kurumu payı gibi kesintilere tabi olmayacak. 
     Harcamalar, ilgili proje koordinatörünün talebi üzerine, ilgili döner sermayenin tahakkuk memuru ve ita amirince gerçekleştirilecek. Proje kapsamında ve projeye ilişkin hizmetlerde, proje süresi ile sınırlı olmak üzere üçüncü kişiler sözleşmeli olarak çalıştırılabilecek, bunun dışında, tabi olduğu diğer kesintiler genel esaslara uygun olarak yapılacak. 
     
</TEXT>
</DOC>
