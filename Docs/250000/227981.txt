<DOC>
<DOCNO> 227981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy25.html </URL>
<DATE> 2004/04/02/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ziyal, Annan Planı'nın son şekline dair AB büyükelçilerine bilgi verdi 
</HEADLINE>
<TEXT>

     Dışişleri Bakanlığı Müsteşarı Büyükelçi Uğur Ziyal, AB üyesi ülkelerin Ankara büyükelçileriyle bir araya geldi. 
     Dışişleri Bakanlığı'nda 45 dakika süren görüşmede, Ziyal, İsviçre'deki görüşmeler ve Annan planının son şekline ilişkin büyükelçilere bilgi verdi, sürece ilişkin görüş alışverişinde bulundu. 
     Edinilen bilgiye göre, Kıbrıs'ta varılacak anlaşmanın AB birinci hukukuna uygun olmasının önemine bir kez daha dikkat çeken Ziyal, 15 Nisan'da Brüksel'de düzenlenecek Bağışçılar Konferansı çerçevesinde AB ülkelerinden destek beklediklerini kaydetti. 
     
     ANNAN PLANININ AYRINTILARI 

     BM Genel Sekreteri Kofi Annan'ın Burgenstock'ta taraflara sunduğu Kıbrıs planının son şekline göre, adayı askersizleştirme nihai hedefiyle, 2011'e kadar altışar bin, 2018'e ya da Türkiye AB üyesi olana kadar üçer bin Türk ve Yunan askeri adada kalacak. 
     Bu tarihten sonra adada kalacak Yunan askerlerinin sayısı 950, Türk askerlerinin sayısı 650 olacak. Ancak mevcut durum üçer yıllık periyotlarla gözden geçirilecek. 
     Planda, iki kurucu devlete sahip olan Kıbrıs'ın tek bir uluslararası kişilik ve egemenliğe sahip olduğu belirtiliyor. 
     Rumca ve Türkçenin resmi dil olarak kabul edileceği adada, yasama yetkisi senato ve temsilciler meclisi olmak üzere iki meclisten oluşan federal parlamentonun olacak. 48 üyeli senatoda 24 Türk-24 Rum dengesi korunacak. 
     Federal kurumlar, parlamento ve Avrupa Parlamentosu için 13 Haziran'da seçim yapılacak. Federal hükümet 3 Türk, 3 Rum bakandan oluşacak, Avrupa parlamentosunda 4 Rum, 2 Türk milletvekili yer alacak. 
     Yürütme yetkisine sahip ve 6 Rum, 3 Türkten oluşacak başkanlık konseyinde başkanlık 10 aylık periyotlarla dönüşümlü yapılacak. Buna göre Rumlar 40 ay, Türkler 20 ay başkanlık yapacak. 
     Plana göre, Türk tarafının elindeki yüzde 36 olan toprak oranı yüzde 29'a düşürülüyor. 
     Kuruluş Anlaşması'nın yürürlüğe girmesiyle yasal olarak Kıbrıs Rum Devleti'nin bir parçası olacak olan toprak ayarlamasına tabi bölgeler, Kıbrıs Rum Devleti'ne BM gözetiminde 42 aylık süre içinde 6 aşamada devredilecek. 
     Kuzeye geçecek Rumlar için aşamalı bir süreç öngörülürken, Rumların oranı 19 yıla kadar, Türk nüfusunun yüzde 18'ini aşamayacak. 
     Ancak Karpaz'ın Dipkarpaz, Yeni Erenköy, Sipahi ve Adaçay köylerinde evi olan Rumların tümü, kısıtlamalara dahil olmayacak. 
     Öte yandan, Kuruluş Anlaşması'yla birlikte adada tatil günlerinin sayısı da 9 ayrı özel günle artmış olacak. 
     
</TEXT>
</DOC>
