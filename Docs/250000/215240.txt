<DOC>
<DOCNO> 215240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/siyaset/siy11.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Okulda sorgu' soruşturulamıyor 
</HEADLINE>
<TEXT>

   Ankara'daki 1 Mayıs mitingine katılan üç öğrenciyi okulda sorgulayan MİT görevlilerinin soruşturulması hakkında verilen takipsizlik kararına yapılan itiraz da reddedildi 
   GÖKÇER TAHİNCİOĞLU Ankara 

   
   Ankara Valiliği'nin izniyle düzenlenen 1 Mayıs mitingine katılan öğrencilerin, okullarında, öğretmenlerinin gösterdiği odalarda "istihbarat birimleri" görevlilerince sorgulanması, yargıyı rahatsız etmedi. Çocukları sorgulayan MİT görevlileri hakkında Ankara Başsavcılığı'nın "takipsizlik" kararı vermesinin ardından, Sincan Ağır Ceza Mahkemesi de karara yapılan itirazı reddetti. 
   Dikmen ve Ayrancı Meslek Ticaret liselerinde okuyan üç öğrenci, 1 Mayıs 2003'teki mitinge aileleriyle katıldı. Mitingden birkaç gün sonra dersten çıkarılarak, okul yöneticilerinin odalarına getirilen öğrencileri, kendilerini "polis" olarak tanıtan iki istihbarat görevlisi sorguladı. Öğrencilere, "Hiç F tipi cezaevi gördünüz mü ", "Seni okuldan attıralım mı " gibi sorular yöneltildi. 
   Öğrencilerin ailelerinin avukatları bu kişiler hakkında suç duyurusunda bulundu. Başsavcılık, Başbakanlık'tan MİT mensuplarının soruşturulabilmesi için izin istedi. 
   Başbakanlık izni vermezken, buna itiraz etmeyen Başsavcılık takipsizlik kararı verdi. Avukatların takipsizlik kararına yaptığı itirazını görüşmekle görevli Sincan Ağır Ceza Mahkemesi de itirazı reddetti. Böylece istihbarat görevlilerinin soruşturulabilmesi için iç hukuk yolları tükenirken, avukatlar konuyu AİHM'ye götürme kararı aldı. AİHM, dosyayı kabul ederse, MİT'in faaliyeti dava kapsamında tartışılacak. 
   
   
   
</TEXT>
</DOC>
