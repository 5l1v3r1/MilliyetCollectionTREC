<DOC>
<DOCNO> 241500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur26.html </URL>
<DATE> 2004/05/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Anne gözaltına alındı, bebek çay ocağında sabahladı 
</HEADLINE>
<TEXT>

     Denizli'de, genç kadın ''zorla senet imzalatmak'' iddiasıyla gözaltına alınınca, tuvalete gitmek üzere bıraktığı 8 aylık bebeği, geceyi otogardaki çay ocağında geçirdi. 
     Alınan bilgiye göre, şehir dışına çıkmak için dün akşam saatlerinde otogara gelen Songül Çapraz 19 , tuvalete gitmek için bebeğini ve eşyalarını Hüdayi Kalaylı'nın işlettiği çay ocağına bıraktı. 
     Bu sırada bölgede devriye gezen polisler tarafından görülerek yakalanan ve gözaltına alınan Çapraz, geceyi Denizli Emniyet Müdürlüğü Asayiş Şubesi İnfaz Bürosu'nda geçirdi. Sorgulamasının ardından adliyeye sevk edilen Çapraz, tutuklanarak Denizli Kapalı Ceza ve Tutukevi'ne konuldu. 
     Bu arada, Songül Çapraz'ın başına gelenlerden haberi olmayan çay ocağı sahibi Hüdayi Kalaylı, 8 aylık Abdullah Çaylı'ya gece boyunca baktı. Sabah polisi arayan Kalaylı, genç bir kadının bebeğini kendisine bırakıp ortadan kaybolduğunu bildirince, bebeğin Songül Çapraz'a ait olduğu belirlendi. Bunun üzerine minik Abdullah'ı Denizli Adliyesi'ne getiren Kalaylı, bebeği burada görev yapan kadın polislere teslim etti. Kadın polisler, bebeğe süt alıp karnını doyurdu ve altını değiştirdi. 
     Bebeğin yakınlarına ulaşmaya çalışan emniyet görevlileri, sonuç alınamaması durumunda Songül Çapraz serbest kalıncaya kadar, bebeğin Sosyal Hizmetler İl Müdürlüğü Çocuk Yuvası'na teslim edileceğini belirtti. 
     
</TEXT>
</DOC>
