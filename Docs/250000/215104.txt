<DOC>
<DOCNO> 215104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yasam/yas07.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ken evlilik istemedi, Barbie onu terk etti 
</HEADLINE>
<TEXT>

   Avrupa'dan Çin'e dünyadaki tüm kız çocuklarının sevgilisi Barbie'yle erkek arkadaşı Ken'in yolları ayrıldı. Ayrılığın nedeni, Ken'in evliliğe sıcak bakmaması ve Barbie'nin yoğun iş temposu 
      
   OYUNCAK dünyasının ünlü çifti Barbie ve Ken, birlikte geçirdikleri 43 yıldan sonra ayrılıyor. Barbie bebekleri üreten Mattel firması pazarlama bölümü başkan yardımcısı Russell Arons, "diğer bazı ünlü çiftler gibi, Barbie ve Ken'in aşklarının da sona erdiğini" söyledi. Çiftin "arkadaş kalacağını" belirten Arons, Barbie ve Ken'in ayrılmasının, iddia edildiği gibi, satış reyonlarında yerini almak üzere olan Cali Bebek'le bir ilgisi olmadığını belirtti. 
   
   Barbie'nin kariyer aşkı 
   ARONS, Cali'den hoşlananın Avustralyalı Blaine olduğunu söyledi. Çiftin ayrılma gerekçesinin kısmen Ken'in evlilik konusundaki isteksizliği olabileceğini kaydeden Arons, ayrılığın olası nedenlerinden birinin de Barbie'nin iş yaşamı olabileceğini kaydetti. Arons, 150'den fazla ülkede pazarlanan Barbie'nin, 1959'da doğduğu günden bu yana rock şarkıcılığından, askeri doktorluğa pek çok iş yaptığını hatırlattı. Barbie ve Ken, 1961'de bir reklam filminde tanışmış ve sonra hiç ayrılmamıştı. 
   
   
</TEXT>
</DOC>
