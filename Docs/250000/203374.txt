<DOC>
<DOCNO> 203374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sondun04.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırdıkları ''güzellik kraliçesine'' çıplak pozlarını imzalattılar 
</HEADLINE>
<TEXT>

     Venezüella'da 1997'de güzellik kraliçesi seçilen Veruska Ramirez'i kaçıran ve kişisel eşyalarıyla aracını çalan saldırganlar, eski güzellik kraliçesine çıplak pozlarının yer aldığı 15 kadar takvimi imzalattılar. 
     Ramirez'in menajeri Luigi Rattino'ya göre, 24 yaşındaki Ramirez, dün gece başkent Caracas'ın 100 kilometre kuzeybatısındaki Valencia'da bulunan evinden çıkmasının ardından 2 kişi tarafından kaçırıldı. 
     Saldırganların Ramirez'i tehdit ettiklerini, ancak zarar vermeyeceklerini söylediklerini belirten Rattino, saldırganların Ramirez'i birlikte kendi cipine binmeye ve kentte birkaç saat araçla gezmeye zorladığını anlattı. 
     Rattino, ''Ona zarar vermediler ancak, iki cep telefonunu, giysilerini ve cipi çaldılar'' dedi. 
     Saldırganların Ramirez'e çıplak pozlarının yer aldığı 15 kadar takvimi imzalattığını belirten Rattino, Ramirez'in Valencia'nın merkezinde serbest bırakıldığını kaydetti. 
     Ramirez, 1998'de düzenlenen dünya güzellik yarışmasında ikinci olmuştu. 
     
</TEXT>
</DOC>
