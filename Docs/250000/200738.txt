<DOC>
<DOCNO> 200738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/guncel/gun01.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah uzmanlarının görev yerleri değişiyor 
</HEADLINE>
<TEXT>

   Hizbullah operasyonlarındaki başarılarıyla ünlenen Emniyet müdürleri terör olayları olarak "daha sakin" illere atanıyor 
      BELMA AKÇURA İstanbul 
   
   Hizbullah operasyonlarıyla dikkat çeken Emniyet kadrosunu "atamalar" adı altında dağıtılıyor. Emniyet'in kıdem, liyakat, sicil ve hizmette başarıyı göz önüne alarak yaptığı atamaların bu haliyle çıkması halinde değişiklik yapılacak Emniyet müdürleri şöyle 
   ATİLLA ÇINAR İstanbul Terörle Mücadele Şube Müdürü olduğu dönemde, örgüt lideri Hüseyin Velioğlu'nun ölü ele geçirildiği Beykoz'daki Hizbullah Operasyonu'nun başında bulundu. Bu operasyondaki başarısı nedeniyle Gaffar Okkan'ın öldürülmesinin ardından Diyarbakır Emniyet Müdürü oldu. Okkan suikastının zanlılarını yakaladı. "Hizbullah bitti" diyenlere "Hizbullah'ın bittiğini söylemek büyük gaflettir" karşılığını verdi. Tokat Emniyet Müdürlüğü için düşünülüyor. Çınar'ın yerine de Orhan Okur'un getirilmesi planlanıyor. Okur, Şanlıurfa Emniyet Müdürü iken, Kurban Bayramı'nda "Kurbanları vurmadan sağ yakalayın" telsiz anonslarıyla, Ecevit'in kenti ziyareti sırasında da DSP konvoy araçlarını şehir merkezine sokmamasıyla kamuoyunun gündemine geldi. 
   HÜSEYİN ÇAPKIN Türkiye'nin ilk ve kapsamlı Hizbullah operasyonunu başlattı. Gaziantep Emniyet Müdürü iken İstanbul Emniyeti ile birlikte yürüttüğü çalışma sonucu onlarca örgüt üyesini yakaladı. Gaziantep Fuarı'nda İncil satanlara atılan bombanın faillerini buldu. Bombanın saldırganlara bir polis memuru tarafından verildiği ortaya çıkmıştı. Bursa Emniyet Müdürlüğü için düşünülüyor. 
   ALİ KALKAN Gaziantep'te Hizbullah'a ilişkin sayısız operasyon düzenledi. Örgütün lideri Hüseyin Velioğlu'nun makam aracı olarak kullandığı tankeri ve dev cephaneliği ele geçirdi. Hizbullah'ın silahlarının bu tankerle taşındığı ortaya çıkmıştı. Ele geçirilen silahların miktarının, örgütün bir savaş hazırlığı içinde olduğunu gösterdiği yönünde açıklamalar yapılmıştı. Uşak Emniyet Müdürlüğü için adı geçiyor. 
   
   
   
   
   
</TEXT>
</DOC>
