<DOC>
<DOCNO> 232512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun20.html </URL>
<DATE> 2004/04/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Filistinliler Rantisi'nin yasını tutuyor 
</HEADLINE>
<TEXT>

     Filistinli örgüt Hamas'ın dün İsral'in düzenlediği suikastle öldürülen Gazze'deki lideri Abdülaziz Rantisi'nin cenazesi bugün kaldırılacak. 
     BBC'nin haberine göre, bir ay önce din liderleri Şeyh Ahmed Yasin'in cenaze töreni için biraraya gelen Filistinliler bugün de Şeyh Yasin'den sonra liderliğe getirilen Rantisi'nin cenaze törenine hazırlanıyor. 
     Dün İsrail helikopterinden atılan bir roketle aracının içinde saldırıya uğrayan Abdülaziz Rantisi ağır yaralanmış, kaldırıldığı hastanede ölmüştü. 
     Hamas, saldırının ardından Rantisi'nin intikamının alınacağını açıkladı. 
     Saldırının ardından Gazze'deki Şifa Hastanesi çevresinde toplanan Filistinliler intikam yeminleri ettiler. 
     Şaron Saldırıları sürecek 
     İsrail Başbakanı Ariel Şaron, Hamas liderlerini hedef alan saldırıların sürdürüleceğini söyledi. 
     Şaron, İsrail Bakanlar Kurulu toplantısına girerken yaptığı açıklamada, İsrail'in izlediği politikadan vazgeçmeyeceğini, ayrıca Gazze'den çekilme planlarının da devam edeceğini söyledi. 
     Abdülaziz Rantisi'nin öldürülmesine tepkiler gelirken İsrail suikastin haklı gerekçeleri olduğunu, Rantisi'nin açıkça intihar eylemlerini desteklediğini ve teşvik ettiğini savunuyor. 
     Filistin Başbakanı Kurey ABD'yi suçladı 
     Filistin Başbakanı Ahmed Kurey bu saldırıyı, Amerika Birleşik Devletleri'nin İsrail'e verdiği desteğin açık sonucu olduğunu söyledi. 
     Üst düzey Filistinli yetkililerden Saeb Erekat saldırıyı "çirkin bir suç" olarak niteledi ve Filistin halkının uluslararası korumaya ihtiyaç duyduğunun bir kez daha görüldüğünü söyledi. 
     Hamas'ın üst düzey isimlerinden İsmail Haniya, Rantisi'nin kanının boşa akmayacağını söylerken Filistin Yönetimi saldırıyı kınadı ve İsrail'i devlet terörü uygulamakla suçladı. 
     İsrail Dışişleri Bakanlığı'ndan bir yetkili, terörün başlıca isimlerinden birisinin ortadan kaldırıldığını söyledi. 
     İsrailli Bakan Uzi Landau ise bu tür saldırıların sürdürüleceğini söyledi. 
     Öfkeli Filistinliler sokaklara döküldü 
     Hamas'ın Gazze'deki lideri Abdülaziz Rantisi'nin İsrail tarafından öldürülmesinin ardından binlerce Filistinli sokaklara dökülerek öfkeli gösteriler düzenledi. 
     Rantisi'nin ölümü, Hamas'ın din lideri Şeyh Ahmed Yasin'in benzer bir saldırıda öldürülmesinden bir ay sonraya rastladı. 
     Amerika Birleşik Devletleri Başkanı George Bush ise sadece üç gün önce yaklaşık bir milyon Filistinli mültecinin şu anda İsrail toprakları olan bölgelere geri dönmeyi ummaması gerektiğini ima etmişti. 
     
</TEXT>
</DOC>
