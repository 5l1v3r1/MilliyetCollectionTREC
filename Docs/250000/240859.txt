<DOC>
<DOCNO> 240859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/spor/spo06.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul kritik virajda, geri sayım başladı 
</HEADLINE>
<TEXT>



İlk eleme bugün 
2012 Olimpiyatı'na ev sahipliği yarışında İstanbul ilk sınavını bugün verecek. İsviçre'nin Lozan kentinde toplanacak Uluslararası Olimpiyat Komitesi IOC İcra Kurulu, dokuz "aday adayı" kent arasından yapacağı seçimle 2012'nin resmi adaylarını belirleyecek. Üst üste dördüncü kez yarışan İstanbul ile birlikte Rio, New York, Londra, Paris, Madrid, Moskova, Havana ve Leipzig'in dosyalarını 10 ana başlıkta inceleyecek olan IOC, adaylardan en az üçünü eleyecek. 

Şahin ve Topbaş gitmedi 
LOZAN'A gitmesi beklenen Başbakan Yardımcısı Mehmet Ali Şahin, bugün meclis komisyonunda görüşülecek Futbol Federasyonu Kanunu nedeniyle toplantıya katılamayacak. TMOK Başkanı Togay Bayatlı, Gençlik ve Spor Genel Müdürü Mehmet Atalay, TMOK Genel Sekreteri Neşe Gündoğan, HDK Koordinatörü Yalçın Aksoy'un da bulunduğu heyette İstanbul Büyükşehir Belediye Başkanı Kadir Topbaş, programının yoğunluğu nedeniyle yer almıyor. Topbaş'ı vekili İdris Güllüce temsil edecek. 

Bugün komisyonda 
FUTBOL yasa tasarısı bugün TBMM Milli Eğitim, Gençlik ve Spor Komisyonu'nda görüşülecek. 3813 sayılı yasada yapılacak değişiklikleri içeren tasarı komisyonda yapılacak görüşmeler sonrası son şekli verilerek genel kurula sunulacak. Komisyona sevk edilen tasarının görüşmelerine Futbol Federasyonu Başkanı Haluk Ulusoy da katılacak. 

Perşembe oylamada 
BAŞBAKAN yardımcısı ve Devlet Bakanı M.Ali Şahin'in de katılmasının beklendiği görüşmeler saat 10.00'da başlayacak. Komisyonda milletvekillerinin getireceği teklifler çerçevesinde tasarı üzerinde değişiklik yapılabileceği bildirilirken, perşembe günü TBMM genel kuruluna gönderilecek yasanın aynı gün kabul edilmesi öngörülüyor. 




</TEXT>
</DOC>
