<DOC>
<DOCNO> 233038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/yasam/yas01.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte taraftar, işte mezarlık 
</HEADLINE>
<TEXT>

   Arjantin'in en büyük futbol kulüplerinden Boca Juniors, yaptırılacak 'özel mezarlık'la, taraftarlarını ölünce de bir arada tutmayı planlıyor 
      DIŞ HABERLER SERVİSİ 
   
   Arjantin'de, taraftarlar için özel mezarlık yaptırılacak. Efsanevi futbolcu Diego Maradona'nın da bir süre futbol oynadığı Boca Juniors, Buenos Aires'in La Bombonera bölgesindeki sahasının yakınına, yalnızca taraftarlarının gömüleceği bir mezarlık yaptıracaklarını açıkladı. 
   
   'Küllerimi sahaya savurun' 
   Birçok taraftarın öldükten sonra yakılarak küllerinin sahaya atılmasını istemesi üzerine bu kararı aldıklarını belirten kulüp yetkilileri, 'fanatik mezarlık' için şimdiden kolları sıvadı. 'Fanatik mezarlık' projesinin, öldükten sonra da Boca Juniors'lılarla birlikte olmak isteyen taraftarlardan yoğun ilgi görmesi bekleniyor. Kulüp, taraftarlar için özel bir eğlence merkezi kurmayı da planlıyor. 
   
   
</TEXT>
</DOC>
