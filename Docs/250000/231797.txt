<DOC>
<DOCNO> 231797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur35.html </URL>
<DATE> 2004/04/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Antalya'da fırtına uyarısı .. 
</HEADLINE>
<TEXT>

     Meteoroloji Bölge Müdürlüğü, Antalya'da halen orta kuvvette esen rüzgarın akşam saatlerine doğru hızını artırarak, saatte 75 kilometreye kadar ulaşabileceğinin tahmin edildiğini bildirdi. 
     Meteoroloji Bölge Müdürlüğü'nün yayınladığı ''Meteorolojik İhbar''da, halen kuzey yönlerden orta kuvvette esen rüzgarın, ileriki saatlerden itibaren hızını artırarak, zaman zaman fırtına şekline ulaşacağı kaydedildi. Açıklamada, fırtınanın hızının saatte 50 ile 65, zaman zaman da 70 ile 75 kilometreye kadar ulaşabileceğinin tahmin edildiğine yer verildi. 
     Açıklamada, bugün ileriki saatlerden itibaren Bodrum-Anamur arasında fırtına beklendiğine de işaret edilerek, denizciler ve balıkçılar uyarıldı. Açıklamada, rüzgarın yıldız ve karayelden 4 ile 6, zaman zaman 7, yer yer de 8 kuvvetinde ve saatte 16 ile 28, zaman zaman 33, yer yer de 38 deniz mili hızla eseceği belirtildi. Deniz hafif çalkantılı, açıklarda kaba ve çok kaba dalgalı, dalga yüksekliği 0,5 ile 1,5, açıklarda 3 ile 5 metre dolayında olacak. Hava açık ve az bulutlu geçecek. Görüş uzaklığı 10 kilometre civarında olacak. 
     
</TEXT>
</DOC>
