<DOC>
<DOCNO> 235602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy10.html </URL>
<DATE> 2004/04/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Dışişleri "Beklentimiz, AB'nin KKTC ile doğrudan ilişki kurmasıdır" 
</HEADLINE>
<TEXT>

     Dışişleri Bakanlığı Sözcüsü Namık Tan, KKTC'nin acil ihtiyacının, izolasyonun kırılması ve kendi ayakları üzerinde durabilmesi olduğunu belirterek, bu çerçevede Türkiye'nin gayretlerinin ambargonun kaldırılması yönünde olduğunu söyledi. 
     Tan, bakanlıkta düzenlediği haftalık basın toplantısında, Ankara'nın KKTC'nin tanınmasına yönelik açık bir politikasının olup olmadığının sorulması üzerine, şunları söyledi 
     ''Şu anda KKTC'nin acil ihtiyacı izolasyonun kırılması ve bu çerçevede KKTC'nin kendi ayakları üzerinde güçlü bir şekilde durabilmesidir. Dolayısıyla halihazırda esas gayretlerimiz ve temaslarımız ambargonun kaldırılmasına yöneliktir.'' AB Komisyonu'nun Kıbrıs tüzüğünün değiştirilmesine ilişkin Ankara'nın beklentisine ilişkin soru üzerine Tan, ''Biz, tüzükte değişiklik olmamasının söz konusu olmadığını düşünüyoruz. Mutlaka belirli birtakım değişiklikler olacaktır. Ancak önemli olan bunların yeterli olup olmadığıdır. Beklentimiz, AB'nin KKTC ile doğrudan ilişki kurmasıdır'' diye konuştu. 
     Tan, bir başka soru üzerine, yapılacak girişimlerin, AB Adalet Divanı'nın ABAD kararının değiştirilmesini de kapsadığını kaydetti. 
     Sözcü Tan, Eurovision Şarkı Yarışması'nda Kıbrıs Rum kesiminin nasıl anons edileceğine ilişkin soru üzerine de TRT'nin kullanacağı sıfatın Türkiye'yi izam etmeyeceğini, bunun coğrafi tanımlama anlamına geleceğini kaydetti. Tan, konuya bu yönden bakılmasının yararlı olacağını ifade etti. 
     
</TEXT>
</DOC>
