<DOC>
<DOCNO> 207345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur01.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de evsizlerin donarak ölmemesi için tedbir alınıyor... 
</HEADLINE>
<TEXT>

     Havaların soğumasıyla birlikte İzmir'de, sokakta barınan kimsesizler, güvenlik güçleri tarafından toplanmaya başlandı. Bakım Merkezi'ne götürülen kimsesizlerin, soğuktan donarak ölmelerine engel olmaya çalışılıyor. 
     Parklarda, bahçelerde ve sokaklarda yaşayan kimsesizler, İzmir Valiliği Sosyal Hizmetler İl Müdürlüğü ve güvenlik güçleri tarafından toplanıyor. Kimsesizler, daha sonra Karşıyaka İlçesi Örnekköy semtinde bulunan Müyesser Turfan Bakım Merkezi'ne götürülüyorlar. 
     Müyesser Turfan Bakım Merkezi'nin sorumlusu Sosyal Hizmet Uzmanı Erdoğan Dinç, çalışmaları hakkında şunları söyledi 
     ''Burası, aileleri tarafından bakılmamış, sokakta yaşamak zorunda kalan 'mekansız' dediğimiz kişilere hizmet sunulan bir bakım merkezidir. Valiliğe bağlı olarak faaliyet gösteriyoruz. Bu merkeze esnaf veya vatandaşlar tarafından yapılan ihbarlar değerlendiriliyor. Emniyet güçleri, sokakta barınan kişileri merkezimize getiriyor. 
     Buraya gelenlerin, uzun süredir olumsuz şartlarda yaşadığı düşünülerek üzerindeki tüm kirli giysiler çıkartılıyor. İç çamaşırı dahil olmak üzere yenileri veriliyor. Kendilerine banyo yaptırılıyor. Yemek verilerek istirahatları sağlanıyor.'' 
     
     ''TEDAVİLERİ VAKIF TARAFINDAN KARŞILANIYOR'' 
     Merkeze getirilen kişilerin gerekiyorsa devlet hastanelerine sevklerinin yapıldığını ve tedavilerinin sağlandığını belirten Dinç, ''Tüm tedavi masrafları ise Sosyal Yardımlaşma ve Dayanışma Vakfı tarafından karşılanıyor'' dedi. 
     Kimsesizlerin, yaş gruplarına ve hizmet şekline göre Sosyal Hizmetler ve Çocuk Esirgeme Kurumu'na bağlı kuruluşlara gönderildiğini belirten Dinç, 60 yaş ve üstündekilerin huzur evlerine, 18 yaş ve altındakilerin de Çocuk ve Gençlik Merkezi'ne veya çocuk yuvalarına, özürlü olanların Reanimasyon Merkezi'ne, kadınların ise Kadın Sığınma Evleri'ne yerleştirildiğini söyledi. 
     
</TEXT>
</DOC>
