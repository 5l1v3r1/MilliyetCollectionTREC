<DOC>
<DOCNO> 238359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko04.html </URL>
<DATE> 2004/05/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
"Bu yılın büyüyen dış açığını azaltmada turizme çok güveniliyor..." 
</HEADLINE>
<TEXT>

     Ekonomist Mustafa Sönmez, bu yılın büyüyen dış açığını azaltmada turizme çok güvenildiğine işaret ederek, ''ancak turist başına harcamanın, dolar bazında dişe dokunur bir iyileşme göstermediği, euro bazında ise düzenli olarak gerilediği görülüyor'' dedi. 
     Sönmez, turizm sektörü ve bu yıl beklenen turizm gelirleri konusunu değerlendirirken, yöntemsel gerekçelerle, ödemeler dengesinde bir tanım değişikliği de yapıldığını, artık Merkez Bankası'nın yurtdışında yerleşik Türk vatandaşlarının Türkiye'yi ziyareti sırasında yaptıkları harcamaları da ''turizm geliri'' olarak saydığını hatırlattı. 
     Bu tanım değişikliğiyle, Ocak ayının turizm gelirinin kayıtlarda 602 milyon dolar olarak yer aldığını kaydeden Sönmez, oysa yabancıların turizm harcamalarının, bu rakamın üçte ikisi olduğuna dikkati çekti. 
     ''Yani IMF'ye, dış kreditörlere bu sayede turizm geliri daha yüksek bir ülke fotoğrafı vermiş olacağız'' diyen Sönmez, bunun ''kendini kandırmak gibi bir yanılsamaya'' yol açmayacağını ümit ettiklerini belirtti. 
     Bu yılın üç ayında, turist girişi ve turizm geliri verilerinin ilk elde olumlu göründüğünü ifade eden Sönmez, gelen turist sayısının geçen yılın ilk çeyreğine göre yüzde 37 artışla, 1 milyon 362 bine ulaştığını kaydetti. 
     Gelen turist sayısının 2002 yılına göre yüzde 43, 2001 yılına göre de yüzde 50 oranında arttığına işaret eden Sönmez, gelen turist sayısındaki artışa bağlı olarak ülkeye giren turizm dövizinin de arttığını kaydetti. 
     
     ''YOKSULLAŞTIRAN TURİZM GERÇEĞİ'' 
     Bu yılın ilk çeyreğinde ülkeye giriş yapan yabancı 1 milyon 867 turistin, 1 milyar 234 milyon dolar harcamış göründüğünü belirten Sönmez, şu değerlendirmelerde bulundu 
     ''Bir de madalyonun öteki yüzüne bakalım. Sayı artıyor, toplam gelir artıyor ama ortalama gelir ne durumda İşte bu noktada, 2004'ün ilk çeyreği yine yoksullaştıran turizm gerçeğini yüzümüze çarpıyor. Toplam geliri, turist sayısına böldüğümüzde, turist başına harcamanın, dolar bazında dişe dokunur bir iyileşme göstermediğini, Euro bazında ise düzenli olarak gerilediğini görüyoruz. 
     Dolar bazında bu yılın ilk çeyreğinde turist başına harcamanın 661 dolar olarak gerçekleştiğini, bunun 589 dolar olan 2003 performansının yüzde 12 üzerinde bir ortalama olduğunu belirtelim. Geçen yıla göre bir iyileşme olduğu aşikar, ama 2002'nin 803 dolar olan ortalamasının yüzde 18 altında bir 2004 performansı ile turizm icra ediyoruz'' Soruna, dolar-euro paritesindeki farklılığı dikkate alarak bakıldığında ise yoksullaşmanın ''daha bariz biçimde'' görüldüğünü savunan Sönmez, ''Gelirleri Euro cinsinden okuduğumuzda, 2004'ün turist girişinin yüzde 54 artmasına karşılık gelirin Euro cinsinden yüzde 32 artarak 987 milyon Euroda kaldığını görüyoruz. Yine 2002'ye göre turist girişi yüzde 46 artmış görünmesine karşın, gelir Euro cinsinden yüzde 15 azalmış görünüyor'' dedi. 
     
</TEXT>
</DOC>
