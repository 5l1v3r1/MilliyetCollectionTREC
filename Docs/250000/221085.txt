<DOC>
<DOCNO> 221085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur39.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, Gölbaşı ve 3 beldesinde seçime katılamıyor 
</HEADLINE>
<TEXT>

     MHP'nin, Ankara'nın Gölbaşı İlçesi'nde ve ilçeye bağlı 3 beldede, 28 Mart'ta yapılacak yerel seçimlere katılamayacağı bildirildi. 
     MHP Gölbaşı İlçe Teşkilatı Başkanı Selçuk Dağdelen, yaptığı yazılı açıklamada, MHP'nin Gölbaşı Belediye Başkanlığı, Belediye Meclis Üyeliği ve İl Genel Meclis Üyeliği seçimlerine, DYP'nin İl Seçim Kurulu'na yaptığı itiraz sonunda katılamadığını belirtti. Açıklamada MHP'nin ayrıca, Gölbaşı'na bağlı Selametli, Bezirhane ve Karagedik beldelerinde de seçimlere katılamayacağı ifade edildi. 
     MHP Gölbaşı İlçe Teşkilatı'nın seçimlerde hiçbir siyasi partiyi ve adayı desteklemeyeceği belirtilen açıklamada, ''Bugüne kadar davamıza ve partimize gönül veren, destek veren bütün partililerimizi ve MHP'yi seven herkesi, Mahalli İdareler Seçimleri'nde MHP Büyükşehir Belediye Başkan Adayı Hamit Homşir'e destek vermeye davet ediyoruz'' denildi. 
     İl Seçim Kurulu'ndan yapılan açıklamada da DYP Gölbaşı İlçe Başkanı ve sekreterinin, MHP aday listeleri konusundaki itirazının kabul edildiği kaydedildi. 
     
</TEXT>
</DOC>
