<DOC>
<DOCNO> 243611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo19.html </URL>
<DATE> 2004/05/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kartal'da başkan adaylarından son turlar... 
</HEADLINE>
<TEXT>

     Beşiktaş Kulübü'nde 30 Mayıs Pazar günü yapılacak olağanüstü genel kurul öncesi başkan adayları çalışmalarını aralıksız sürdürüyor. 
     Fikret Orman, Özel Oğuzkaan Koleji'nin görme engelliler için kuracağı Dijital Kütüphane'ye kitap okuyarak destek verdi. 
     Orman, Özel Oğuzkaan Koleji'nde Sait Faik'in ''Havuzbaşı-Son Kuşlar'' öykü kitabından bir bölüm okudu. 
     Fikret Orman, kendisi için büyük anlam taşıyan bu kampanyaya katılmasının onur verici olduğunu belirterek, ''Böyle bir kütüphaneye her şeyimle destek vereceğim. Başkanlığı kazansam da kaybetsem de bu desteğimi sürdüreceğim'' dedi. 
     Bu arada Fikret Orman'ın okula gelişi sırasında öğrenciler, kendisine büyük sevgi gösterisinde bulundular. Başkan adayı Orman, minik öğrencilerle bir süre sohbet etti. 
     
     AFFAN KEÇECİ'NİN ZİYARETLERİ 
     Kongrenin bir başka başkan adayı Affan Keçeci ise Beşiktaş'ta Köyiçi'ni gezerek, buradaki esnafla sohbet etti, kongre üyelerinden destek istedi. 
     Keçeci, daha sonra Beşiktaş Belediye Başkanı İsmail Ünal'ı ziyaret etti. 
     Affan Keçeci, bu akşam Tekirdağ Beşiktaşlılar Derneği'nde projelerini anlatacak. 
     
</TEXT>
</DOC>
