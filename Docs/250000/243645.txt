<DOC>
<DOCNO> 243645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur22.html </URL>
<DATE> 2004/05/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
SASA DupontSa'da anlaşma sağlandı... 
</HEADLINE>
<TEXT>

     Hacı Ömer Sabancı Holding'e bağlı Adana'da kurulu SASA DuPontSA'da, Petrol-İş Sendikası'nın, işverenle gerçekleştirdiği 1100 işçiyi kapsayan toplu iş sözleşmesi görüşmelerinde, grev öncesinde anlaşmaya varıldı. 
     Petrol-İş Sendikası Adana Şubesi yetkililerinden alınan bilgiye göre, uzlaşma sağlanamaması durumunda bu sabah greve çıkılacak olan SASA DuPontSA'da, yasal süre bitimi öncesinde yapılan görüşmeler sonunda anlaşma sağlandı. Anlaşma sonucu, asgari ücretle çalışan 155 işçinin ücreti brüt 500 milyon liraya çekildi ve tüm çalışanların ücretlerine ilk 6 ay seyyanen 77 milyon lira, ikinci altı ay ise yüzde 8 oranında zam yapıldı. 
     Ücretlerde ikinci yıl enflasyon oranında artış sağlanırken, sosyal haklarda birinci yıl yüzde 18, ikinci yıl da enflasyon oranında artış konusunda anlaşmaya varıldı. 
     Petrol-İş Sendikası Adana Şube Başkanı Ahmet Kabaca, sözleşmenin SASA'ya ve çalışanlara hayırlı olmasını dileyerek, ''İyi bir anlaşma gerçekleştirdik. İşverenin dayatmasına karşılık kazanılmış haklarımızı koruduk. Bunu da başarı olarak görüyoruz'' dedi. 
     Petrol-İş Sendikası ile SASA işvereni arasında, 1 Ocak'tan bu yana yaklaşık 1100 işçiyi kapsayan sözleşme görüşmelerinde sonuç alınamamış, işyerine grev kararı asılmış ve anlaşmazlık durumunda bugün itibariyle grev uygulaması başlatılacağı açıklanmıştı. 
     
</TEXT>
</DOC>
