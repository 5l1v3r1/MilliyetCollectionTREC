<DOC>
<DOCNO> 240803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonyas08.html </URL>
<DATE> 2004/05/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Siirtli kadınlardan, erkeklerin kaldırım işgaline karşı kampanya .. 
</HEADLINE>
<TEXT>

     Siirt'te bir grup kadın, erkeklerin kahvehane önlerindeki kaldırımı işgal etmelerine karşı imza kampanyası başlattı. 
     Güneydoğu Anadolu Bölgesi'nde yaz aylarında özellikle kahvehane ve çayhane işletenlerin kaldırıma sandalye yerleştirerek, müşterilerini ağırlaması en çok kadınları rahatsız ediyor. 
     Siirt'te havaların ısınmasının ardından kaldırım işgalleri başlarken, kentte yaşayan bir grup kadın, kaldırım işgalinin önlenmesi için imza kampanyası başlattı. 
     Kampanyayı başlatan Sevim Yıldız, kahvehane işletmecilerinin yaz aylarında kaldırıma iskemle koyarak müşterilerini kaldırımda ağırladığını belirterek, ''Erkeklerin kaldırımlara iskemle atarak oturması nedeniyle özellikle bayanlar kaldırımları kullanamıyor. Kahvehane önlerinde sıra halinde erkekler oturuyor. Geçen bayanlar rahatsız oluyor. Bunun engellenmesi için başlattığımız kampanyaya erkekler de büyük destek veriyor. Toplayacağımız imzaları ilgili kurumlara vereceğiz'' dedi. 
     Belediye Başkan Vekili Mehmet Rıfat Ayyıldız ise, kadınların kentin sorunlarına sahip çıkmasının sevindirici olduğunu söyledi. Ayyıldız, belediye olarak kaldırım işgalini önlemek için her türlü tedbiri alacaklarını belirtti. 
     Öte yandan kentteki kahvehane sahipleri de, yazın çok sıcak olduğundan müşterilerin talepleri üzerine dışarıya iskemle koyduklarını söyledi. 
     
</TEXT>
</DOC>
