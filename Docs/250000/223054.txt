<DOC>
<DOCNO> 223054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun23.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak Kürtleri'nin kazanımları diğer Kürtleri cesaretlendiriyor' 
</HEADLINE>
<TEXT>

     ABD'de yayımlanan Christian Science Monitor gazetesi, ''savaştan sonra Irak'taki Kürtlerin elde ettiği kazanımların, başta Suriye olmak üzere bölge ülkelerindeki diğer Kürtleri de harekete geçme yönünde cesaretlendirdiği'' yorumunu yaptı. 
     Gazetenin Suriye'de son günlerde çıkan şiddet olaylarıyla ilgili haber-yorumunda, Türkiye, Suriye ve İran'ın Irak'taki durumdan endişe ettiklerine ve Irak'taki son gelişmelerin bu endişeyi artırdığına işaret edildi. 
     Yorumda, Irak'ta geçen hafta başında kabul edilen geçici anayasayla, Iraklı Kürtlerin kuzeydeki üç vilayette denetiminin tescil edildiği belirtildi. 
     Suriye'de Araplar ile Kürtler arasında son günlerde meydana gelen kanlı çatışmalara dikkat çekilen yorumda, ''Suriye'deki Kürtlerin şiddetle patlaması, Irak'taki Kürtlerin kazanımlarının bölgedeki diğer Kürtleri daha fazla tanınma çabalarında cesaretlendirdiğini gösteriyor. Bazı analistler, Kürtlerin bağımsızlık ihtirasını bölgesel bir barut fıçısı olarak görüyor'' denildi. 
     Iraklı Kürtlerin etkisinin artmasıyla birlikte Suriye'deki Kürt nüfusunun hareketlendiğini yazan gazete, İranlı Kürtlerin de, Irak'taki geçici anayasanın kabulünün ardından sokaklarda sevinç gösterileri yaptığına işaret etti. 
     Şam'daki bir Avrupalı diplomat, gazeteye açıklamasında, ''Kürtlerin son zamanlarda hareketlendiklerini farkettik. Suriyeli Kürtler, Irak'taki gelişmeleri, daha fazla hak elde etmeleri yolunda bir fırsat olarak görüyor'' dedi. 
     Christian Science Monitor, yorumunda, Suriye'nin, terörist gruplara destek verdiği ve kitle imha silahları programı bulunduğu gerekçesiyle Washington'un baskisi altında olduğuna işaret ederek, ''Başkan George Bush'un, yakında Şam'a karşı yaptırımlar ilan etmesi bekleniyor'' diye yazdı. 
     
</TEXT>
</DOC>
