<DOC>
<DOCNO> 204976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur23.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki felaketin bilançosu açıklandı 32 trilyon lira 
</HEADLINE>
<TEXT>

     Antalya Valisi Alaaddin Yüksel, ''İl genelinde toplam 32 trilyon lira civarında hasar tespiti ortaya çıkmaktadır'' dedi. 
     Vali Yüksel, düzenlediği basın toplantısında Antalya'da 24-25 Aralık tarihlerinde yaşanan felaketini değerlendirdi. Meteoroloji Bölge Müdürlüğü tarafından 23 Aralık Çarşamba günü yapılan meteorolojik ihbarın iyi değerlendirildiğini vurgulayan Vali Yüksel, Kriz Yönetim Merkezi'nin derhal göreve başladığını bildirdi. 
     Olumsuz hava koşullarının başladığı andan itibaren ilk 14 saatte metrekareye 216.6 kilogram yağış düştüğünü ifade eden Vali Yüksel, şunları söyledi 
     ''Son 21 yıllık Aralık ayı ortalamalarına göre, Aralık ayının tamamındaki ortalama yağış miktarı 241.3 kilogramdır. Ama sadece birkaç saatte lokal alanda düşen yağış miktarı 216.6 kilogramdır. Bu son derece yüksektir. 24-25 Aralık tarihlerinde 2 günlük, son yılların en büyük meteorolojik değişimi değerlendirildiğinde Antalya'da mülki alana düşen yağış miktarı 422.9 kilogram olmuştur. Fırtınanın hızı ise 25 Aralık saat 10.00 sıralarında saatte 93 kilometre olarak tespit edilmiştir.'' 
     
     KRİZ MERKEZİNE 310 BAŞVURU 

     Sel felaketinin yaşandığı 24-25 Aralık tarihlerinde Kriz Merkezi'ne 310 başvuru yapıldığını belirten Yüksel, hasar tespitindeki rakamların ortaya çıkmaya başladığını söyledi. 
     Vali Yüksel, sözlerini şöyle sürdürdü 
     ''İlk tespitlere göre, 15'i merkez ilçede, 4'ü Kemer'de, 1'i de Finike'de olmak üzere 20 köyde, bin 512 çiftçimize ait 25 bin 410 dönüm alanda zarar oluşmuştur. Bunun 451 dönümü sera, 367 dönümü narenciye alanı, bin 517 dönümü çiçek ekim alanıdır. Sel felaketinde 5 balık kafesi, 328 arılı kovan zarar görmüş, 132 küçükbaş hayvan telef olmuş, kooperatif ve vatandaşlara ait 900 ton kimyevi gübre de zarara uğramıştır. 
     Hasar Tespit Komisyonu'nun belirlemelerine göre 300 civarında ev ve işyerinin bodrum katını su basmış, Kemer'de 25'e yakın otelin bahçe, garaj ve müştemilatlarının bodrum ve birinci katlarında su baskınları meydana gelmiş, Kuzdere'deki öğretmen lojmanları, bir lokanta ve Sanayi Sitesi'ndeki 7 işyeri, Göynük'te de 3 evde kısmen veya tamamen hasar tespit edilmiştir. 
     Boğaçay ve Ağva köprülerinde bacak oynamaları, köylerde bulunan 100'e yakın, menfez, köprü ve büz ile 150 kilometre asfalt yolda hasar meydana gelmiş, Çamyuva'da 8 trafo, direk, yeraltı kablosu zarar görmüştür. Ağva ve Göynük çayları, Doyran ve Akdamlar derelerindeki kısmi ıslah çalışmalarında hasar meydana geldiği görülmüştür. Akdamlar, Kuzdere ve Çamyuva'da içme suyu tesislerinde hasar vardır.'' Tarımsal alanda oluşan zararın 15 trilyon 918 milyar 384 milyon 960 lira olduğunu kaydeden Alaaddin Yüksel, altyapıda meydana gelen zararın ise 17 trilyon lira olduğunu söyledi. Yüksel, ''Dolayısıyla il genelinde toplam 32 trilyon lira civarında hasar tespiti ortaya çıkmaktadır'' dedi. 
     
     ''ACİL KULLANIM İÇİN 1 TRİLYON LİRA GELDİ'' 

     Acil kullanım için Başbakanlık Sosyal Yardımlaşma ve Dayanışma Vakfı'ndan 500, Afet Fonu'ndan da 500 milyar lira geldiğini kaydeden Yüksel, ''Bu parayla bölgedeki 200 aileye yatak, 300 battaniye, 200 yastık, 175 koli su, 3 gündür de 150'ye yakın aileye günlük yemek servisi yapılmaktadır'' diye konuştu. 
     Batı bölgelerindeki ilçe ve köy yollarının ulaşıma açıldığını söyleyen Yüksel, bölgedeki yerleşim birimlerinin elektrikten yararlandığını bildirdi. Yüksel, şu anda bölgede 100'e yakın iş makinesiyle 500'ün üzerinde personelin aralıksız olarak çalışmalarına devam ettiğini dile getirdi. 
     
     HAYATINI KAYBEDENLER 

     Yüksel, yağışın etkili olduğu Doyran Köyü'nde Hasan ve Nuriye Negiz isimli kişilerin dereye düşerek, Akdamlar Köyü'nde ise kurtarma operasyonu sırasında operatör Murat Mecek ile Metin Özer isimli gencin hayatını kaybettiğini ifade etti. Yüksel, İsmail Negiz isimli kişinin de dereye düştüğünü, cesedinin bulunması için çalışmaların sürdürüldüğünü kaydetti. 
     Yağışların yaklaşık bir ay önce Fransa'da ciddi zarar meydana getirdiğine de dikkati çeken Vali Yüksel, ''Fransa'da 17 kişi öldü, birkaç şehirde olağanüstü hal ilan edildi, hala şehirler kendini yenilemeye çalışıyor. Antalya'da çok süratli hareket edilmiş, hayat 24 saatte normale dönmüştür'' diye konuştu. 
     
     ''DERE YATAKLARI MASAYA YATIRILACAK'' 

     En büyük hasarın dere ve çayların taşması sonucu oluştuğunu kaydeden Yüksel, şöyle devam etti 
     ''Göynük Çayı'nın içinde villalar var. Tabiatın bir kuralı var. Eğer siz dere yataklarına kaçak yapı yaparsanız, dere yataklarından usulsüz malzeme alırsanız, Devlet Su İşleri'nin yapmış olduğu sağ ve sol sahil tahkimatlarının taşlarını evinizin duvarında kullanırsanız tabiat gelir ve bunun sonuçlarını sizinle çok sert biçimde paylaşır. Akarsuları bir kez daha masaya yatıracağız. İl Özel İdaresi tarafından verilen ruhsatlar da dahil olmak üzere bütün dere yatakları üzerindeki değerlendirmelerimizi gözden geçireceğiz. Tabiatın insanlara zarar vermesini istemiyorsak, her iki tarafın da birbirine saygılı davranması gerekir. 30 senedir dere böyle akar, bize hiçbir şey yapmayacağını düşünüyorduk demek meseleyi çözmez. 30 sene yapmaz, 32 sene yapmaz, 35 sene sonra gelir der ki Benim tapulu yerimden çık, burası benim yerim .'' 
     
     TELEVİZYON KANALLARINA SİTEM... 

     Vali Alaaddin Yüksel, sel felaketiyle ilgili bazı televizyon kanallarının olumsuz yayın yaptıklarını ifade ederek, şunları söyledi 
     ''Biri devlet televizyonu olmak üzere, iki ulusal televizyonun yapmış olduğu olumsuz yayınlardan dolayı son derece üzüntülü olduğumu ifade etmek isterim. 
     Haber alamadık diye Ben seni kötüleyeyim de aklın başına gelsin mantığı hiç kimseye bir kar getirmez. Devlette yıllardan beri görev yapıyorum, bu tür olaylarla karşılaştım. İnsanların can ve mal kayıplarının yaşanacağı kritik halde, görev yerimi terk edip, o televizyondan öbür televizyona dolaşmam. Zaten bunu benden hiç kimsenin istememesi gerekir.'' 
     
</TEXT>
</DOC>
