<DOC>
<DOCNO> 216374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/guncel/gun01.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite gençliği Milliyet okuyor 
</HEADLINE>
<TEXT>

   İstanbul Teknik Üniversitesi öğrencileri arasında yapılan ankette, Milliyet "2003'ün en çok okunan gazetesi" seçildi 
      İSTANBUL Milliyet 
   
   İstanbul Teknik Üniversitesi İTÜ Endüstri Mühendisliği Kulübü'nün üniversite öğrencileri arasında yaptığı anket sonucu, Milliyet "2003'ün en çok okunan gazetesi" seçildi. İTÜ Endüstri Mühendisliği Kulübü'nün düzenlediği 11. Endüstri Mühendisliği Öğrenci Sempozyumu önceki akşam başladı. 
   
   'Mesaj yerine ulaşmış' 
   "AB Entegrasyonu'nda Endüstriyel Rekabet Teknikleri" konulu sempozyumun açılışında yapılan törende konuşan İTÜ Rektörü Prof. Dr. Gülsün Sağlamer, Türkiye'deki üniversitelerin sistem açısından AB ülkelerindeki üniversitelerin önünde koştuğunu belirtti. Sağlamer, "Çünkü reformların hepsi 1981'de yapıldı. Şimdi üniversiteler olarak devletimizden isteyeceğimiz tek şey, eğitimin parasız verilmesi, araştırma - geliştirme ve eğitime ayrılan kaynakların artırılması olacaktır" dedi. Açılışta "2003'ün en iyileri" ödülleri de sahiplerine verildi. İTÜ İşletme Fakültesi'nde öğrenciler arasında yapılan ankete göre en çok okunan gazete Milliyet, en iyi köşe yazarı Can Dündar, en iyi yazar Emre Kongar, en iyi radyo Power FM, en iyi belgeselci ise Bam Teli'yle Tayfun Talipoğlu seçildi. Milliyet'in ödülünü Yayın Koordinatörümüz Emre Oral, İTÜ İşletme Fakültesi Dekanı Prof. Dr. Füsun Ülengin'in elinden aldı. 
   Beşiktaş Belediye Başkanı Yusuf Namoğlu'nun da katıldığı törende bir konuşma yapan Can Dündar da, "Vermek istediğimiz mesaj yerine ulaşmış. Bu ödül, yaptığımız işin ne kadar doğru olduğunu gösteriyor, layık olmaya çalışacağım" dedi. 
   4 gün sürecek sempozyum kapsamında "AB ve şirketlerarası rekabet" paneli, eğitim seminerleri, proje sunumları da yapılacak. Sempozyum sonunda da proje ödülleri sahiplerini bulacak. 
   
   
   
</TEXT>
</DOC>
