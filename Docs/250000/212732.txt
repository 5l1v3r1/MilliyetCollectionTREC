<DOC>
<DOCNO> 212732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sonspo06.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Minesota liderliği vermedi... 
</HEADLINE>
<TEXT>

     ABD Profesyonel Basketbol Ligi'nde NBA 14. hafta mücadelesi, bu sabaha karşı yapılan 3 maçla tamamlandı. 
     Ortabatı Grubu'nda liderliğini sürdüren Minnesota Timberwolves, sahasında Philadelphia 76ers'ı 106-101 yenerek, 46. maçında 33. galibiyetini elde etti ve yine zirvede yer aldı. 
     Karşılaşmada evsahibi ekip, bir ara 18 sayı farkla yenik duruma düşmesine karşın, tüm maç boyunca 32 sayı, 13 ribaunt, 9 asist ve 4 blokla oynayıp ''triple double''ı kılpayı kaçıran Kevin Garnett'ın mükemmel performansıyla galip gelmeyi başardı. 
     Takımda ayrıca Sam Cassell, 29 sayı, 6 ribaunt, 9 asist ve 5 top çalma, Latrell Sprewell de 21 sayı ve 4 asistle galibiyete büyük katkı yaptı. 
     Konuk ekipte ise Allen Iverson, 28 sayı, 6 ribaunt ve 9 asist, Glenn Robinson da 27 sayı ve 5 ribauntla oynamalarına karşın yenilgiye engel olamazlarken, Kenny Thomas, 16 sayı ve 15 ribaunt, Eric Snow da 15 sayı ve 5 ribauntla maçı tamamladı. 
     Pasifik Grubu'nda 2. sırada yer alan ligin şampiyonluk adaylarından Los Angeles Lakers, yıldız oyuncuları Kobe Bryant ve Karl Malone'un yokluğunda, Shaquille O'Neal'ın 36 sayı, 8 ribaunt ve 5 asist, Gary Payton'ın da 14 sayı ve 6 ribauntluk performanslarıyla deplasmanda, ligin Kanadalı temsilcisi Toronto Raptors'a 84-83 üstünlük sağladı ve 44. maçında 28. galibiyetine ulaştı. 
     Kanada ekibinde de Vince Carter'ın 27 sayı ve 10 ribaunt, Donyell Marshall'ın 18 sayı ve 13 ribaunt, Chris Bosch'un 17 sayı ve 14 ribaunt, Jalen Rose'un da 11 sayılık performansları galibiyete yetmedi. 
     Bu arada Merkez Grubu'nda 6. sırada bulunan Cleveland Cavaliers'ın, deplasmanda Washington Wizards'ı 104-100 yendiği maçta, konuk ekipte, bu sezon ligin ''draftında'' ilk sıradan seçilen ve geleceğin en büyük yıldızı olarak gösterilen LeBron James, kariyerinin en yüksek rakamına ulaştı ve 38 sayı kaydetti. Genç oyuncu, ayrıca 6 ribaunt aldı, 4 asist ve 2 blok yaptı. 
     Ligde 15. hafta mücadelesi, yarın sabaha karşı yapılacak 9 maçla başlayacak. 
     
</TEXT>
</DOC>
