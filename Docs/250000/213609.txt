<DOC>
<DOCNO> 213609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur31.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT'tan, enkaz kaldırmada kullanılan 'paletli kırıcı' isyanı... 
</HEADLINE>
<TEXT>

     AKUT'tan yapılan açıklamada, ''Konya'daki çöken binada bütün uyarılarımıza rağmen durdurulmayan paletli, darbeli-kırıcı ile daha 21. saatte yapılan müdahale, bugüne kadar edindiğimiz deneyimler ile eğitim ve müdahale sistemlerine uymamaktadır'' denildi. 
     Derneğin yazılı açıklamasında, arama-kurtarma çalışmaları sırasındaki anlaşmazlığın, enkazda AKUT'a verilen bölümde beton blokların kaldırılması aşamasında yaşandığı ve ekibin daha sonra arama-kurtarma çalışmalarından ayrıldığı kaydedilerek, göz göre göre yanlış ve tehlikeli bir uygulamaya sessiz kalınamayacağı belirtildi. 
     Enkazlarda paletli ve darbeli iş makineleri ve ağır delme makinelerinin yaratacakları aşırı titreşim yüzünden tercih edilmemesi gerektiği anlatılan açıklamada, ''Bütün uyarılarımıza rağmen durdurulmayan paletli, darbeli-kırıcı ile daha 21. saatte yapılan müdahale, bugüne kadar edindiğimiz deneyimler ile eğitim ve müdahale sistemlerine uymamaktadır'' denildi. 
     Açıklamada, bu tür bir felaketin üzerinden 48 saat geçmeden ağır iş makinelerinin enkaz alanına sokulmasının, gerek enkaz altında sağ kalanlar, gerekse arama-kurtarma çalışmaları açısından ciddi sorun yaratacağı ifade edildi. 
     AKUT için ''şov yapıyor'' iddiasında olan kişiler bulunduğu da belirtilen açıklamada, derneğin, kurulduğu 1996 yılından bu yana yurtiçi ve yurtdışında toplam 162 arama ve kurtarma görevinde 700'e yakın insanı canlı olarak kurtardığı vurgulandı. 
     Açıklamada, AKUT'un, yaşanan olaylar nedeniyle son derece üzgün ve huzursuz olduğu kaydedildi. 
     
</TEXT>
</DOC>
