<DOC>
<DOCNO> 200049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo35.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim Kurulu Fener-Ç.Rize'yi görüşüyor, toplantı başladı 
</HEADLINE>
<TEXT>

     Futbol Federasyonu Tahkim Kurulu, kural hatası yapıldığı gerekçesiyle Futbol Federasyonu Yönetim Kurulu'nca ''yinelenmesi'' kararı verilen Fenerbahçe-Çaykur Rizespor maçıyla ilgili duruşmalı toplantı yapıyor. 
     Futbol Federasyonu'nun, 2 takım arasında 8 Kasım'da yapılan ligin 12. hafta maçında hakem Ali Aydın'ın, çift sarı kart gösterdiği konuk takım oyuncusu Victoria'yı oyun dışında bırakmaması nedeniyle aldığı maçın yeniden yapılması kararına, Çaykur Rizespor Kulübü itiraz etmiş, Tahkim Kurulu da 3 Aralık'ta yineleneceği bildirilen maçla ilgili yürütmeyi durdurmuştu. 
     Kurul, bu akşam Futbol Federasyonu'nun Levent'teki binasında olağanüstü toplandı. Kurul üyeleri bir süre aralarında görüştükten sonra Çaykur Rizespor Kulübü adına başkan Ekrem Cengiz ve avukat Remzi Kazmaz, Fenerbahçe adına da kulüp müdürü Serkan Acar ile avukatlar Metin Özer ve Haluk Burcuoğlu'nun hazır bulunduğu duruşmalı toplantıya geçildi. 
     Çaykur Rizespor Kulübü Başkanı Ekrem Cengiz, toplantıya girerken A.A muhabirine yaptığı açıklamada, Tahkim Kurulu'nun, federasyonun 'futbol mahkemesi' olduğunu belirterek, '''Bu mahkemede vicdan ve hukukun geçerli olmasını bekliyoruz. Talimatlara bakıldığında, maçın 1-1'lik skorunun tecsil edilmesi gerekiyor. Vicdan mukayesesini kattığımız zaman ise maçın 86. dakikadan sonrasının tekrarlanması kararını bekliyoruz. Aksi bir karar hukuka aykırı olur'' dedi. 
     
</TEXT>
</DOC>
