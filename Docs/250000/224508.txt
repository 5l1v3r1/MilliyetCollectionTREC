<DOC>
<DOCNO> 224508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko40.html </URL>
<DATE> 2004/03/22/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Borsada hisse senetleri ortalama yüzde 0.72 değer kazandı... 
</HEADLINE>
<TEXT>

     Haftaya yeni rekorla başlayan Borsa'da, hisse senetleri ortalama yüzde 0.72 değer kazandı. 
     İMKB Ulusal 100 Endeksi, 1. seansı yüzde 1.57 artışla 20,337.79 puandan tamamladı. Endeks, 2. seansta ise yüzde 0.84 kayıpla, günü 20,167.21 puandan kapattı. 
     Cuma günü 20,023.77 puanla tarihi rekora ulaşan endeks, bugünkü kapanış değeriyle rekoru yeniledi. 
     İlk seanstaki 314.02 puanlık artış dikkate alındığında, endeks, günlük bazda 143.44 puan ve yüzde 0.72 yükseldi. 
     Hisse senetleri piyasasında, toplam 1 katrilyon 374.1 trilyon liralık işlem hacmi kaydedildi. 
     
     DÖVİZ 
     Kapalıçarşı'da Cuma günü 1 milyon 320 bin liradan kapanan dolar, güne 1 milyon 321 bin liradan, 1 milyon 629 bin liradan kapanan Euro ise 1 milyon 623 bin liradan başladı. 
     Kapanışta, doların satış fiyatı 1 milyon 320 bin lira, Euro'nun satış fiyatı 1 milyon 632 bin lira oldu. 
     Merkez Bankası, doların bugünkü efektif kurunu alışta 1 milyon 312 bin 71 lira, satışta 1 milyon 321 bin 302 lira olarak açıkladı. 
     Böylece dolar, Merkez Bankası'nın Cuma günü açıkladığı kurlara göre, alışta 784 lira, satışta 789 lira yükseldi. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda işlem gören 24 Ağustos 2005 vadeli tahvilin, bugün valörlü işlemlerinde basit getiri yüzde 23.72, bileşik getiri yüzde 22.67 oldu. 
     Bu kağıdın aynı gün valörlü işlemlerinin bileşik getirisi, Cuma günkü kapanışa göre 0.28 puan geriledi. 
     İMKB Tahvil ve Bono Piyasası Repo Pazarı'nda gecelik faiz ise ortalama yüzde 22.00 olarak belirlendi. 
     
</TEXT>
</DOC>
