<DOC>
<DOCNO> 246188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun23.html </URL>
<DATE> 2004/06/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Barzani ve Talabani'den tehditler... 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani ve Irak Kürdistan Yurtseverler Birliği IKYB lideri Celal Talabani'nin, 8 Mart'ta kabul edilen ve Irak'ta 2005 yılı sonuna kadar yürürlükte kalacak geçici anayasanın, BM Güvenlik Konseyi'nin bugün oylanması beklenen Irak ile ilgili karar tasarısında yer almasını istedikleri bildirildi. 
     Etteahi gazetesi, Kürt liderlerinin, ''anayasanın, BM Güvenlik Konseyi'nin karar tasarısında yer almasını ve Ocak 2005'te yapılması öngörülen seçimlerden önce ve sonraki hükümetin anayasası olmasını istediklerini'' yazdı. 
     Barzani ve Talabani, yaptıkları ortak açıklamada, ''Bu geçiş döneminde, geçici hükümete aktif olarak katılabilmemiz için garantiler elde etmek istiyoruz'' dedi. 
     Anayasanın uygulanmaması ya da yürürlükten kaldırılması durumunda, ''Kürtlerin merkezi hükümete katılmayı reddetmekten, seçimleri boykot etmekten ve merkezi hükümet üyelerinin Irak'ın kuzeyine girmesini yasaklamaktan başka seçenekleri kalmayacağını'' vurgulayan Barzani ve Talabani, ''Kürt halkının, Saddam sonrası Irak'ta ikinci sınıf vatandaş olmayı kabullenemeyeceğini'' belirtti. 
     Talabani ve Barzani, geçen hafta atanan geçici hükümette cumhurbaşkanlığı veya başbakanlığın Kürtlere verilmesi için isteklerinde ısrar etmiş, ancak Amerikalı sivil yönetici Paul Bremer bunu reddetmiş ve Kürtlere cumhurbaşkanlığı yardımcılığını önermişti. 
     Yerini yeni geçici Irak hükümetine bırakan Geçici Yönetim Konseyi tarafından kabul edilen geçici anayasa, 15 Ekim 2005'teki seçimlerde Kürtlere veto hakkı veriyor ve Irak'ın kuzeyine özerklik tanıyor. 
     
</TEXT>
</DOC>
