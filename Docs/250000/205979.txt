<DOC>
<DOCNO> 205979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun27.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran radyosu Bush, yardımı bölünme yaratmak için kullanıyor 
</HEADLINE>
<TEXT>

     Tahran Radyosu, ABD Başkanı George Bush'u, ABD'nin Bem kentindeki depremzedelere yaptığı yardımı, İran'da bölünme yaratmak ve İran'ın içişlerine müdahale için kullanmaya çalışmakla suçladı. 
     Radyonun yorumunda, Bush'un, Amerikan yönetiminin İran'a karşı izlediği düşmanca siyasetin ve İran'ın içişlerine karışmasının değişmediğini bir kez daha gösterdiği belirtilerek, ''Amerikalılar İran'a yardımlarının reklamını yaparak, İran halkı ve hükümeti arasında ikiyüzlüce ayrılık yaratma siyasetlerini beceriksizce uygulamaya çalıştılar'' denildi. 
     İran halkının dayanışmasının Amerikan yönetiminin bu çabalarını boşa çıkaracağı belirtilen yorumda, son zamanlarda üst düzey Amerikalı yetkililerin yaptıkları açıklamaların, dünyanın dikkatinin Bem'deki depremin yarattığı hasara yoğunlaştığı dönemde Washington yönetiminin İran aleyhtarı siyasetini gizlemeyi amaçladığı savunuldu. 
     Bu yüzden ABD'nin dış siyaset yetkililerinden zaman zaman İran'a gönderilen fikir, konuşma özgürlüğü ve diğer iyimser işaretlere güvenilmemesi gerektiği kaydedilen yorumda, ''Washington yönetimi deprem kurbanlarına yardım için yetersiz yardım göndermek yerine İran'ın milyarlarca dolarlık mevduatını serbest bırakmalıdır'' ifadesi kullanıldı. 
     ABD Başkanı Bush, dün Teksas'daki çiftliğinde gazetecilere yaptığı açıklamada, Tahran yönetiminin ABD'nin yardımını kabul etmesinden memnun olduğunu, ancak bu yardımın Tahran ile ilişkilerin iyileşmesi anlamına gelmediğini söyleyerek, ''İran hükümeti hürriyet hasreti çekenlerin sesine kulak vermeli, cezaevinde tuttuğu El Kaide üyelerini teslim etmeli ve nükleer silah programından vazgeçmelidir'' demişti. 
     Nükleer programının tamamen barışçıl olduğunu savunan Tahran yönetimi, elinde bazı El Kaide üyeleri bulunduğunu kabul ediyor, ancak bunun kendi iç meselesi olduğunu belirtiyor. 
     İran'da 4 Kasım 1979'da eski Amerikan Büyükelçiliği, İmamın Yolundaki Öğrenciler tarafından işgal edilmiş ve 52 Amerikalı görevli 444 gün rehin tutulmuştu. Bu eylem, Washington yönetiminin İran'ın mal varlıklarını dondurmasına ve sonunda Nisan 1980'de İran ile diplomatik ilişkilerini kesmesine yol açmıştı. 
     
</TEXT>
</DOC>
