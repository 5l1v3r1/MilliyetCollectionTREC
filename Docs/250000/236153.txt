<DOC>
<DOCNO> 236153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun41.html </URL>
<DATE> 2004/04/30/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
Talat "Dünya artık Kıbrıs Türkü'ne farklı gözle bakıyor" 
</HEADLINE>
<TEXT>

     KKTC Başbakan Mehmet Ali Talat, Kıbrıs'ta çözüm vizyonlarını kaybetmediklerini belirterek, referandumun ardından ekonomik, siyasi ve diğer alanlardaki izolasyonların kaldırılması için uğraş verdiklerini ve durumun kötü olmadığını söyledi. 
     Henüz işin başında olduklarına işaret eden Talat, ''Adım adım birçok hakkımızı alacağız. Endişeye kapılacak bir durum görmüyorum, hava oldukça iyidir'' ifadesini kullandı. 
     Başbakan Talat, Bayrak Radyo Televizyon Kurumu'nun BRTK düzenlediği 8. Çocuklararası Resim Yarışması ödül törenine katıldı. 
     Talat, burada bir gazetecinin, ''Rum tarafının yarından itibaren resmi AB üyeliği başlarken, Kıbrıs Türk tarafının nasıl bir politika izleyeceği'' sorusu üzerine ''1 Mayıs'ta Rum tarafının AB'ye gireceğinin en baştan beri bilindiğini, bunun haksız bir durum olduğunu'' kaydetti. 
     Talat, ''Bizim buna karşılık talebimiz gayet açık ve nettir. Biz çözüm vizyonumuzu kaybetmedik. Çözüm, bizim için esas olmaya devam ediyor'' dedi. 
     Başbakan Talat, Ada'nın bölünmesini değil, birleşmesini istediklerini, Kıbrıs Türk halkının yüzde 65'le buna destek verdiğini ifade ederek, dünyanın bunu algılamasını istedi. Talat, ayrılıkçılığı savunarak ve Kıbrıs'ı bölünmüş tutarak AB'ye giren Rum tarafının, AB'de mutlaka buna uygun bir muameleye tabi tutulması, Kıbrıs Türklerinin de süratle izolasyondan çıkması gerektiğini vurguladı. 
     Ekonomik, siyasi ve diğer alanlardaki izolasyonların ortadan kalkması için uğraştıklarını belirten Başbakan Talat, böyle bir gelişmenin çözümü zorlayacağını ifade ederek, ''Durum kötü değil'' yorumu yaptı. Talat, henüz işin başlangıcında olunduğuna işaret ederek, ''Adım adım birçok hakkımızı alacağız. Endişeye kapılacak bir durum görmüyorum, hava oldukça iyidir'' diye konuştu. 
     
     ABD ziyareti 
     Başbakan Mehmet Ali Talat, Pazartesi günü ABD'ye gideceğine işaret ederek, Salı günü ABD Dışişleri Bakanı Colin Powell'la ve büyük ihtimalle BM Genel Sekreteri Kofi Annan'la görüşeceğini, daha sonra da Washington'a geçip konferans ve basın toplantılarına katılacağını bildirdi. Başbakan Talat, şöyle devam etti 
     ''Gördüğünüz gibi dünya bekliyor, çağırıyor. Dünya, Kıbrıs Türkü'ne, yüzde 65 oranında desteklediği çözüm planı nedeniyle farklı bir gözle bakıyor. Yani imajımız değişti. Eski ayrılıkçı, çözüm istemeyen, Kıbrıs'ı bölmek isteyen, her şeye rağmen direnen, hiçbir şekilde uzlaşmacı olmayan görüntü ortadan kalktı. Dünya dili konuşan, çağdaş bir toplum görüntüsü ortaya çıktı. Bu çok yeni bir olaydır. 
     Tabi iki taraftan 'evet' çıkmadığına mutlu değilim ama bizim 'evet'imizin, güneyin 'hayır'ının olmaz olası yararı bu oldu. Kıbrıs Türkü'nün dünyadaki imajının yeni şekliyle algılanmasına yardımcı oldu.'' 
     
</TEXT>
</DOC>
