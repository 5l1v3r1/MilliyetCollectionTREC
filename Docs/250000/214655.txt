<DOC>
<DOCNO> 214655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/spor/spo03.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol mü bulacaktık 
</HEADLINE>
<TEXT>

   Galatasaray Başkanı Canaydın, borcu borçla kapamak zorunda kaldıklarını söyledi, "Bugün bize yol göstermeye çalışanlar, kulübü bu hale getirenlerdir" diye konuştu 
      ERHAN TELLİ 

   
   Cansun'a gönderme 
   GALATASARAY Lisesi'nde dün yapılan Divan Kurulu toplantısına katılan Başkan Özhan Canaydın, kendisine yöneltilen eleştirileri yanıtladı. Göreve gelirken Cansun yönetiminin 57 milyon dolar olarak gösterdiği gelir - gider farkının, karşılarına 142 milyon dolar olarak çıktığını hatırlatan Canaydın, "Ne olacak bu Galatasaray'ın hali demeye hakkımız yok. Bugün bize yol göstermeye çalışanlar, kulübü bu hale getirenlerdir. Ama h l yol göstermeye çalışıyorlar" dedi. 
   
   'Suçluysam çekerim' 
   DAHA fazla borçlanmayıp, sportif anlamda geriye düştüğünü söyleyen Canaydın, "Suçluysam cezamı kongrede verirsiniz. Geniş vizyonlu olup, kurda, kuşa borcum olacağına, dar vizyonlu olarak ölmeye razıyım. 2000 yılında Süper Kupa'da Galatasaray'ı taşıyan seyahat acentasına 600 bin dolar ödedim. Bunu ödemezdim ama eski iki başkana birer ay hapis cezası çıkmıştı" dedi. Başkan, kronik borçları ödemek için borç aldığını söyleyip, "Florya'da petrol mü bulacaktık" diye konuştu. 
   
   Aslan'a yeni teklif 
   ADANIN inşaatı için yedi bakanın imza attığını, işin sadece Başbakan Recep Tayyip Erdoğan'ın imzasına kaldığını vurgulayan Özhan Canaydın, Ali Sami Yen Stadı'nın ellerinden alınmak istendiği hissine kapıldığını söyledi. Canaydın, şöyle devam etti "Devlet bir teklif yaptı. Seyrantepe'deki 383 dönümün 100 dönemi size saha için yeter. 283'ünü müteahhite verirsiniz, 100 dönümüne de stadı bedavaya yaparlar dediler. Ali Sami Yen Stadı'na karşılık bunu önerdiler." 
   
   Topa tuttular    DİVAN Kurulu'nda üyeler, yönetimi ve Fatih Terim'i topa tuttu. İşte ilginç eleştiriler 
   MÜKERREM TAŞÇIOĞLU Derginin bu ayki sayısında Terim kapak olmuş. Birinci sayfaya alkışlanacak kişinin resmi basılır. Arka sayfaya basılması gerekirdi. 
   DUYGUN YARSUVAT Galatasaray'ın stadı, adası yok, Kalamış'ı yok, şampiyonluğu yok, parası da yok deniyor. Tabii olmaz. Şampiyonlar Ligi'ne girip tur atlayamazsanız, 15 milyon dolardan olursunuz. Bir senede 30 futbolcu alıp gönderirseniz para olmaz. Bütün sorumluluk bizde diyen, bu paraları da öder. 
   YILMAZ TOKÖZ Dört kabahatli futbolcu içeride, hiç kabahati olmayanlar dışarıda. Hem de bu çocuklar hakiki Galatasaraylılar. İki - üç günlük, üçüncü sınıf Rumenler değil. Ben ilahi adalete inanırım. Şu anki durum, Lucescu'ya ve son operasyondaki futbolculara yapılanların cezası. Ama ilahi adalet seçimlerde de rol oynayabilir. 
   HAYRİ KOZAK Deniz değil, okyanus bitti biz buradayız. Malına sahip olmayanın malını alırlar. Bugüne, bugün gelinmemiştir. 96 yılından bu yana süregelen show business üstadı ulemalar Galatasaray'ın hep sermayesinden yediler. 
   
   Demirperde Florya    ERHAN TELLİ 

   Ayrı dünyalar 
   UEFA Kupası'na elini ilk süren, sayısız şampiyonluklar kazanan Bülent Korkmaz'ın bir gün, Sarı - Kırmızılı takımın antrenmanına misafir gibi gideceğini söyleseler belki de kimse inanmazdı. Hakan Ünsal, Arif ve Baliç ile birlikte kadro dışı bırakılan ve Ahmet Ceyhan eşliğinde alt sahada çalışan Kaptan ve arkadaşları, idmanın bitmesinin ardından tesislere gitmek için yola koyuldu. Yürüyerek üst sahadan geçen dört futbolcu, aynı anda takım arkadaşlarının antrenman yaptığını gördü. 
   
   Sadece yüzleri gülüyor 
   FATİH Terim yönetiminde yapılan çalışma sırasında takımla ilk kez karşılaşan Sarı - Kırmızılılar, diğer oyuncularla adeta sarmaş dolaş oldu. Başta Bülent olmak üzere, dördü de arkadaşlarına laf atıp, kısa süren bir süre sohbete koyulurken, Hakan Ünsal ile Cihan, Baliç ile Suat Usta da uzun süre şakalaştı. Buruk buluşmanın ardından 4 oyuncu soyunma odasının yolunu tuttu. Başları eğik giden dörtlü, her ne kadar neşeli gibi görünse de, belli ki yürekleri kan ağlıyordu. 
   
   Bratu da yolcu    BÜNYAMİN OSMAN 

   TAMAS'TAN sonra Bratu'ya da müşteri çıktı. Golcü arayan Ukrayna'nın Shaktar Donesk takımının, önce Sporting Lizbon'dan Marius Niculae ile ilgilendiği, ancak sorunla karşılaşınca Galatasaraylı futbolcuya yöneldiği öğrenildi. Menajer Popescu ile irtibata geçen kulübün, futbolcuya bir milyon dolar, Galatasaray'a da 5 milyon dolar vermeye hazır olduğu ifade edildi. Ancak Fatih Terim'in, bu futbolcuyu vermeye gönüllü olmadığı vurgulandı. 
   
   Pazarlığa oturdu    CİM-BOM ile yollarını ayırma noktasına gelen Tamas, Spartak Moskova ile masaya oturdu. Menajeri Popescu ile birlikte dün Rusya'ya giden Rumen futbolcunun imza aşamasına geldiği öğrenildi. Galatasaray'ın bu transferden 2 milyon 200 bin dolar alacağı belirtilirken, kendisinin de yıllık 450 bin dolara anlaştığı iddia edildi. 
   
   'Rutin uygulama'    ŞÜKRÜ Saracoğlu Stadı'nda Fenerbahçe ile oynanacak maçın saatinin polemiğine Galatasaray 2. Başkanı Ali Dürüst nokta koydu. Futbol Federasyonu tarafından 19.00 olarak yapılan açıklamanın rutin bir uygulama olduğuna dikkat çeken Dürüst, "Başlama saati maçtan üç gün önce yapılacak olan il güvenlik kurulu toplantısında belirlenecek" dedi. 
   
   Şaş topla buluştu    UZUN süredir tedavi gören Hasan Şaş dün ilk kez topla buluştu. Yıldız futbolcu, Galatasaray'ın sabah yaptığı istasyon çalışması sırasında fizyoterapist eşliğinde kendini denedi. Sarı-Kırmızılılar'ın sabahki antrenmanı topsuz geçerken, akşam da çift kale yaptılar. Antrenmana, S.Moskova ile transfer görüşmesi yapan Tamas ile ülkesinde bulunan Batista katılmadı. Kasığında ağrıları bulunan Ömer Erdoğan da MR çektirdi. 
   
   
   
</TEXT>
</DOC>
