<DOC>
<DOCNO> 230106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/spor/spo15.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Bursa pusuda    TRABZONSPOR'U yenerek, ligde kalma umutlarını artırmak isteyen Bursaspor'da seferberlik ilan edildi. Başkan Fikret Üstenci, "Tek hedefimiz var, üç puan. Aksini düşünmek bile istemiyorum" dedi. Takımda sakat Yakup ve cezalı Mustafa Gürsel forma giyemeyecek. Dünkü idman sonrası yönetim oyunculara mangal partisi verdi. 
   
   Mustafa Doğan Köln'de mutlu    ALMAN 1. Ligi takımlarından Köln'de oynayan Mustafa Doğan, takımın düşme tehlikesine karşın kulübünde kalmak istediği bildirildi. Yıldız oyuncunun danışmanı, Express Gazetesi'ne verdiği demeçte, "Mustafa karakter sahibi bir insan. Problem yok. Takımı çamurdan çekip, çıkartabilir" dedi. 
   
   Konya'da artçı şok    TEVFİK Lav'ın kaybıyla sarsılan Konyaspor'da sakatlanan kaleci Allum Buker'in sezonu kapattığı açıklandı. İzmir'de çapraz bağlarından ameliyat olan kalecinin sahalardan 5.5 ay uzak kalacağı bildirildi. 
   
   Hentbolda çifte yenilgi    5. Avrupa Gençler Hentbol Şampiyonası eleme grubu mücadeleleri dün start aldı. Erkeklerde Çek Cumhuriyeti'ndeki müsabakalarda ilk maçını Slovakya ile yapan Milli Takımımız, karşılaşmayı 43 - 35 kaybetti. Avusturya'daki bayanlar elemelerinde de Türkiye, ev sahibi ekibe 27 - 17 boyun eğdi. 
   
   Olimpiyat provası    ATICILIKTA Atina Olimpiyatları'na gitmeye hak kazanan tek sporcumuz Oğuzhan Tüzün, büyük organizasyon öncesi Mısır'daki Dünya Kupası'nda kendini deneyecek. 10 - 19 Nisan tarihleri arasında Kahire'de düzenlenecek Trap, Skeet ve Double Trap Dünya Kupası'na katılacak olan Tüzün, olimpiyat oyunlarında karşı karşıya geleceği rakipleri ile mücadele edecek. 
   
   Yabancılara 62 milyar    2004 Atina Olimpiyat Oyunları'nda altın madalyaları hedefleyen Türkiye'de, 9 ayrı federasyonda 14 yabancı antrenörün çalıştığı bildirildi. Halen atıcılık, atletizm, yelken, güreş, binicilik, masa tenisi, boks, kano-rafting ve tekvando takımlarında görev yapan yabancı hocalara ayda 62 milyar 365 milyon lira ödendiği öğrenildi. 
   
   'Bayanlar özen ister'    BAYAN Voleybol Milli Takımı Antrenörü Reşat Yazıcıoğulları, Kocaeli Üniversitesi Beden Eğitimi ve Spor Yüksek Okulu Bölümü öğrencilerinin düzenlediği "Voleybol" konulu söyleşiye katıldı. Yazıcıoğulları, bayan takımı çalıştırmanın kolay olmadığını belirterek, "Onları motive etmek, çok zor iş. Onlar nadide bir çiçektir. Bakımları özen ister" dedi. 
   
   
</TEXT>
</DOC>
