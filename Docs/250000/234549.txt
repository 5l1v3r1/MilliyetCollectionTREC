<DOC>
<DOCNO> 234549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/spor/aspo.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İNÖNÜ'DE BIÇAK SIRTI 
</HEADLINE>
<TEXT>

   İki takımın da puan kaybı gibi bir lüksü yok. Kaybeden, şampiyonluk yarışında ağır yara alacak, beraberlik bile başa büyük dertler açacak 
      
   Biletiniz yoksa sakın gitmeyin 
   İnönü Stadı'nda bugün toplam 4 bin 200 polis görev yapacak. Emniyet güçleri herhangi bir olay çıkmaması için geniş önlemler alacak. İşte taraftarların dikkat etmesi gereken bazı kurallar 
   
   1- Bileti olmayan seyirciler güvenlik çemberinden içeriye alınmayacak. Stat çevresinde dolaşmalarına kesinlikle izin verilmeyecek. 
   2- Fenerbahçeliler, 09.00'dan itibaren Kadıköy ve Kabataş'ta toplanacak. 13.30'ta stada alınacak. 
   3- Bozuk para, sert cisimler, sahaya atılabilecek olan yiyecek ve içecekler içeriye sokulmayacak. 
   4- Şüpheli görülen kişilerin cep telefonları maç sonuna kadar alınacak. Telefon getirilmemesi daha uygun. 
   5- Soyunma odalarının koridorlarına seyirci veya sporcu yakınları alınmayacak. Koridorda polis bile olmayacak. 
   6- Rakip takım taraftarları arasına sızan futbolseverler tespit edilip, tribün dışına çıkarılacak. 
   7- İnönü Stadı'nın çevresindeki güvenlik çemberi genişletilecek. Aramalar daha detaylı yapılacak. 
   8- Fenerbahçe taraftarları, maç sonunda bir süre İnönü'de ağırlanacak. Çıkış izni dışardaki yoğunluk geçince verilecek. 
   9- Tribünler arasında gerginliğe neden olacak, ağır küfür içeren pankartların asılmasına izin verilmeyecek. 
   10- Taraftarları tahrik eden, sahaya yabancı madde atan, küfür eden seyirciler hemen dışarı çıkarılacak. 
   
   İkinci derbisi    BEŞİKTAŞ - Fenerbahçe maçının hakemi Selçuk Dereli, kariyerinde 2. kez derbi heyecanı yaşayacak. Geçtiğimiz yıl Galatasaray'ın Fenerbahçe'yi 2 - 0 yendiği maçta düdük çalan Dereli, 2003 - 2004 sezonunda Beşiktaş'ın 4, Fenerbahçe'nin ise 2 maçında görev yaptı. Bu karşılaşmalarda Beşiktaş, 3 galibiyet, 1 beraberlik, Fenerbahçe ise 1 galibiyet ve 1 beraberlik elde etti. 
   KARTAL, 1999 - 2000 sezonundan itibaren Birinci Lig hakemi olarak göreve başlayan Dereli yönetiminde çıktığı 9 maçta hiç yenilgi almadı. Bu maçlarda 7 galibiyet ve 2 beraberlik elde eden Siyah - Beyazlı ekip, 19 gol atarken, 6 gol yedi. Dereli'nin yönettiği maçlarda Fenerbahçe 4 galibiyet, 3 yenilgi ve 1 beraberlik alırken, rakip kalelere 12 gol attı, kalesinde de 12 gol gördü. 
   
   
</TEXT>
</DOC>
