<DOC>
<DOCNO> 217301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/guncel/gun03.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler, soluğu AİHM'de alıyor 
</HEADLINE>
<TEXT>

   AİHM yargıcı Rıza Türmen, mahkemede Türkiye aleyhine 7050 dava olduğunu belirterek, "AİHM temyiz mahkemesi değil" dedi 
      BELMA AKÇURA istanbul 
   
   Avrupa İnsan Hakları Mahkemesi AİHM Yargıcı Rıza Türmen, mahkemenin iş yükünün arttığını, 38.500 davanın beklediğini, bunun 7050'sinin Türkiye aleyhine açılmış davalar olduğunu belirterek, "Türkler, AİHM'yi temyiz mahkemeleri gibi kullanıyor" dedi. 
   İktisadi Araştırmalar Vakfı'nın, Kadir Has Üniversitesi'nde düzenlediği konferansa katılan Türmen, araştırmalara göre Türklerin en çok güvendiği uluslararası kuruluşların başında AİHM'nin yer aldığını kaydetti. Avrupa İnsan Hakları Sözleşmesi'nin iç hukuk yerine geçmediğini vurgulayan Türmen, şöyle konuştu 
   
   3 yıldan önce bitmiyor 
   "AİHM temyiz mahkemesi değildir. Türkiye'deki yanlış anlayış da bu. Dava sayısının çokluğunun bir nedenini de bu oluşturuyor. Türk vatandaşları burayı temyiz mahkemesi olarak gördüğü için Yargıtay'dan sonra alıp buraya geliyor. Başvuru çokluğu nedeniyle davalar 3 yıldan önce bitirilemiyor." 
   Türkiye'nin yüzde 18 ile en fazla dava sayısına sahip olduğunu kaydeden Türmen, başörtüsü konusunda da Türkiye ile ilgili açılmış 100 dava bulunduğunu kaydetti. 
   Türmen, bu konuda İstanbul Tıp Fakültesi öğrencisi Leyla Şahin'in açtığı davanın "pilot" olarak seçildiğini vurguladı. 
   Bu davanın sonucuna göre diğer davaların da sonuçlanacağını kaydeden Rıza Türmen, kararın sadece Türkiye açısından değil, Avrupa, özellikle de Fransa açısından önem taşıdığını bildirdi. 
   
   
   
</TEXT>
</DOC>
