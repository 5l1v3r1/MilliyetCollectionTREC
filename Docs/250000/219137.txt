<DOC>
<DOCNO> 219137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/yazar/dundar.html </URL>
<DATE> 2004/03/02/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Vatanınızı mı seversiniz, karınızı mı 
</HEADLINE>
<TEXT>

   
   Çankaya Belediye Tiyatrosu, Orhan Asena'nın "Fadik Kız"ını oynuyor. 
   Köyünden kaçıp kötü yola düşmüş bir genç kızın öyküsü... 
   Oyunun finalinde sevdiği oğlan, genelevde bıçaklıyor Fadik Kız'ı... 
   Ve Fadik, "Demedim mi ben size, Ali'm beni sever" diyor son nefesinde... Seyirci ağlayarak alkışlıyor. 
   Tam perde kapanacakken, videoyu başa sarar gibi, geriye alıyor oyunu yönetmen Gülçin Üstüntaş... 
   Aynı sahne yineleniyor 
   Bu kez Ali, koşup sarılıyor yıllar sonra bulduğu Fadik'ine... Fadik, sevgilisinin kollarında, seyirciye gülümserken aynı repliği tekrarlıyor 
   "Demedim mi ben size, Ali'm beni sever " 
   Bu kez alkıştan yıkılıyor salon... 
   Adeta kamuoyu yoklaması yapıyor Üstüntaş... Her oyunda aynı karşılığı alıyor. Alkışlardan anlaşılıyor ki, seyirci "namus davası"nda mutlu son istiyor. 
   
   İki "Fadik Kız" vakası yaşadık bir ay içinde 
   Biri Bitlis'te, diğeri Almanya'da iki Türk kızı "namus derdi"ne düştü. 
   İkisi de Anadolu'nun tutucu ailelerden gelmeydi. 
   Biri evlilik dışı hamile kaldı, diğeri porno filmde oynadı. 
   Güldünya'nın cezası ölüm oldu Sibel'i babası evlatlıktan reddetti. 
   Güldünya susturuldu ebediyen Sibel, "Hayat benim, size ne" dedi. 
   Güldünya'nınki acı finaldi Sibel, mutlu sona erdi. 
   
   Alman basını, olayı sansasyon haline getiren Bild'i kınarken, "Alman sinemasını sadece dantel yakalı bakireler mi onurlandırabilir" diye yazdı. 
   Almanlar onuruna, namusuna daha mı az düşkün 
   Tersine... 
   Almanya'yı faşizme sürükleyen kavramlardan biriydi "namus"... Bkz Şeref ve Onur Körber Vakfı Türk Alman Sempozyumu 1999 
   Naziler, Alman halkına Versay Anlaşması'yla elinden alınan namusunu iade sözü vermişti. Hitler gençliğinin kamasında "Kan ve namus" yazıyordu. Yahudi katliamına zemin hazırlayan yasanın adı "Alman Kanını ve Namusunu Koruma Yasası"ydı. Sonunda namusu koruma uğruna yaşanan facianın dehşeti, Almanları bu kavramdan soğuttu. 1960'ların sonunda palazlanan "anti - otoriter" akımlar, "namus" kavramını, baskı çağrıştırdığı gerekçesiyle reddetti. "Namus", köhnemiş bir ideolojinin kalıntısı olarak görüldü. "Kolektif namus" anlayışının yerini "bireysel namus" aldı. 
   Dönemin Alman Devlet Başkanı Gustav Heinemann "vatanını yeterince sevmediği" eleştirisini şöyle yanıtlamıştı 
   "Ben karımı seviyorum." 
   
   Namus kavramı, uluslara atfedilemez, "Türk namusludur", "Avrupalı namussuz olur" gibi genellemeler yanlıştır. 
   Namus kavramını dönemin koşulları belirler. O yüzden "Ortaçağ toplumlarının" ya da "modern dönemin namus anlayışı"ndan söz etmek gerekir. 
   Bu fark yüzündendir ki, farklı koşullar altında yaşayan iki Türk kızı, bugün baskılara farklı tepkiler gösterebiliyor. 
   O sayededir ki, Türkiye'de olsa çaresizce töre bıçağının altına başını uzatacak bir genç kız, toplum karşısında bireyin değerlendiği başka bir coğrafyada "Namusum benden sorulur. Kimse karışamaz" diyebiliyor. 
   Demem o ki, gerici namus kavramıyla mücadele, aynı zamanda feodal düzenle ve faşizan anlayışla mücadeledir. Bu mücadeleyi kazanabilirsek, bir tiyatro yönetmeninin yaptığını biz de yapabilir, Fadik Kız'ların finalini değiştirebiliriz. 
   
      
   
   
</TEXT>
</DOC>
