<DOC>
<DOCNO> 210115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun28.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da okullarda sakal da mı yasaklanacak 
</HEADLINE>
<TEXT>

     Fransa Milli Eğitim Bakanı Luc Ferry, dini simge olarak algılanması halinde, okullarda sakalın da yasaklanabileceğini bildirdi. 
     Luc Ferry, meclis hukuk işleri komisyonunda, laiklik yasasıyla ilgili olarak muhalefet partisine üye milletvekillerinin sorularını yanıtladı. 
     Komünist Parti üyesi bir milletvekilinin, sakallı talebelerin durumuna ilişkin sorusu üzerine Fery, dini simge olarak değerlendirilmesi halinde sakalın da yasaklanabileceğini söyledi. 
     Fery, ''Yasa tasarısı, okullarda dini simge ve giysilerin yasaklanmasını kapsıyor'' dedi. 
     Muhalefet partilerine üye milletvekilleri, tartışma sırasında, hazırlanan yasa tasarısını yeteri kadar açık olmadığı gerekçesiyle eleştirdiler. 
     Fransa'da geniş tartışma yaratan yasa tasarısı, mecliste Şubat ayında tartışılmaya başlanacak. 
     LAİKLİK TARTIŞMASI 
     Fransa hükümet sözcüsü Jean-François Cope, ''laiklikle ilgili tasarının yasalaşması halinde devlet okullarında sağduyulu bir biçimde uygulanacağını'' söyledi. 
     Cope, bakanlar kurulu toplantısının ardından gazetecilerin, Milli Eğitim Bakanı Luc Ferry'nin, ''okullarda dini simge sayılması halinde sakalın da yasaklanabileceği'' yolundaki değerlendirmesine ilişkin sorularını yanıtladı. 
     Sözcü, ''Meclis hukuk işleri komisyonu üyeleriyle Milli Eğitim Bakanı Ferry arasında geçen konuşmalarda şok yaratacak bir gelişme yok. Milletvekilleri ile bakan uygulamaya yönelik bazı noktaları değerlendirdiler'' dedi. 
     Tasarının büyük oy çoğunluğuyla geçmesi konusunda iyimser olduğunu ifade eden Jean-François Cope, ''Fransız halkı tarafından desteklenen bu tasarının büyük bir oy çoğunluğuyla geçeceği konusunda hiçbir şüphem yok'' dedi. 
     Milli Eğitim Bakanı Luc Ferry ise bakanlar kurulu toplantısının ardından, gazetecilerin sakal konusunda ortaya çıkan polemikle ilgili ısrarlı sorularını yanıtlamaktan kaçındı. 
     Kamuoyunda geniş tartışma yaratan laiklik yasa tasarısı, şubat ayında mecliste tartışılmaya başlanacak. 
     Fransa'daki bazı Müslüman gruplar, geçen hafta sonu, tasarı aleyhinde ülke genelinde protesto gösterileri düzenlemişti. 
     
</TEXT>
</DOC>
