<DOC>
<DOCNO> 227233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko44.html </URL>
<DATE> 2004/03/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Dışbank, 46.1 trilyon lira temettü dağıtacak... 
</HEADLINE>
<TEXT>

     Dışbank, 2003 yılı faaliyetleri sonucu elde edilen 171 trilyon 656 milyar lira net dönem karından, hissedarlarına 46 trilyon 172 milyar lira temettü dağıtacak. 
     Dışbank'tan Borsa'ya gönderilen açıklamada, bankanın 26 Şubat 2004 tarihinde yapılan yıllık Olağan Genel Kurul toplantısında, 2003 yılı faaliyetleri neticesinde elde edilen 171 trilyon 656 milyar lira net dönem karından 154 trilyon 812 milyar liranın birinci kar payı olarak ortaklara dağıtılmasına karar verildiği anımsatıldı. 
     Açıklamada, kar payı dağıtımının 108 trilyon 640 milyar liralık bölümünün sermaye artışı marifetiyle ve bedelsiz hisse senedi verilmek suretiyle, vergi tevkifatı öncesi brüt 46 trilyon 172 milyar liralık bölümün ise nakden yapılacağı kaydedildi. 
     Kalan kısmın olağanüstü yedek akçe olarak ayrılacağı, kar dağıtımı ve sermaye artırım işlemlerinin tamamlanmasını teminen Bankacılık Düzenleme ve Denetleme Kurumu'na BDDK başvuruda bulunulmasına karar verildiği anımsatıldı. 
     Açıklamada, nakdi kar dağıtımı ve sermaye artırım işlemlerine ilişkin olarak BDDK'ndan alınan 19 Mart 2004 tarihli cevabi yazıda, 2003 yılı faaliyetleri neticesinde elde edilen 171 trilyon 656 milyar lira dönem karından banka hissedarlarına 46 trilyon 172 milyar lira nakdi temettü dağıtılmasına karar verildiği belirtilerek, sermaye artışının 92 trilyon 344 milyar lira üzerinden yapılmasının ve bu meblağa isabet eden hisse senetlerinin hissedarlara bedelsiz olarak verilmesinin kararlaştırıldığı bildirildi. 
     Açıklamaya göre, 1 ve 2. tertip kanuni yedek akçe olarak toplam 11 trilyon 842 milyar lira ayrılacak. 
     Bakiye 21 trilyon 298 milyar lira ise olağanüstü yedeklere aktarılacak. 
     Açıklamada, BDDK tarafından uygun görülen bu kar dağılımının banka Yönetim Kurulu'nca Olağanüstü Genel Kurul'a teklif edileceği kaydedildi. 
     Bankanın 2003 yılı net karından dağıtılacak 46 trilyon 172 milyar lira nakdi temettü sebebiyle 1.000 lira nominal değerli her hisse için brüt 170 lira nakdi temettü ödenecek. 
     Hissedarlardan, vergi mükellefiyet statüsüne göre bu ödemeden yüzde 10 nispetinde Gelir Vergisi kesintisi yapılabilecek. 
     
</TEXT>
</DOC>
