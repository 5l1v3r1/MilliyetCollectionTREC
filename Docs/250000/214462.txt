<DOC>
<DOCNO> 214462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun21.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye Rum mülklerinin kullanım kayıplarını ödemeyi üstlendi' 
</HEADLINE>
<TEXT>

     Kıbrıs Rum kesiminde yayımlanan Politis gazetesi, ''Türkiye'nin 180 derece dönüş yaptığını ve Titina Loizidu'ya tazminat ödedikten sonra düştüğü zor durumu kendisinin de tanıdığını'' öne sürdü ve ''Ankara'nın ilk kez, Rumların KKTC'deki mülklerinin kullanım kayıplarını ödemeyi üstlendiğini'' iddia etti. 
     ''Türkiye'nin, Mike Timviu isimli Rum'un başvurusu konusunda Avrupa İnsan Hakları Mahkemesi'ne AİHM bilgi verdiğini'' yazan gazete, ''Ankara'nın, AİHM'nin aleyhine verdiği kararları tanımakla kalmayıp Mike Timviu ve Yannis Mimadi isimli iki Rum'un başvurularını da tanıdığını ve bu kişilere ödemesi gereken tazminatın miktarını görüşmekte olduğunu'' savundu. 
     Politis, ''Ankara'nın bunu yaparken, bu davaların gerek siyasi gerekse ekonomik kısımlarına ilişkin rutin tertiplerinden kaçındığını'' yazdı. 
     Gazeteye göre, Türkiye, Timviu konusunda AİHM'ye, KKTC'deki mallarını kullanamaması nedeniyle 260 bin euro yaklaşık 1 bin KL tazminat ödemeyi önerdi. Timviu ise avukatı aracılığıyla, ''Ankara'nın, sürdürmekte olduğu bir 'yasadışılığı' nihai şekilde halletmeye çalıştığı ve aslında 1 milyon 108 bin 676 KL tazminat ödemesi gerektiği'' gerekçesiyle Türkiye'nin önerisini reddetti. 
     Gazete, ''hukuk çevrelerinin, Türkiye'nin Timviu ve Mimadi isimli Rumların davalarını kapatıp, geriye kalan davaları AİHM'den, KKTC'de kurulan Taşınmaz Mal Tazmin Komisyonu'na havale ettirmeye çalıştığı yolunda görüş belirttiklerini'' yazdı. 
     
</TEXT>
</DOC>
