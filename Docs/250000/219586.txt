<DOC>
<DOCNO> 219586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur21.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'dan CHP'li milletvekillerine 'Eveleyip gevelemeyin...' 
</HEADLINE>
<TEXT>

     Maliye Bakanı Kemal Unakıtan, Ek Bütçe Yasa Tasarısı'nı eleştiren CHP milletvekillerine, ''eveleyip gevelemeyin... Tasarıya karşı mısınız, değil misiniz açıkça söyleyin'' dedi. CHP İstanbul Milletvekili Kemal Kılıçdaroğlu, ''eveleyip gevelemeyin'' sözünün bir Maliye Bakanı'na yakışmadığını söyleyerek tepki gösterdi. 
     Maliye Bakanı Unakıtan, TBMM Plan ve Bütçe Komisyonu'nda, Ek Bütçe Yasa Tasarısı üzerindeki soru ve eleştirileri yanıtladı. 
     Tasarı'nın TBMM Kanunlar ve Kararlar Daire Başkanlığı'nda değiştirildiğine ilişkin bilgilerin doğru olmadığını ifade eden Unakıtan, ''hiç kimse TBMM'nin üzerinde değildir'' dedi. Ek bütçeyi yapmaktaki amaçlarının asgari ücret ile SSK ve Bağ-Kur emeklilerinin maaşlarının artırılması olduğunu kaydeden Unakıtan, şöyle konuştu 
     ''Muhalefet olarak burada bizi eleştiriyordunuz. Emeklilerin, SKK'lıların durumu ne olacak, asgari ücret ne zaman artacak diye. Biz Hükümet olarak fakirin ve dar gelirlilerin yanında olduğumuz için bu ek bütçeyi hazırladık. 
     Hiç eveleyip gevelemeyin. Bunu karşı mısınız, değil misiniz Açıkça söyleyin. Biz karşılığı olmayan bir harcama yapmayacağız. Türkiye daha önce bunu yaptı ve millet bundan çok çekti.'' Başbakan Recep Tayyip Erdoğan'ın yıl başında yaptığı konuşmada, bütçeden kısıntı yapılacağını ve asgari ücret ile SSK ve Bağ-Kur emeklilerinin maaşlarının artırılacağını söylediğini hatırlatan Unakıtan, ''konuşmanın bir kısmını duyup, bir kısmını duymadan gelip burada tenkit yapmak olmuyor'' diye konuştu. 
     Unakıtan, ''IMF istedi onun için ek bütçe hazırlandı'' şeklideki eleştirilerin de doğru olmadığını belirterek, ''bu işin IMF ile alakası yok. 90 kere söyledik kaynağı olmayan harcama yapmayacağız. Daha önce yapıldı ve millet inim inim inledi'' dedi. 
     Mali disipline sonuna kadar uyacaklarını kaydeden Unakıtan, sosyal güvenlik kurumlarının açıklarına değinirken de şöyle dedi 
     ''Sosyal güvenlik kurumlarının açıklarının müsebbibi kimdir 10 yıl önce yapılan hangi uygulamalardır. Bunu herkes biliyor. 35 yaşında adamı emekli edersen olacağı budur. Efendiler o zaman çekmediler ama şimdi millete çektiriyorlar. 
     Maaşlardan sonra en büyük yük sosyal güvenlik kurumlarının açıkları. Bunun için sağlıklı önlemler alıyoruz.'' 
     
     YATIRIMLAR 
     Yatırımlardan kısıntıya gidilmesi ile ilgili eleştirileri de yanıtlayan Unakıtan, yatırım için önce uygun ortamın gerekli olduğunu söyledi. Yüzde 100 faizin olduğu yerde yatırım yapılamayacağını kaydeden Unakıtan, devlet yatırımları için de İskenderun Demir-Çelik Fabrikası'nı örnek verdi. 
     Bu fabrikaya kurulduğu günden buyana 3.7 milyar dolarlık yatırım yapıldığını anlatan Unakıtan, ''Bu fabrika kurulduğu günden buyana hiç kar etmemiş. Ama 3.7 milyar dolar yatırım yapılmış. Buyurun devlet yatırımı... 3.7 milyar dolar ikinci Uzan vakası gibi bir şey'' diye konuştu. 
     Tamamlanmasına az kalmış ve ekonomiyi canlandıracak yatırımların tamamlanmasına öncelik vereceklerini kaydeden Bakan Unakıtan, bazı yörelerde veliler devam etse dahi içi dolmayan okullar ve kamu binaları yapılmasını yanlış yatırımlara örnek olarak gösterdi. 
     
     GSM ALACAKLARI 
     Unakıtan, Hükümet olarak öncelikli hedeflerinin işsizliğin önlenmesi olduğunu ifade ederek, bakanlığın GSM cep telefonları alacaklarının tamamının yatırımlara aktarılacağını bildirdi. Unakıtan, GSM alacakları ile ilgili davaların yakında sonuçlanacağını söyledi. 
     
     ELEŞTİRİLER 
     CHP Trabzon Milletvekili Akif Hamzaçebi ile İstanbul Milletvekili Kemal Kılıçdaroğlu, Bakan Unakıtan'ın ''eveleyip gevelemeyi'' sözlerine tepki gösterdi. 
     Kemal Kılıçdaroğlu, ''eveleyip gevelemeyin' sözünün bir parlamentere ve bir Maliye Bakanı'na yakışmadığını ifade ederek, ''Sayın Bakan, eleştirilere tahammülünüz yoksa buraya gelmeyin. Bir başka bakan çıksın karşımıza'' dedi. 
     Kılıçdaroğlu, Türkiye Cumhuriyeti tarihinde ilk kez bir bütçenin mürekkebi kurumadan 2 ay sonra ek bütçenin Meclis'e geldiğini ifade ederek, 2004 bütçesini eleştirdi. 
     
</TEXT>
</DOC>
