<DOC>
<DOCNO> 235974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur07.html </URL>
<DATE> 2004/04/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hak-İş, İstanbul'daki 1 Mayıs kutlamalarına katılmayacak 
</HEADLINE>
<TEXT>

     Hak-İş Genel Başkan vekili Yusuf Engin, 1 Mayıs'ın İstanbul'da farklı alanlarda kutlanması konusunda çıkan tartışmalara değinerek, Hak-İş'in bu tartışmalarda taraflardan biri olmayacağını bildirdi. 
     Engin, yaptığı yazılı açıklamada, 1 Mayıs'ın birçok kez konfederasyonlarca ortak kutlandığını anımsatarak, Hak-İş, Türk-İş, DİSK, KESK ve diğer örgütlerce her yıl yapılan bu birlikte kutlama geleneğinin, bu yıl sağlanamadığını kaydetti. Engin, İstanbul'da yapılması planlanan 1 Mayıs genel kutlamalarının bazı konfederasyonların farklı alanlarda kutlama ısrarı nedeniyle ortak bir kutlama alanı belirlenemediğini söyledi. Konfederasyonların 1 Mayıs'ı kimi örgütlerle birlikte ayrı alanlarda kutlama eğiliminde olduğunu belirten Engin, "Böyle bir ayrışma görüntüsünün emeğin bölünmüşlüğü ve ileriye dönük sonuçları bakımından son derece üzücü ve yanlış olduğu ortadadır" dedi. Engin, başından beri ilkesel olarak birlikteliği savunan Hak-İş'in İstanbul'da farklı alanlarda yapılacak kutlamalarda taraflardan birisi olarak yer almayacağını kaydetti. 
     Engin, Hak-İş'e bağlı sendikaların bulundukları il ve bölgelerdeki etkinliklere yoğun bir şekilde katılarak, 1 Mayıs'ı ülke çapında kutlayacaklarını bildirdi. 
     Engin, çalışanların sorunlarını, taleplerini ve beklentilerini içeren 1 Mayıs Bildirgesi hazırladıklarını belirterek, bildirgede, küreselleşmenin getirdiği fakirlik, gelir adaletsizliği, eşitsizlik, savaş, işgal ve sömürüye karşı çıkıldığını söyledi. Bildirgede, iktidardan beklentilerin de sıralandığını anlatan Engin, ayrıca istihdam, özelleştirme, örgütlenme, hak ve özgürlükler gibi temel sorunlara dikkat çekildiğini de kaydetti. 
     
</TEXT>
</DOC>
