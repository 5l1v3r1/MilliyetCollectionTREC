<DOC>
<DOCNO> 244909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/spor/ygokce.html </URL>
<DATE> 2004/06/03/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Hakan ve ötesi 
</HEADLINE>
<TEXT>



Eğri oturup, doğru konuşalım... Hakan Şükür, futbolumuzun en büyük gol markası. Milli Takım son yıllardaki bütün başarılarını takım oyunu ile birlikte onun gollerine de borçlu. Ne var ki Hakan, artık yavaş yavaş yolun sonuna geliyor. Bu hücum markasının yenilenmesi, alternatiflerinin ortaya konması, gerekirse oyun anlayışımızın, taktiğimizin değiştirilmesi gerekir. 
Güney Kore karşısında Hakan'ın golü ile bir skor sevinci yaşadık. Elbette kazanmak hoş bir duygu. Ancak Hakan Şükür'ün vuruşunu ve golünü çıkardığımızda baş başa kaldığımız gerçekler o kadar hoş ve keyifli değil. 
Savunmada inanılmaz yerleşme hataları yapmayı sürdürüyor Milli Takım... Kurguyu ne kadar yenileseniz de, değiştirseniz de, geleneksel hastalık bir türlü ortadan kalkmıyor... Yanal'ın, bu soruna köklü çözümler üretmesi gerekir. İlk yarıda fazla zorlanmadan mücadele eden Rüştü'nün yerine kaleyi ikinci yarıda Ömer aldı. Doğrusu öyle kritik goller önledi ki, onu alkışlamaktan kendimizi alamadık. Bir maçı kalecinin reflekslerine, plonjonlarına, cesaretine ve kişisel becerilerine endekslerseniz, sonuç her zaman böyle güler yüzlü olmaz. 
Okan, Yıldıray, Serkan, Hasan Şaş'tan kurulu orta alanın, çoğunluk eski tüfeklerden oluşan oyunu, ilk yarıda hoş görüntüler sundu. İkinci yarıdaki turnikede çok oyuncu girdi, çıktı. Bu dalgalanmada inisiyatifi Koreliler'e bıraktık. Hakan'sız oynayan Milli Takım'ın Nihat, Tuncay, Hamit Altıntop, Zafer Biryol, Mehmet Yılmaz ve Serhat'tan oluşan ikinci yarıdaki bol hücum adamlı görüntüsü bırakın golü, pozisyon bile üretmedi... Ümit Özat'ın iki, Tuncay'ın bir uzak şutu sonuç vermedi. 
Uzakdoğu'da keyifle turluyoruz. Dönüşte Avrupalı gerçek rakiplerimizle ciddi eleme maçları oynayacağız. Kendi adıma dünkü oyundan, bu Dünya Kupası elemeleri için büyük umut çıkaramadım. Elbette Yanal'ın turne sonuna kadar katacağı taktik disiplini ve yeni arayışları sabırla bekliyoruz. 
Kore, yakın tarihimizde çok özel yeri olan bir ülke. Coğrafyada uzak, tarih içinde yakın dostuz. 2002 Dünya Kupası'nın kendini Dünya'ya alkışlattıran o centilmenlik tablosuna karşılık, Hasan Şaş, Okan ve Zafer Biryol'un spor dışı itiş kakış tabloları yaratmasından rahatsız olduk. Umarız Deagu'daki rövanş maçında bunlar tekrarlanmaz. 




</TEXT>
</DOC>
