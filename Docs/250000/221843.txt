<DOC>
<DOCNO> 221843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo27.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Okan'ın varlığı pek fark edilmedi 
</HEADLINE>
<TEXT>

     İtalyan takımlarından FC İnter'in, UEFA Kupası 4. turdaki ilk maçta, deplasmanda Portekizli rakibi Benfica'yla golsüz berabere kalmasının ardından İtalyan basınındaki haber başlıklarında Kaleci Toldo ön plana çıkarıldı. 
     İkinci yarıda oynayan Türk futbolcu Okan Buruk'un, karşılaşmada kendini fazla gösteremediği belirtilirken, Corriere dello Sport, ''Okan Buruk'un varlığı pek fark edilmedi'' diye yazdı. 
     Corriere, oyunculara ilişkin değerlendirmede 5 verdiği Okan'ın performansını, ''Onun oyuna girişiyle değişen bir şey olmadı. Sahadaydı ama, varlığı pek fark edilmedi'' diye değerlendirdi. 
     La Gazzetta dello Sport ve Tuttosport ise Okan'a 6 vermeyi uygun gördüler. La Gazzetta, ''Okan, arkadaşlarına yardımcı olmak için çok koşturdu ama nitelik açısından kayda değer bir şey yapamadı'' dedi. 
     Tuttosport gazetesi ise ''Okan orta alanın ofansif gücünü nispeten artırdı. Takımın o ana kadar gösterdiği performans açısından hiç de fena olmadı. Ama işi bizzat onun geliştirmesi gereken durumlarda pek de başarılı değildi'' yorumunu yaptı. 
     Corriere dello Sport, maçın kahramanının Kaleci Toldo olduğunu belirterek, ''Süper Toldo İnter'i kurtardı'' başlığını kullandı. La Gazzetta dello Sport ise ''İnter her zamanki gibiydi. Kurtuluşunu kalesinin iyi korunmasına borçlu'' diye başlık attı. 
     
</TEXT>
</DOC>
