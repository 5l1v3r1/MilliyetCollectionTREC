<DOC>
<DOCNO> 209422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/yazar/uras.html </URL>
<DATE> 2004/01/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Modanın babası Vitali ilancılığın babası Eli 
</HEADLINE>
<TEXT>

   
   Basındaki "en iyi reklamları" seçmek ve ödüllendirmek için "Kırmızı" sloganı ile düzenlenen yarışmada jüri, bu yıl "Hürriyet Özel Ödünü"nü, "Şen Şapka " reklamının yaratıcıları Vitali Hakko ile Eli Acıman'a verdi. Vitali Hakko, Vakko moda evinin kurucusu Türkiye'de modanın öncüsüdür. Eli Acıman, Faal Reklam Ajansı ile Manajans reklam evinin kurucusu, Türkiye'de reklamcılığın öncüsüdür. 
   Bu hafta sonu sayın okuyucularıma , Şen Şapka reklamını ve de ceplerinde beş kuruş olmayan iki gencin Türkiye'de nasıl modada ve reklamcılıkta başarı sağladıklarının hikayesini yazacağım. 
   Vitali Hakko "Hayatım Vakko" isimli kitapda "Şen Şapka" hikayesini şöyle anlatır "Mahmutpaşa'da vitrin düzenleyerek, tezgahtarlık yaparak para kazanıyordum. Askere gittim. Askerlik hizmetimi tamamladığımda yirmi yaşında idim. Atatürk şapka devrimini yapmıştı. Tezgahtar olarak çalıştığım mağazada şapka bölümünde bulunduğumdan şapka işini öğrenmiştim. Sermaye olmadan yapılabilecek tek iş şapkacılıktı. Sultanhamam'da şapka satmak için küçük bir dükkan kiraladım. Giyim kuşam, bir renktir. Şenliktir. Bu nedenle benim markam "Şen Şapka" olacaktı. Kıyafet devrimi ile erkeklerde fesin yerini şapka almış, kadınlar ise çarşafı, peçeyi atmıştı. Küçük de olsa "Şen Şapka'nın reklam vermesi gerektiğini düşünmeye başladım. Ancak bunun nasıl olabileceği hakkında bilgim yoktu. 
   
   "Reklamcılık yapacaksın" 
   Sultanhamam'daki mağaza komşum Moiz Acıman, yeğeni Eli Acıman'ın Paris'de gazetecilik öğrenimi gördüğünü söyledi. Eli Acıman ile böylece tanıştım." Nil Baransel'in derlediği "Eli Acıman"ın hatıralarında, Eli Acıman "Şen Şapka" reklamını şöyle anlatıyor "Ağabey'in Moiz Acıman telefon etti. Eli, sana iş buldum. Reklamcılık yapacaksın" dedi. Reklamcılıkdan anlamadığımı söylemeyince de beni azarladı. "Sen gazetecilik okumadın mı Reklam gazetede basılır. Sen de gazetecisin. Reklamdan anlaman lazım". Ertesi gün Vitali Hakko ile tanıştım. Vitali, "Biz kadın şapkası imal edip satıyoruz. Reklamını yapacağız" deyince, "Yapalım o halde" dedim. Şen Şapka mağazası yanında Selvili Han'da Vitali bir büro buldu. Vitali ve Robert Kolej'den arkadaşım Mario Beghian ile bir reklam şirketi kurduk. İlk reklamımız gazetelerde yayınlanan "Şen Şapka " reklamı idi. Reklam şirketimizin adını "Faal Reklam Acentası" olarak koyduk. Bir süre sonra Vitali ve Mario ortaklıktan ayrıldı. Ben artık reklamcı olmuştum." 
   Sayın okuyucularım, Vitali Hakko'nun Şen Şapkası daha sonra Vakko oldu. Vakko, moda sektöründe örnek bir müessese olan, binlerce insanın yetişmesini ve yüzlerle kuruluşun ortaya çıkmasını sağladı. Eli Acıman'ın Faal Ajans'ı daha sonra Manajans oldu. Binlerce reklamcının yetişmesine ve yüzlerce reklam şirketinin oluşmasını sağladı. 
   Bu iki öncünün hayat hikayeleri kitap halinde yayınlandı. Vitali Hakko'nunki Vakko müesseselerinde satılıyor. Eli Acıman'ınki "Doğan Kitapevi" tarafından bastırıldı. DNR'larda satılıyor. 
   
      
   
</TEXT>
</DOC>
