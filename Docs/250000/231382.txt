<DOC>
<DOCNO> 231382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo26.html </URL>
<DATE> 2004/04/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Galatasaray'da Divan Kurulu Başkanlığı'na Semih Haznedaroğlu seçildi 
</HEADLINE>
<TEXT>

     Galatasaray Kulübü Divan Kurulu Başkanlığı'na Semih Haznedaroğlu yeniden seçildi. 
     Galatasaray Lisesi Tevfik Fikret Salonu'nda gerçekleştirilen ve oy kullanma hakkı olan 487 üyeden 336'sının katıldığı toplantıda, Haznedaroğlu oyların 195'ini alarak 2. kez Divan Kurulu Başkanlığı'na getirildi. Diğer aday Mükerrem Taşçıoğlu ise 137 oy aldı. 3 oy geçersiz sayılırken, 1 oy da boş çıktı. 
     Daha önce başkanlık için adaylığını koyan Atilla Donat ve Orhan Karaveli ise seçimlerden çekildi. 
     
     BAŞKANLAR KONGREDE 

     Galatasaray'ın yakın dönemde başkanlığını yapan 3 isim de Divan Kurulu seçimlerine katıldı. 
     Özhan Canaydın, Mehmet Cansun ve Faruk Süren genel kurulda yer alıp oylarını kullandılar. Özellikle aralarında ''soğukluk'' olduğu iddia edilen Özhan Canaydın ile Mehmet Cansun'un medya mensuplarına samimi bir şekilde poz vermeleri dikkat çekti. 
     Başkan Canaydın, oyunu kullandıktan sonra basın mensuplarının ''Fenerbahçe'de Divan Kurulu Başkanlığı'na Başkan Aziz Yıldırım'ın desteklediği aday seçildi. Siz hangi adayı destekliyorsunuz '' sorusu üzerine, ''Galatasaray geleneklerinde böyle bir şey yok. Ben başkan olarak tarafsızım. Hangi aday seçilirse saygı ile karşılarız ve birlikte devam ederiz'' dedi. 
     Yeniden başkan seçilen Haznedaroğlu, teşekkür konuşması yaparken, yardımcılıklarına da Coşkun Gültekin ve İrfan Aktar seçildi. Divan Kurulu sekreterleri ise Ömer Işıl ve Nihat Hakkı Karaköse oldu. 
     
</TEXT>
</DOC>
