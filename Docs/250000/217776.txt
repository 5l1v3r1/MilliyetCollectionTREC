<DOC>
<DOCNO> 217776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo37.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Da Silva'yı satıyor 
</HEADLINE>
<TEXT>

     Elazığspor Kulübü Başkanı Baki Aydın, Da Silva'yı bir Rus kulübünün istediğini söyledi. 
     Aydın, Brezilyalı futbolcu Da Silva'nın devre arasında ülkesine gittiğini ve geri dönmediğini hatırlatarak, bu oyuncudan kendisine kulüp bulmasını istediklerini bildirdi. Da Silva'nın menajerinin kendisini arayarak bu futbolcuyu bir Rus kulübünün satın almak istediğini bildirdiğini kaydeden Aydın, anlaşmaya vardıkları taktirde Da Silva'yı satacaklarını belirtti. Aydın, şöyle dedi 
     ''Da Silva'yı bir Rus kulübü istiyor. Anlaşma sağlanırsa bu futbolcuyu bu kulübe satacağız. Kimse Elazığspor'un üstünde değildir. Herkes bunun bilincinde olmalıdır. Da Silva devre arasında ülkesine gitti ve Elazığspor'un Antalya kampına katılmadı. Biz de bu futbolcudan kendisine kulüp bulmasını istedik.'' Elazığspor'un bu hafta deplasmanda oynayacağı Çaykur Rizespor maçının hazırlıklarını kendi tesislerinde sürdürdüğünü de bildiren Aydın, takımın yarın uçakla Ankara'ya, oradan da Trabzon'a gideceğini söyledi. 
     Effa ve Ramazan'ın kart cezası nedeniyle Çaykur Rizespor maçında oynayamayacaklarını ifade eden Aydın, takımda tüm futbolcuların moralinin iyi olduğunu bildirdi. 
     Elazığspor'un beklediği çıkışı yakaladığını kaydeden Aydın, bu çıkışın Çaykur Rizespor maçında da devam edeceğini, Rize'den 3 puanla döneceklerini savundu. 
     
</TEXT>
</DOC>
