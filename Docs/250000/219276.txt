<DOC>
<DOCNO> 219276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo34.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal Tüm Ankaralıları Parma maçına bekliyoruz... 
</HEADLINE>
<TEXT>

     Gençlerbirliği Teknik Direktörü Ersun Yanal, bu haftanın UEFA Kupası'nda mücadele eden Türk takımları açısından önemli olduğunu söyledi. 
     Ersun Yanal, yarın saat 17.45'de Ankara 19 Mayıs Stadyumu'nda yapılacak Gençlerbirliği-AC Parma UEFA Kupası 3. tur rövanş maçı öncesi tesislerde düzenlediği basın toplantısında, bu haftanın Türkiye açısından önemli bir hafta olduğunu belirterek, ''Takımlarımız UEFA Kupası'nda tura yakın gözüküyor. İlk maçlarda alınan sonuçlar çok iyi. Önümüzdeki sene getirilecek UEFA kriterlerini düşünecek olursak, 4 takımımızın da turu geçmesi Türkiye'nin Avrupa'daki puanını çok yukarı çıkarır. Bu durum bu haftanın Türk futbolu açısından önemini açıkça ortaya koyuyor'' diye konuştu. 
     Yanal, Parma maçına, sakat olan Nihat'ın dışında tüm futbolcularının hazır olduğunu ifade ederek, ''Takım olarak bu maça hazırız. Parma'nın ligde yaptığı maç kasetlerini izledik ve ilk maçta bize karşı oynadıkları oyunlarının analizini yaptık. Özellikle deplasmanda kazanma gücü yüksek bir takımla oynuyoruz. Önlemlerimizi ona göre alacağız ve bu maçı kazanıp tur atlayan taraf biz olacağız'' dedi. 
     
     ANKARALILARA DESTEK ÇAĞRISI 
     İlk maçta aldıkları 1-0'lık galibiyetin rehavetine kapılmayacaklarına ve futbolcuların daha iyi motive olmaları için seyirci desteğini arkalarında görmek istediklerine de değinen Yanal, şöyle konuştu 
     ''Deplasmanda 1-0 kazanmış olmamız, rakibi küçümsememizi gerektirmez. Biz çıkıp her zamanki gibi mücadelemizi yapacağız. Futbol hatayı affetmeyen bir mücadele oyunudur. Ancak futbolcuların özlediği seyirci tablosunu arkamızda görürsek daha iyi motive olur ve turu da geçeriz. Bu önemli Parma maçında Ankaralıları bizi desteklemeye çağırıyoruz.'' Ersun Yanal, Ankaragücü Kulübü Başkanı Cemal Aydın'ın Gençlerbirliği'ne seyirci bakımından verdiği desteği ise ''Böyle bir konsensüs çok önemli. Tabii ki Cemal Aydın'ın bu desteği vermesi Ankara açısından gerekli olan destek. Kendisine teşekkür ediyorum'' diye yorumladı. 
     
     FUTBOLCULAR NE DEDİ 
     Takım kaptanı Ümit, Gençlerbirliği Kulübü futbolcuları için tarihi bir maça çıktıklarını vurgulayarak, ''Bu yönde çalışmalarımızı tamamladık. Rakibimizin analizini yapmayı ise sürdürüyoruz. Bu maçtan iyi bir skorla ayrılarak, 4. tura çıkacağız'' dedi. 
     Mustafa da Parma'nın deplasmanda iyi oynayan bir ekip olduğunu, ancak yarın turu geçen tarafın kendileri olacağını söyledi. 
     Filip ise ilk maçta iyi bir oyun ve iyi bir skorla sahadan ayrıldıklarını belirterek, ''Parma deplasmanda iyi oynayan bir takım. Biz de çok iyi bir takımız. Yarın turu geçen taraf biz olacağız'' diye konuştu. 
     
</TEXT>
</DOC>
