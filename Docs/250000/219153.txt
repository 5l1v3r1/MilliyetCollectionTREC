<DOC>
<DOCNO> 219153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun06.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzerinde Meryem Ana'nın sureti oluşan camı kırdılar 
</HEADLINE>
<TEXT>

     ABD'nin Florida eyaleti Clearwater kentinde, üzerinde Meryem Ana'nın suretinin oluştuğu gerekçesiyle yüzbinlerce binlerce kişinin ziyaret ettiği pencere camı kırılmış bulundu. 
     Dindarlar camın üzerinde Meryem Ana'nın resminin oluştuğunu savunurken, uzmanlar olayın oksitlenmeden kaynaklandığını ifade ediyor. 
     Polis yetkilileri ''camın, söz konusu suretin bulunduğu belirtilen üstteki 3 kanadının kırılmış olduğunu'' belirttiler. Olayın kim ya da kimler tarafından yapıldığı bilinmiyor. Yetkililer, olay yerinde 3 bilye bulunduğunu ve bunların bir tür sapanla atılmış olabileceğini tahmin ettiklerini söylediler. 
     ''Çevredeki bir video kameranın kaydettiği görüntülerin incelenmekte olduğunu'' vurgulayan yetkililer, bundan bir sonuç çıkıp çıkmayacağının şimdiden bilinemeyeceğini söylediler. 
     Kırılan bronz renkli camın 20 metre yüksekliğinde ve yaklaşık 7 metre genişliğinde olduğu bildiriliyor. 
     Meryem Ana'nın cam üzerindeki sureti ilk kez 1996'da farkedilmiş ve sureti görmeye birkaç hafta içinde en az 500 bin kişinin geldiği bildirilmişti. 
     
</TEXT>
</DOC>
