<DOC>
<DOCNO> 225063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/asik.html </URL>
<DATE> 2004/03/24/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
'Hoca' yine gözde ama AKP'nin morali de iyi 
</HEADLINE>
<TEXT>

   Eskişehirlilerin 'Hoca' diye hitap ettikleri DSP adayı Büyükerşen 1999'da yüzde 40 oyla seçilmiş. Ancak, DSP'nin oyu son seçimde yüzde 1'e düştü 
      
   Eskişehir Büyükşehir Belediyesi biri Tepebaşı diğeri Odunpazarı olmak üzere iki alt belediyeden oluşuyor. Eskişehirlilerin "Hoca" diye hitap ettikleri DSP adayı Yılmaz Büyükerşen 1999'da yüzde 40 oyla rakiplerine fark atarak seçilmiş. Aşağı yukarı aynı yüzdelerle Tepebaşı ve Odunpazarı belediye başkanlıklarını da DSP adayları kazanmış. Ancak yaklaşık 360 bin kayıtlı seçmeni bulunan bu iki belediyedeki DSP'nin oyu son seçimde yüzde 1'e kadar düşmüş. 
   
   CHP de destekliyor 
   CHP başvuruda geciktiği için Yılmaz Büyükerşen seçime CHP'nin de desteğini alarak giriyor. 
   Konuştuğumuz kişilerin adaylarla ve seçimle ilgili değerlendirmelerine gelince... 
   Hakkı Sağlam Eskişehir'in köklü gazetesi Sakarya'nın Yazı İşleri Müdürü Hoca'nın Yılmaz Büyükerşen Eskişehir'de büyük ağırlığı var, sevenleri, takdir edenleri çok. En büyük dezavantajı arkasında parti olmaması... AKP'nin adayı Faruk Karaçay, hakkında herhangi bir yolsuzluk iddiası ileri sürülmeyen ama hitabet gücü çok zayıf olan birisi... Onun en büyük avantajı arkasında AKP'nin olması. Bana göre seçimin sonucu ortada, sonuç adeta foto finişle belli olacak. 
   Battal Oruz Gar Taksi'de şoför Eskiden Porsuk taşar, Köprübaşı gibi şehrin merkezi bile sık sık seller altında kalırdı. Hoca kanalizasyon ve arıtma tesisleri yaparak bu sorunu çözdü. Ondan önceki belediye başkanları bir şey yapacakken, acaba şehrin kalantorları ne der diye düşünür, Eskişehir'in hayrına da olsa onların istemediği bir şeyi yapamazdı. Hoca diktatör adam, bir şeyi kafasına koymuşsa zengin - fakir dinlemiyor, yapıyor. Benim oyum Hoca'nın. 
   
   Herkes 'Hoca' diyor 
   İbrahim Karaman Taksi şoförü 
   Porsuk mis gibi oldu. Tramvay yolları bitmek üzere, ulaşım sorunu da yakında sona erecek. Eskiden bizim taksi durağımızın olduğu yerde birahaneler vardı. Adeta bir mezbelelik gibiydi.Hoca bunların hepsini kaldırıp başka yere taşıdı. Taksi duraklarını bir sisteme bağladı. AKP'nin adayı Hoca'nın emrinde çalışan bir memurdu. Amir dururken memura oy verilir mi Hangi yolcumla konuşsam Hoca diyor. Benim oyum da Hoca'ya... 
   Nedim Özcan İşsiz, eski mahkum İki kişi öldürdüm, cezam idamdan müebbete döndü, 16 yıl yattıktan sonra geçenlerde çıktım. Eskişehir, benim son gördüğüm haliyle mukayese edilemeyecek kadar değişmiş, modernleşmiş, güzelleşmiş. Ama ben bu seçimde oy kullanmayacağım, eşime de oğluma da kullandırtmayacağım. Bir insan işsiz, yani aç olduktan sonra dünyanın en güzel yerinde yaşasa ne olur ki 
   
   Son söz... 
   Abdullah Gül'ün Eskişehir mitingine topladığı kalabalık AKP'ye moral vermiş... Ancak favori yine Büyükerşen. 
   Büyükerşen CNN TÜRK seçim otobüsüne gelip giderken vatandaşların başbakan Büyükerşen diye tempo tutması dikkatimizi çekti. Özellikle DSP'liler Büyükerşeni yalnız Eskişehir belediye başkanlığına değil Ecevit'ten sonra DSP'nin genel başkanlığına ve başbakanlığa da aday görüyorlar. 
   
      
   
   
</TEXT>
</DOC>
