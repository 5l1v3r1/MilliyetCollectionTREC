<DOC>
<DOCNO> 213217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/yasam/yas04.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni gelinlere müjde 
</HEADLINE>
<TEXT>
   Kaynanayla yaşamak mecburiyet değil 
   Kendisini kaynanası ve kayınbabasıyla aynı evde rızası dışında yaşatan kocasını terk eden kadına Yargıtay'dan destek geldi "Bu durumda terk edilen kadındır" 
   
   YARGITAY 2. Hukuk Dairesi, kaynanası ve kayınbabasıyla aynı evde rızası dışında yaşatan kocasını terk eden kadını haklı buldu. Daire, kararında, terk sebebiyle boşanma davası açma hakkının terk edilen eşe ait olmasına rağmen, evini terk eden kadının açtığı boşanma davasının kabul edilebilir olduğunu belirtti. Kararda şöyle denildi 
   
   Koca terk etmiş sayılır 
   "DAVACI kadın, kayınvalidesi ve kayınbabasıyla birlikte oturdukları evi terk etmiştir. Bu durumda bağımsız, ortak konut seçiminden kaçınarak, eşinin rızası hilafında kendi anne babasıyla oturmaya mecbur bıkaran koca, eşini terk etmiş sayılır. Terk edilen kadındır. Bu halde terk sebebiyle boşanma davası açma hakkının kadına ait olduğu açık ve tartışmasızdır." 
   
   Ev seçme hakkı karı kocanın 
   DAİRE, evini terk eden kadının dava sürecinde mahkeme kanalıyla eşine, "sosyal ve ekonomik durumuna uygun bağımsız ev temin etmesi ve bu eve çağırılması" yönündeki ihtarın ise geçersiz sayılmasını istedi. Kararda, "Eşler oturacakları konutu, birlikte seçerler. Eşlerin birlikte seçtikleri bir konut bulunmadığına göre ihtar geçersizdir" denildi. 
   
   
</TEXT>
</DOC>
