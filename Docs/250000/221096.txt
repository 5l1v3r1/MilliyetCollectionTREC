<DOC>
<DOCNO> 221096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/ekonomi/aeko.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Halliburton'ın işi Türkler'de 
</HEADLINE>
<TEXT>

   Pentagon, fahiş fiyatla petrol sattığı için sözleşmesi iptal edilen ABD'li Halliburton'ın yerine Irak'ta altı Türk firmasına 200 milyon dolarlık ihale verdi 
      EKONOMİ SERVİSİ 
   
   ABD Savunma Bakanlığı Pentagon , Irak'a petrol ürünleri satılması konusunda değeri 200 milyon doları bulan altı ihalede Türk şirketlerini seçti. Türk firmalarından yapılacak alım, Pentagon'un, Irak için yüksek fiyatla petrol satmakla suçlayarak hakkında soruşturma açtırdığı, ABD Başkan Yardımcısı Dick Cheney'in eski şirketi Halliburton'ın iptal edilen sözleşmelerinin yerine geçecek. 
   Pentagon'dan yapılan açıklamada, Irak'a petrol ürünleri satışı için açılan ihalelere 22 şirketin katıldığı, altı ihalenin Türk şirketlerine verilmesinin kararlaştırıldığı belirtildi. Buna göre, en büyük ihaleyi kazanan Türk şirketi olan Turcas Petrol, Irak'ta kullanılmak üzere Pentagon Lojistik Dairesi'ne yaklaşık 59 milyon dolarlık benzin ve dizel yakıtı satacak. 
   
   Sadece biri ABD'li 
   Pentagon, diğer bir Türk şirketi olan Opet'ten de Irak için yaklaşık 55 milyon dolarlık benzin alacak. ABD Savunma Bakanlığı, Petrol Ofisi'nden 35 milyon dolarlık dizel yakıtı, Delta Petrol Ürünleri şirketinden 18 milyon dolarlık LPG, İpragaz'dan 17 milyon dolarlık LPG ve Tefirom İnşaat ve Enerji şirketinden de yaklaşık 16 milyon dolarlık LPG alımı yapacak. 
   Pentagon açıklamasında, ihaleleri kazanan tek Amerikan şirketi olan Refinery Associates of Texas'ın da Irak için 108.5 milyon dolarlık benzin ve dizel yakıtı satacağı kaydedildi. Açıklamaya göre, Türkiye'den alınacak petrol ürünleri Irak'ın kuzeyindeki siviller tarafından kullanılacak. Sözleşmeleri iptal edilen Halliburton şirketi, Irak için Pentagon'a fahiş fiyatla petrol satmakla suçlanıyor. 
   
   PETROL OFİSİ POAŞ 
   Şirketin ana hissedarları Doğan Şirketler Grubu ile İş Bankası. Ülke genelinde 3885 istasyonu, 5 bin bayisi var. Motorinde yüzde 36.4 ve benzinde yüzde 26.5 ile sektörde lider konumunda. Geçen yıl 6 milyar dolarlık ciro yaptı, 280 milyon dolarlık net k r açıkladı. Şirketin piyasa değeri 1.2 milyar dolar. Büyük şehirlerde bayi ağını genişletmek istiyor. Türkiye'nin en büyük depolama kapasitesine sahip şirketi. 
   
   OPET PETROLCÜLÜK 
   Opet Petrolcülük'ün geçmişi Öztürkler Petrol ile başladı. Fikret Öztürk, 1992 yılında Opet'i kurdu. 2002 yılı sonunda Koç Holding, şirketin yüzde 50'sine ortak oldu. Opet, binin üzerinde istasyonu ile faaliyet gösteriyor. Opet'in mevcut üç terminalinin depolama kapasitesi Körfez, Aliağa, Mersin 330 bin metreküp. Türkiye'nin ikinci büyük depolama kapasitesine sahip akaryakıt şirketi. 
   
   TURCAS 
   İstasyon sayısı 2003 yılı sonunda bin147. Büyükşehirlere ağırlık veriyor. Akaryakıt pazar payı yüzde 10.6'dan yüzde 12.5'e yükseldi. 1999 yılında TABAŞ ile Turcas Petrolcülük'ün birleşmesi sonucu ortaya çıktı. Geçen yılın ilk 9 ayında 1.1 katrilyon liralık cirosu ve 34.7 trilyonluk net k rı oldu. Ana hissedarı Erdal Aksoy. 
   
   DELTA PETROL 
   25 yıldan bu yana uluslararası depolama, nakliye ve ticaret yapan bir şirket. Şirketin sermayedarı Habbab ve Aşur ailesi. 200 milyon dolarlık cirosu var. Irak'a LPG pazarlıyor ve Irak'tan fuel oil alıyor. Türkiye çapında da yeni bir dağıtım şirketi kurma hazırlığında. 250 araçlık LPG araç filosu var. Irak'ta en iyi organize olan şirketlerin başında geliyor. 
   
   İPRAGAZ 
   Fransız sermayeli şirket. Uzun yıllardır Türkiye'de faaliyet gösteriyor. Yurt genelinde 18 tüplü satış ile 9 dökme ve otogaz satış müdürlüğü bulunuyor. 
   
   
</TEXT>
</DOC>
