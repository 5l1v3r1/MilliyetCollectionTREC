<DOC>
<DOCNO> 230794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/guncel/gun04.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen artık kariyer yapacak 
</HEADLINE>
<TEXT>

   Öğretmenliğe kariyer sistemi getiren taslağa göre, öğretmenler yükselmek için her yıl ÖSYM sınavına girecek. Öğretmenlerin son hedefi başöğretmenlik olacak 
   ANKARA Milliyet 
   
   Milli Eğitim Bakanlığı, öğretmenliği adaylık, öğretmen, uzman öğretmen ve başöğretmen olarak kademelendiren kanun taslağını Başbakanlığa sundu. 
   Öğretmenliğe kariyer sistemi getiren taslağın yasalaşması halinde, eğitim - öğretim tazminatı kariyere paralel artırılacak. 1739 sayılı Milli Eğitim Temel Kanunu ve 657 sayılı Devlet Memurları Kanunu'nun ilgili maddelerinde değişiklik öngören taslakta yer alan düzenlemeler şöyle 
   Adaylık dönemini başarıyla tamamlayanlar öğretmen olarak atanacak. 
   Öğretmenler, kariyerde yükselmek için ÖSYM'nin her yıl düzenleyeceği sınava katılacak. 
   Yükselmede, sınavın yanı sıra eğitim, kıdem ve başarı düzeyi gibi ölçütler dikkate alınacak. Bunlara ilişkin esas ve usuller yönetmelikle belirlenecek. 
   Başöğretmen sayısı, toplam kadro sayısının yüzde 10'unu, uzman öğretmen sayısı da yüzde 20'sini geçmeyecek. 
   Öğretmenlerin aldığı eğitim - öğretim tazminatında da kariyerdeki yükselişe paralel artış sağlanacak. Başöğretmen unvanını kazanmış olanlar eğitim - öğretim tazminatından yüzde 40, uzman öğretmenliğe yükselenler de yüzde 20 fazla yararlanacak. 
   Düzenlenecek yönetmelikle okul müdürlerinin öncelikle baş- öğretmenler arasından seçilmesi sağlanacak. Müdür yardımcıları da başöğretmen ve uzman öğretmenler arasından belirlenecek. 
   Başöğretmen ve uzman öğretmen kontenjanının sınırlı tutulacak olması nedeniyle, yönetmelik hazırlanırken Maliye Bakanlığı ve Devlet Personel Başkanlığı'nın da görüşleri alınacak. 
   Taslağın bu yıl yasalaşması halinde mali hükümlerle ilgili uygulamaya, 1 Ocak 2005'te başlanacak. Taslaktaki diğer hükümlerse, kanunun yayımlandığı tarihte yürürlüğe girecek. Uygulamayla yükselen öğretmenlerin özlük haklarında, görev, yetki ve sorumluluklarında ve statülerinde artış sağlanacak. 
   
   
   
</TEXT>
</DOC>
