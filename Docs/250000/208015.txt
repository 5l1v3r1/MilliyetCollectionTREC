<DOC>
<DOCNO> 208015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/spor/spo03.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Umurunda mı neşter 
</HEADLINE>
<TEXT>

   Galatasaray'da artık forma bulamayacak olan Frank de Boer'in anlaşmasının maç başına değil, garanti olduğu öğrenildi. Hollandalı yıldız, oynamasa bile maaşını alacak 
      ERHAN TELLİ 

   
   Oynamadan kazanacak 
   SARI-Kırmızılı kulüpte, geleceği kurtarma adı altında yapılan operasyonun kurbanlarından Frank de Boer'in, kalma konusundaki ısrarının nedeni ortaya çıktı. Hollandalı futbolcunun anlaşmasının maç başına olmadığı bildirildi. Garanti para üzerinden imza atan Frank de Boer'in, kadroya hiç giremese bile aylık olarak maaşını alacağı belirtildi. 
   
   Son bir girişim 
   ANTALYA yolculuğu öncesinde Frank de Boer'in Fatih Terim'in yanına gidip, "Antalya'ya gelmek istiyorum" dediği iddia edildi. Ancak Terim'in, tecrübeli futbolcudan gelen bu öneriyi geri çevirdiği açıklandı. Kulüpten ayrılması için sürekli baskı uygulanan Frank de Boer'in, hocasından gelen bu ret cevabına karşın ayrılmayı düşünmediği ifade edildi. 
   
   Florya'da gol provası    SARI-Kırmızılı takım, Antalya yolculuğu öncesinde son çalışmasını Florya Metin Oktay Tesisleri'nde yaptı. Teknik Direktör Fatih Terim yönetiminde yaklaşık 1.5 saat süren çalışmada, Sarı - Kırmızılı futbolcular kondisyon çalışmasının ardından, hücuma yönelik organizasyonlar yaptı. 
   YAĞMUR altında yapılan bu çalışma sırasında Terim, futbolcularının daha çabuk oynamalarını isterken, idmanı zaman zaman durdurarak sert uyarılar yaptı. Çalışmaya gribe yakalanan Ümit Karan katılmadı. Sakatlıkları devam ve kampa götürülmeyen Hakan Şükür, Hasan ve Prates'e özel program hazırlandı. 
   
   Bitmeyen hastalık    TEKNİK Direktör Fatih Terim, gazeteciler ile sohbet ederken, yakalandığı gribal enfeksiyondan bir türlü kurtulamadığını dile getirdi. Tecrübeli teknik adam, "Hayatımda ilk kez bu kadar hasta oldum. Aşılı olmamıza rağmen hastalandık. İdmanlara erken başlamasaydık, iyileşirdim" diye konuştu. 
   
   Miniklerin gol şovu    EZELİ rakibi Fenerbahçe'yi devirerek geçtiğimiz hafta şampiyonluğa ulaşan Galatasaray'ın 12-14 Yaş Takımı, Yeniköy engelini de 19-0'lık skorla aşarak, rekor kırdı. Florya'da oynanan mücadelede Erhan 6 , Erdem 6 , Emre 2 , Hakan, İrfan, Harun, Murat ve Gökhan'ın golleriyle rakibini deviren Sarı-Kırmızılılar, bu sezon 100. gollerine ulaştı. 13-14 Yaş grubundaki gol rekoru 18-1'lik skorla yine Galatasaray'a aitti. n RAŞİT ALTUN 
   
   Terim'in tepkisi    HAKAN Şükür'ün operasyon içinde düşünüldüğü gerekçesiyle Antalya'ya götürülmediği iddialarına Fatih Terim'in çok sinirlendiği öğrenildi. Terim'in basın toplantısında konuyla ilgili olarak, "Hakan'ı hiç düşünmedik" demesine karşın, yıldız futbolcunun adının sürekli gündemde tutulmasına kızdığı belirtildi. Hakan ise konuyla ilgili yorum yapmadı. 
   
   
</TEXT>
</DOC>
