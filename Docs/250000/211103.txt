<DOC>
<DOCNO> 211103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur36.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Müsteşar tayin ederken lütfetsinler de kendim tayin edeyim 
</HEADLINE>
<TEXT>

     Milli Eğitim Bakanı Hüseyin Çelik, Milli Eğitim Bakanlığı'ndaki atamalarda kadrolaşma olmadığını belirterek, ''Müsteşar, genel müdür tayin ederken lütfetsinler de kendim tayin edeyim. Sayın Deniz Baykal'a sorarak tayin edecek halim yok benim'' dedi. 
     Antalya'da Özel Okullar Derneği tarafından düzenlenen sempozyuma katılan Bakan Çelik, daha sonra AK Parti İl Başkanlığı'nda partililerle bir araya geldi. 
     Çelik, burada yaptığı konuşmada 2005 yılının sonuna kadar 43 binden fazla okula bilgisayar bağlayacaklarını, bunun için protokollerin hazır olduğunu ifade ederek, şöyle konuştu 
     ''Biz bu ciddi meselelerle uğraşırken, bir bakıyorsunuz Efendim, kadrolaşıyorlar diyorlar. Bugün artık eskisi gibi değil. Ben bakan da olsam bir tek hizmetli bile alamam. Son derece objektif sınavlar yapılıyor. Özürlüler sınavında Kesinlikle mülakat yapmayın dedim. Ama ben kendime müsteşar tayin edeceğim, genel müdür tayin edeceğim. Şimdi müsteşar, genel müdür tayin ederken lütfetsinler de kendim tayin edeyim. Sayın Deniz Baykal'a sorarak tayin edecek halim yok benim.'' 
     
     ''70 BİN MİLİTAN ÖĞRETMEN'' 
     Bakan Çelik, 1946 yılında CHP'nin açık oy, gizli tasnif yöntemiyle seçim yaptığını hatırlatarak şunları söyledi 
     ''1950'de halk CHP'ye öyle bir sille çekti ki sesi Bağdat'tan duyuldu ve Demokrat Parti ezici bir çoğunlukla iktidara geldi. Bu halk, 1950'den bu yana 54 senedir CHP'ye sille üstüne sille çekiyor. Esas kadrolaşma nedir diye sorarsanız, sayın Ecevit Başbakandı, Baykal o kabinede bakandı, Ali Topuz bakandı. 70 bin militanı aldılar, 50 günde öğretmen yaptılar. O zaman Demirel dedi ki, 50 günde kabak bile yetişmez. O gün o militanca tavrı sergileyenler, bugün televizyonlarda Milli Eğitim Bakanlığı'nda Şöyle kadrolaşma vardır, böyle kadrolaşma vardır diyorlar. Buna kargalar bile güler.'' 
     
</TEXT>
</DOC>
