<DOC>
<DOCNO> 208155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo20.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da geri sayım... Akşam dananın kuyruğu kopuyor 
</HEADLINE>
<TEXT>

     Birinci Süper Futbol Ligi'nde mücadele eden ve ekonomik sorunlar nedeniyle futbolcuların antrenmanlara çıkmama kararı aldığı Adanaspor'da, şu ana kadar olumlu bir gelişme olmadığı bildirildi. 
     Adanaspor Kulübü Başkanı Çağdaş Ergin, kulübün maddi açıdan rahatlatılması yönünde yaptıkları girişimlerde olumlu bir gelişme kaydedemediklerini söyledi. 
     Ergin, akşam Adana'ya giderek antrenmanlara çıkmama kararı alan futbolcular ve teknik kadro ile görüşme yapacağını, içinde bulundukları durumu kendilerine anlatacağını belirtti. 
     Teknik direktör Yılmaz Vural da bekleyişin sürdüğünü ifade ederek, ''Akşam Adana'ya gelecek olan başkan Ergin ile biraraya geleceğiz. Kendisi bizden gelene kadar bir şey yapmamamızı istedi. Kendisini bekliyoruz. Ergin ile görüşmemizin ardından açıklama yapacağız'' dedi. 
     Takım kaptanı Timur Yanyalı ise 9 Ocak Cuma günü aldıkları antrenmanlara çıkmama kararlarının devam ettiğini söyledi. 
     Kendilerine de şu ana kadar olumlu bir gelişmenin olduğu yönünde bilgi gelmediğini ifade eden Timur, şöyle konuştu 
     ''Başkanımızı bekliyoruz. Kendisi akşam Adana'ya gelerek bizle bir görüşme yapacak. Başkanımızla yapacağımız görüşmenin ardından diğer futbolcu arkadaşlarımızla birlikte ne yapmamız gerektiğine karar vereceğiz.'' 
     
</TEXT>
</DOC>
