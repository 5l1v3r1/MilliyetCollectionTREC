<DOC>
<DOCNO> 204788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/soneko07.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi Parmalat dipsiz kuyu... 
</HEADLINE>
<TEXT>

     İtalya Başbakanı Silvio Berlusconi, Parmalat Grubu'nu ''dipsiz kuyu'' olarak niteleyerek, yaşanan bu skandalın İtalyan ekonomisini üzerinde de olumsuz etkiler doğuracağını söyledi. 
     Berlusconi, Libero gazetesine verdiği özel demeçte, ''Parmalat dipsiz bir kuyu. Tasarruf sahiplerinin maruz kaldıkları kayıpların yanı sıra, bu meselenin ekonomimiz açısından da vahim sonuçları var. İtalya'nın imajı bu iş yüzünden paramparça oldu. Bunda yangının başladığına dair burunları koku alamamış olanların da sorumluluğu var'' diye konuştu. 
     ''Bu koşullar altında, İtalya'ya kim gelir de yatırım yapar '' diye soran Berlusconi, Parmalat skandalının ardından, yabancı yatırımcıların İtalyan şirketlerin tahvillerini satın alma konusunda çekingen davranabileceklerini söyledi. 
     Başbakan Berlusconi'ye yakınlığıyla tanınan Libero gazetesi, konuya ilişkin yaptığı yorumda ise, Parmalat Grubu'ndaki skandalı kastederek, ''Bir yatırımcı eğer solcu ise her şeyi yapması caiz sayılıyor. Berlusconi'ye bağlı şirketler, Mali Polis tarafından 543 kez aranıp denetlenmeyi göğüslemişken, geçmişte Parmalat'a yapılan denetleme sayısı sıfır. Parmalat'ın delilleri ortadan kaldırmasına da, yurtdışına kaçmalarına da müsaade edildi'' diye yazdı. 
     Libero gazetesinin bugünkü nüshasında tam üç sayfalık yer tutan Berlusconi ile özel söyleşi, İtalya Başbakanı'na atfen El-Kaide'nin Noel gününde Vatikan'ı vuracağına dair bir istihbarat bilgisinin varlığından da söz edilmesinin getirdiği yankıların ardından, İtalya Başbakanlığı tarafından yapılan yazılı bir açıklamayla yalanlanmıştı. 
     
</TEXT>
</DOC>
