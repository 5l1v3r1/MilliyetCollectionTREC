<DOC>
<DOCNO> 223833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo33.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pantani'nin ölüm nedeni kokain 
</HEADLINE>
<TEXT>

     Ünlü İtalyan bisikletçi Marco Pantani'nin ölüm nedeninin kokain olduğu açıklandı. 
     Rimini Adli Tıp Merkezi yetkilileri, gerekli incelemeleri tamamlamalarının ardından, bugün Marco Pantani'nin ölüm nedeninin ''aşırı dozda kokain kullanımı'' olduğunu açıkladılar. 
     Dr.Giuseppe Fortuni tarafından kaleme alınan adli tıp raporu, olayı soruşturan savcılardan Paolo Gengarelli tarafından açıklandı. 
     Pantani'nin geçen ay yaşamını yitirmesi, İtalya'yı yasa boğmuş, ölüm nedeni ise tam olarak saptanamamıştı. 
     Cesena'da, 13 Ocak 1970'te dünyaya gelen Pantani, 1992'de başladığı kariyerinde tam 36 kez şampiyon oldu. 1998, Pantani'nin ''altın yılı'' olarak tanımlanıyordu. 
     1999'da İtalya Turu'nun son etapı için Roma'dan yola çıkmaya hazırlandığı sırada yapılan kontrollerde, Pantani'nin kan oranındaki hematokrit oranı, öngörülen normlardan yüksek çıkmış ve ünlü bisikletçi doping nedeniyle turdan diskalifiye olmuştu. 
     Hakkındaki tartışma ve polemikler nedeniyle depresyona giren Pantani, 14 Şubat 2004 tarihinde, tatil için gittiği Rimini'deki bir otel odasında ölü olarak bulunmuştu. 
     
</TEXT>
</DOC>
