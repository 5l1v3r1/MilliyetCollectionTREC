<DOC>
<DOCNO> 204617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sonspo05.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir hakem neden başarısız olur ''Her maçımda olay çıkıyor...'' 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği'nin TFFHGD internet sitesinde yayınlanan bir yazıda, hakemlerin başarısız olmalarının en büyük nedeninin futbolcular ve hakem yöneticileriyle iyi iletişim kuramamaları olduğu ifade edildi. 
     Başarılı olamayan hakemlerin genellikle, ''Ne kadar kadersizim, her maçımda olay çıkıyor'', ''Gözlemciden yana şansım yok'' ya da ''Bu Merkez Hakem Kurulu MHK taraflı. Kendi adamlarına maç veriyorlar, kendi adamlarını klasman yükseltiyorlar'' gibi düşünceler taşıdığının vurgulandığı yazıda, bu tür yakınmaların nedeninin vizyonsuzluk, doğru ve tutarlı mesajlar verememek, kendini başkasının yerine koyamamak ve insanlarla doğru iletişim kuramamak olarak açıklandı. 
     Eğitim almış, biraz da maç deneyimi bulunan insanlar için hakemliğin çok kolay olduğunun vurgulandığı yazıda, hakemlerden yalnızca oyun kurallarını uygulamasının ve kurallara uymayanları cezalandırmasının istendiği belirtildi. 
     
     HAKEMLER İÇİN 2 ÖNEMLİ ZORLUK 
     Yazıda hakemliğin, insan yönetimi ve pek çok durumda yorum gerektirmesi nedeniyle zorluklarının bulunduğunun altı çizilirken, şu ifadelere yer verildi 
     ''Karşılaşmada bir faul olayı yaşandığında, hakemin yorumunu beğenmeyen bir taraf mutlaka çıkacak ve tepkisini tavırları, davranışları ve itirazlarıyla gösterecektir. Böyle bir durumda, itirazı yapan futbolcular teknik alandakileri ve seyircileri de yanlarına aldıklarında, 'büyük mahkeme' kurulacak, bu mahkeme sonunda büyük olasılıkla hakem suçlu bulunarak küfür ve hakarete mahkum edilecektir. 
     İşte hakem için ilk önemli zorluk buradadır. Eğer bir hakem herkesi memnun etmeye kalkarsa, zaten hakemlik yapamaz. 
     İkinci önemli zorluk ise sahada farklı karakterde 22 futbolcunun bulunmasından kaynaklanır. Hakemin, bu futbolcuların tamamına adil, objektif olduğuna inandırması, bilgisi ve deneyimine saygı duymalarını sağlaması oldukça zordur. 
     İnsanlar, farklı yapılarından dolayı hakemin davranış ya da sözlerini olumlu veya olumsuz algılayabilirler. Mesela bir futbolcu kendisine 'uyanık seni' denildiğinde bundan gurur duyarken, bir başkası bunu hakaret olarak değerlendirebilir.'' Yazıda, hakemlerin başarıya ulaşabilmeleri için dikkat etmeleri gereken 5 önemli konu ise şöyle sıralandı 
     1-Pozitif düşünceler taşımak. 
     2-Empati. 
     3-Doğru mesajlar vermek. 
     4-Mesajlarla uygulamalar arasında tutarlılık sağlamak. 
     5-Vizyon sahibi olmak. 
     
</TEXT>
</DOC>
