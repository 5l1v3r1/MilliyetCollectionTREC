<DOC>
<DOCNO> 243464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/spor/spo05.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzakdoğu'nun incisi 
</HEADLINE>
<TEXT>


Avustralya'daki yaz kampı çalışmalarını sürdüren A Milli Takımımız'ın etrafındaki sevgi çemberi her geçen gün büyüyor. Son antrenmanı yaklaşık iki bin gurbetçi takip etti 

MEHMET DEMİRCAN 


Milliler pürneşe 
Dün sabah antrenman yapmayan Ay - Yıldızlı ekip, stres atmak için Go Kart pistinin yolunu tuttu. Yarışmada Serhat ipi önde göğüslerken, kaleci Ömer ikinci, Okan da üçüncü oldu. Öğlen yemeğinde ise barbekü ziyafeti çekildi. Öte yandan Ersun Yanal, bir mağazadan yaklaşık 3 bin dolarlık kitap satın aldı. 

Yanal'dan jest 
AVUSTRALYA ile oynadığı iki hazırlık maçını da kazanarak Özgürlük ve Dostluk Kupası'nı kazanan Ay - Yıldızlı ekibimize büyük ilgi gösteriliyor. Teknik Direktör Ersun Yanal'ın, jest yaparak son idmanı açması gurbetçiler için fırsat yarattı. Avustralya'da Yasin Özdenak'ın çalıştırdığı Ay Yıldız takımının sahasındaki antrenmana akın eden yaklaşık 2 bin seyirci taşkınlık yapmadan oyunculara destek verdi. 

Tekvandocu krizi 
TEK sıkıntı, saha güvenliğini sağlayan elemanların profesyonel ekip olmamasından kaynaklandı. Ay - Yıldız Kulübü Başkanı İlhami Yıldırım tarafından görevlendirilen gençlerin tekvandocu olduğu için bu işe soyundurulduğu ortaya çıktı. İki görevlinin aralarında kavgaya tutuşması bardağı taşırdı. Bu duruma sinirlenen Menajer Can Çobanoğlu, güvenlik için polis çağrılmasını istedi. Milliler polis nezaretinde otele gitti. 

Hamit geldi 
YILDIRAY Baştürk ile birlikte kampa Kore'de katılması beklenen Hamit, dün sürpriz yaparak, Avustralya'ya geldi. Takım arkadaşlarına katılan Hamit idmana da çıktı. Öte yandan Hakan Şükür, antrenmanın başında çalışmayı yarıda bıraktı. Gribal enfeksiyon geçiren Hakan'ın yorgun düştüğü ve birkaç gün dinlendirileceği bildirildi. 

Emre döndü 
AY - Yıldızlı ekibimizin Avustralya ile yaptığı ilk maçta sakatlanan Emre Belözoğlu dün İstanbul'a döndü. Genç oyuncu, arka adalesinden sorun yaşadığını ifade ederek, "Milli Takım'dan ayrıldığım için üzgünüm. Neşeli bir kamp dönemi yaşıyorduk. Ayrıca, maçlarda oynamak isterdim. MR çektirdim ve 1 ay süreyle tedavi olacağım. Bu nedenle Milano'ya gidebilirim" dedi. 




</TEXT>
</DOC>
