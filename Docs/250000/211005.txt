<DOC>
<DOCNO> 211005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/yazar/sazak.html </URL>
<DATE> 2004/01/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Davos'tan Beyaz Saray'a 
</HEADLINE>
<TEXT>

   
   Başbakan Erdoğan'ın ABD'ye yapacağı 'çalışma ziyareti' New York'tan başlıyor. 
   Davos'ta BM Genel Sekreteri Kofi Annan ile Kıbrıs'ta çözüm planını görüşen AKP lideri, bugün Ankara'da Denktaş'la buluştuktan sonra ABD'ye uçacak, çarşamba günü Beyaz Saray'da ABD Başkanı George W.Bush ile bir araya gelecek. 
   Başbakan'ı ABD'de Irak ve Kıbrıs başta olmak üzere yüklü bir gündem bekliyor. Erdoğan, 'leyleği havada görenlerden', 3 Kasım'da AKP iktidara geldiğinden bu yana yurtdışı trafiğinde rekor kırıldı. 
   2004 Türkiye için AB'de takvim yılı. 
   Haziran'da NATO zirvesi istanbul'da yapılacak. 
   Hükümet, bu tarihi dönemeçte 'diplomasi rüzgarı'nı arkasına alıp AB yolundaki engelleri kaldırmaya çalışacak. Kıbrıs'ta çözüm hedefe giden yolu açacak. 
   Davos'taki Kofi Annan görüşmesi öncesinde MGK toplantısından çıkan bildiri, Kıbrıs'ta 'sivil asker uzlaşısı'nın sağlandığı izlenimini veriyor. 'Tolon Paşa kriterleri'nin aksine Kıbrıs'ta çözüme dönük görüş birliğinden yana satırlar dikkat çekiciydi 
   'Türkiye, BM Genel Sekreteri'nin iyiniyet misyonuna olan desteğini sürdürmekte ve Annan Planı da referans alınarak gerçeklere dayalı bir çözüme müzakereler yoluyla hızla ulaşılması konusundaki siyasi kararlılığını yinelemektedir.' 
   Erdoğan, Davos'taki Kofi Annan görüşmesine 'referanduma hazırız' mesajıyla gitti. 
   Kıbrıs, Beyaz Saray'da da masaya gelecek. 
   Başbakan Erdoğan, ABD'ye son dönemlerin en kalabalık heyetiyle gidiyor. Geziye 5 bakan katılacak. Dışişleri ve Milli Savunma Bakanları'nın yanısıra Babacan, Tüzmen ve Unakıtan'ın Başbakan'a eşlik edecek olmaları siyasi konular dışında gezinin dış ekonomik boyutuna verilen önemi gösteriyor. 
   Başkan Bush, Oval Ofis'teki görüşmeden sonra Başbakan Erdoğan'a yemek verecek. Beyaz Saray'da aynı gün 'eşlerin buluşması' var, Laura Bush - Emine Erdoğan ilk kez biraraya gelecekler. 
   Erdoğan ailesi gezinin 'resmi' bölümünü tamamladıktan sonra bayramı San Francisco'da geçirmeyi planlıyormuş. 
   11 Eylül sonrası ABD'ye yönelik lider ziyaretleri Afganistan ve Irak operasyonlarının gölgesinde gerçekleşmişti. Ecevit'in 2000 Şubatı'ndaki gezisini izleyen günlerde Tayyip Erdoğan ve Abdullah Gül, yeni kurulan AKP'yi tanıtmak üzere Washington'a gelmişlerdi. 
   Erdoğan'a Dışişlerinde müsteşar düzeyinde bile randevu verilmemişti. 
   3 Kasım seçimleri ertesinde AKP lideri yaklaşan Irak savaşı nedeniyle Beyaz Saray'da kabul görmüştü. 
   28 Ocak'ta Beyaz Saray'da yapılacak Bush - Erdoğan görüşmesinde roller değişti. Irak savaşı geride kaldı, 1 Mart tezkeresinin izleri silindi ve bu kez üzerinde 'seçim baskısı' olan George W.Bush. Kasım 2004'te başkanlığının ikinci dönemi oylanacak. 
   Nereden nereye .. 
   
      
   
</TEXT>
</DOC>
