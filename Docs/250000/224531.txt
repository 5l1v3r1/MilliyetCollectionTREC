<DOC>
<DOCNO> 224531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy23.html </URL>
<DATE> 2004/03/22/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İzmir'de miting tartışması sürüyor... 
</HEADLINE>
<TEXT>

     AK Parti İzmir İl Başkanı Ali Aşlık, partisinin dün İnciraltı'nda yaptığı mitingi İzmir Büyükşehir Belediyesi'nin sabote ettiğini, ancak başarılı olamadığını ileri sürdü. 
     Yüzlerce İzmirliden şikayet aldığını belirten Aşlık belediyenin miting sonuna kadar Konak'tan İnciraltı'na giden otobüs seferlerini iptal ettiğini, mahalle teşkilatlarının bile miting alanına ulaşamadığını iddia etti. 
     Aşlık, açıklamasında ''Piriştina'nın sabotesine rağmen CHP mitingini ikiye katlayarak meydanı 50 bine yakın İzmirlinin doldurduğunu'' savundu. 
     AK Parti Büyükşehir Belediye Başkan Adayı Taha Aksoy ise miting alanlarının yapılan anketleri yalanladığını öne sürdü. 
     Aksoy, ''En az 40 bin İzmirli İnciraltı Demokrasi Meydanı'nı doldurdu. Başbakan Tayip Erdoğan'ın İzmir'e yaklaşımı ile İzmirlilerin ona yaklaşımı büyük bir uyum içinde'' dedi. 
     İzmir Şoförler Odası'nı ve Gıda Çarşısı esnafını da ziyaret eden Aksoy, sorunları dinledi. 
     
     YÜKSEL ''AK PARTİ İZMİR'İ FETHEDEMEYECEK'' 
     CHP İzmir İl Başkanı Alaattin Yüksel, CHP'nin Karşıyaka'da düzenlediği mitinge katılımın AK Parti'nin İnciraltı'nda düzenlediği mitinge katılımın 2-2,5 katı fazlası olduğunu ileri sürdü. 
     Yüksel, helikopterle havadan tespit yaptıklarını ve iki mitingi karşılaştırdıklarını anlatarak, ''AK Parti İzmir'i bu seçimde fethetmeyi hedefliyor ama İzmir'in demokrat aydın seçmeni İzmir'i müdafaa etme azim ve kararlılığını gösterdi bu mitingde'' dedi. 
     İzmir Büyükşehir Belediye Başkanı Ahmet Piriştina ve CHP'nin belediye imkanlarını kullandıkları iddialarının asılsız olduğunu söyleyen Yüksel, şöyle konuştu 
     ''Tam tersine AK Parti'nin miting alanındaki araçların plakalarını tespit ettik, görüntüledik. TEDAŞ'ın Afyon'daki resmi plakalı araçlarıyla bile mitinge adam taşıdılar. Mitingimizin yerini 22 saat kala değiştirdiler. Buna rağmen sabote etmede başarılı olamadılar. 
     
</TEXT>
</DOC>
