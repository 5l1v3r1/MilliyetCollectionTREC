<DOC>
<DOCNO> 211758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo18.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil-beyaz derbide gülen taraf Konyaspor 0-1 
</HEADLINE>
<TEXT>

     Türkiye Kupası'nda iki yeşil-beyazlı ekibin kapışmasında Bursa’ya konuk olan Konyaspor Zafer Biryol’un 43. dakikadaki sayısıyla çeyrek final biletini kaptı. 
     Maçtan önce, Guimaraes-Benfica karşılaşmasında yaşamını yitiren Benfica'nın Macar futbolcusu Miklos Feher'in anısına 1 dakika saygı duruşunda bulunuldu. 
     Karşılaşmaya hızlı başlayan Bursaspor, 3. dakikada gole çok yaklaştı. Tamer'in sağ kanattan verdiği pasa Mustafa Gürsel vurdu, top az farkla yandan dışarı çıktı. 
     6. dakikada Erol'un sol çaprazdan ortasına Mustafa Gürsel kafayla vurdu, top kaleci Ali Uyanık'ta kaldı. 
     15. dakikada Konyaspor atağında Yasin'in pasıyla ceza sahası dışında buluşan Atilla'nın vuruşunda top, az farkla yandan auta gitti. 
     42. dakikada Cenk'in sol taraftan kullandığı taç atışında Bursasporlu defans oyuncularının bir anlık dalgınlığından faydalanan Zafer Biryol, kaleci Vintila ile karşı karşıya kaldı. Bu oyuncunun düzgün vuruşunda top, filelerle buluştu 0-1 
     İlk yarı, Konyaspor'un 1-0 üstünlüğüyle geçildi. 
     63. dakikada Konyaspor'dan Cenk, orta alandan aldığı topla Bursaspor ceza alanına girdi. Miu'yu da geçen Cenk, Vintila'yla karşı karşıya kaldı, bu oyuncunun vuruşunda top, az farkla yandan auta çıktı. 
     65. dakikada Bursaspor'un Sırp oyuncusu Grozdiç, şık hareketlerle geldiği ceza yayı üzerinde ters vurdu, top az farkla üstten auta gitti. 
     Karşılaşmayı 1-0 kazanan Konyaspor, turu geçen taraf oldu.x 
     
     KAYIHAN FUTBOLCULARIM TARAFTARDAN KORKUYOR 

     Bursaspor Teknik Direktörü Ümit Kayıhan, oyuncularının ''hata yaparsam tepki alırım'' düşüncesiyle taraftardan korktuğunu söyledi. 
     Kayıhan, Konyaspor ile yapılan Türkiye Kupası 3. kademe maçından sonra basına yaptığı açıklamada, karşılaşmada oyuncularını tanıyamadığını belirterek, Grozdiç, Erol, Mustafa Gürsel ve ikinci yarıda oyuna giren Miu'nun dışındaki futbolcuların risk almadıklarını bildirdi. 
     Bu durumu özgüven eksikliğine bağlayan Kayıhan, ''Deplasmanda rahat top alan, top dağıtan oyuncular, iç sahada maalesef risk almıyor. Hata yaparsam tepki alırım düşüncesiyle taraftardan korkuyorlar. Ancak gördük ki, taraftar 80 dakika boyunca takımı destekledi. Son dakikalardaki tepkileri normal'' dedi. 
     Kayıhan, bu korkuyu üzerlerinden atmak için, oyuncularıyla görüşerek çözüm bulmaya çalışacağını belirterek, ''Aksi takdirde Beşiktaş karşısında da böyle oynarsak hüsrana uğrarız'' diye konuştu. 
     
     KONYASPOR CEPHESİ 

     Konyaspor Teknik Direktörü Tevfik Lav, Bursaspor karşısındaki mücadelelerinden dolayı oyuncularını kutladığını söyledi. 
     Göreve başladığında, ligde ve kupada başarılı olmak için oyuncularıyla görüştüğünü, birlikte hedef belirlediklerini anlatan Lav, ''Ligde Trabzonspor karşısında deplasmanda aldığımız galibiyetin ardından kupada da Bursaspor'u saf dışı bıraktık. Mücadelelerinden dolayı oyuncularımı kutluyorum'' dedi. 
     Lav, Bursaspor galibiyetini akşama kadar kutlama zamanlarını olduğunu, daha sonra Elazığspor maçını düşünmeye başlayacaklarını bildirdi. 
     MAÇIN KARNESİ 
     

BURSASPOR 0 - KONYASPOR 1 Stat Atatürk Hakemler Mutlu Çelik xx, A. Turan Ökke xx, Ömer Altuntaş xx Bursaspor Vintila x, Tamer xx, Erol x, Erman x, Egemen x Dk. 46 Miu xx , Junior x Dk. 54 Yakup xx , Mustafa Gürsel x, Grozdiç x, Osterç x Dk. 75 Mehmet Al x , Okan x, Sertan x Konyaspor Ali Uyanık xx, Yasin xx, Murat xx, Tayfun xxx, Ogün xx, Zafer Demir xx, Cem Karaca xx Dk. 90 Niyazi , Altan xx, Cenk İşler xx Dk. 78 Ersin x , Zafer Biryol xxx Dk. 88 Ömer , Sedat xx Gol Dk. 42 Zafer Biryol Sarı kartlar Dk. 50 Mustafa Gürsel Bursaspor , Dk. 39 Yasin Konyaspor      
</TEXT>
</DOC>
