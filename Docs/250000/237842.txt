<DOC>
<DOCNO> 237842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy16.html </URL>
<DATE> 2004/05/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TBMM İnsan Hakları Komisyonu, Irak'taki kötü muameleyi kınadı 
</HEADLINE>
<TEXT>

     TBMM İnsan Haklarını İnceleme Komisyonu, Irak'ta tutuklulara yapılan kötü muameleyi kınadı. 
     Komisyon, Irak'ta tutuklulara yapılan kötü muameleyi görüşmek üzere toplandı. Komisyon Başkanı Mehmet Elkatmış, basına kapalı yapılan toplantının ardından, kaleme aldıkları bildiriyi açıkladı. 
     Irak'ta işgal güçlerinden Amerikan ve İngiliz sorumluluk alanlarında bulunan cezaevlerinde, özellikle Ebu Gureyb cezaevindeki tutuklulara yapılan ''insanlık dışı uygulamaların Komisyon tarafından kaygı ve ibretle izlendiği ve kınandığı'' belirtilen bildiride, şu görülere yer verildi 
     ''Gerek intikam duygusuyla gerekse de sorgu tekniği olarak işkencenin kullanılmasının, tarihin karanlık dönemlerindeki kötü hatıralar olarak ebediyen kalacağını düşündüğümüz medeniyet ve demokrasi çağında bu uygulamaların medeniyetin taşıyıcısı olduğunu iddia edenlerce hortlatılarak karşımıza çıkarılması, uygulayıcıların niyetlerinin özgürlük getirmek olmadığını ele vermektedir. İşgale bahane olarak ileri sürdükleri kitle imha ve biyo-nükleer silahların varlığını bir türlü kanıtlayamayan işgalciler, müdahalelerindeki uluslararası meşruiyet krizini bir de son zamanlardaki işkence, insanlık dışı ve küçük düşürücü muamelelerle iyice arttırarak bölgemiz ve dünya için unutulması zor nefret tohumları ekmektedirler.'' Olayların, Uluslararası Ceza Mahkemeleri gibi bağımsız hukuk enstrümanlarının varlığının dünya barışını temin ve sürdürme açısından ne kadar hayati olduğunu ortaya koyduğu kaydedilen bildiride, ''işkence iddialarını fazla abartmamak gerek'' diyen Kuzey Iraklı bir topluluk liderinin, İngiliz ve Amerikan yetkililerinin bile özür dilemek zorunda kaldığı uygulamalara, kraldan çok kralcılık yaparak zımnen cevaz vermesinin, temsil ettiği kitleye nasıl davrandığının bir itirafı olması bakımından da ayrıca tarihin ibret ve utanç sayfalarında yerini alacağı ifade edildi. 
     
     ''İDDİA, İTİRAF VE KABUL EDİLDİ'' 
     Bildiride, savaş yapmanın hukuki ve ahlaki yükümlülüklerinin tarafları bağlamaya devam etmesi gerektiği, cami gibi kutsal yerlerin, hastane, pazaryeri ve sivil yerlerin pervasızca bombalanmasının suç işleyenlerin yanına kar kalacak şekilde soruşturulmadığı, sorumlular hakkında işlem yapılmadığı ve mağdurlara ve yakınlarına zararlarının tazmin edilmediği hatırlatıldı. 
     Bildiride, komisyonun, son günlerde varlığı iddia edilen insanlık dışı ve küçük düşürücü olayları, ''aç ve uykusuz bırakmak, çıplak resimler çekmek, tecavüz etmek, çeşitli aletlerle tecavüz etmek ve birbirlerine tecavüze zorlamak, sistematik dayak, işkence ve elektrik vermek'' olarak tespit ettiğine yer verildi. 
     ABD ve İngiliz yetkililerin Irak halkından özür dilemelerinin olumlu olmakla birlikte yeterli görülmemesi gereğine işaret edilen bildiride, ''Yapılan bu açıklamalar olayları iddia boyutundan itiraf ve kabul boyutuna çıkarmaktadır. O halde yapılacak olan, hem olanları araştırmak hem de bundan sonra olacaklara engel olmaktır'' denildi. 
     Bildiride, Irak'taki işgale bir an önce son verilerek, Irak halkının demokratik iradesinin ve eşit temsilinin BM denetiminde Irak halkına devredilmesi, bütün gözaltı merkezlerinin tarafsız ve bağımsız gözlemcilerin periyodik denetimine açılması ve bulguların dünya kamuoyuyla paylaşılması, sorumluların derhal tutuklanarak Uluslararası Ceza Mahkemesi'nde yargılanması ve mağdurlara tazminat ödenmesi gerektiği vurgulandı. 
     
     196 İMZA 
     Öte yandan Komisyon Üyesi ve AK Parti Diyarbakır Milletvekili Cavut Torun da olaylara tepki amacıyla bir bildiri kaleme aldı. CHP, AK Parti, Bağımsız ve DYP'li 196 miletvekilinin imza attığı bildirinin ''olayları kınamaktan öte, kızgınlıklarını bildiren üzüntü belesi'' olduğuna işaret edilerek, ''Iraklılara size demkorasi ve insan haklarını getireceğiz diyenler, şimdi akıllara ziyan insanlık dışı, barbarca eylemin failleri olarak çakarşımızı açıkmış bulunmaktadır'' görüşü kayedildi. 
     Yapılanların insanlık adına ''kara leke' olduğu belirtilen bildiride, ''Eylemlerin faillerini kınamının ötesinde lanetle anıyoruz'' denildi. 
     
</TEXT>
</DOC>
