<DOC>
<DOCNO> 202425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun08.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, Gül ile telefonda Saddam'ı konuştu 
</HEADLINE>
<TEXT>

     ABD Dışişleri Bakanı Colin Powell'ın, Irak'ta devrik devlet başkanı Saddam Hüseyin'in yakalanmasının ardından, Pazar günü Dışişleri Bakanı ve Başbakan Yardımcısı Abdullah Gül ile de bir telefon konuşması yaptığı bildirildi. 
     ABD Dışişleri Bakanlığı sözcüsü Richard Boucher, gazetecilere açıklamasında, Saddam Hüseyin'in yakalanmasının ardından Powell'ın, 23 dışişleri bakanıyla telefon görüşmesi yaptığını kaydetti. 
     Boucher, Powell'ın görüştüğü dışişleri bakanları arasında Türkiye'nin yanı sıra İngiltere, İspanya, İtalya, Polonya, Japonya, Mısır, Ürdün, Suudi Arabistan, Almanya, Kuveyt, Fransa, İsrail, Rusya, Bulgaristan, Avustralya, Güney Kore, Hindistan ve Çin dışişleri bakanlarının bulunduğunu kaydetti. 
     Powell'ın ayrıca BM Genel Sekreteri Kofi Annan, NATO Genel Sekreteri George Robertson, AB Yüksek Temsilcisi Javier Solana ile de görüştüğünü belirten Boucher, bu konuşmaların ana konusunun Saddam Hüseyin ve yakalanması olduğunu belirtti. 
     Boucher, ''Powell'ın anlatmaya çalıştığı temel nokta şu Saddam'ın yakalanmasının bölgedeki durum üzerinde, Irak'ın güvenliği ve yeniden inşası üzerinde siyasi ve psikolojik etkisi olmalı. Biz uluslararası toplumla işbirliği yapmayı bekliyoruz'' dedi. 
     
</TEXT>
</DOC>
