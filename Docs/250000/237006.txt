<DOC>
<DOCNO> 237006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur28.html </URL>
<DATE> 2004/05/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İstanbul'da yapılacak NATO Zirvesi, protesto edildi... 
</HEADLINE>
<TEXT>

     Hacettepe Üniversitesi ekonomi topluluğu tarafından düzenlenen ''Kıbrıs'' konulu sempozyumun ilk gününde, bir grup öğrenci İstanbul'da yapılacak Nato zirvesini protesto etti. 
     Hacettepe Üniversitesi İktisadi ve İdari Bilimler Fakültesi Tuğrul Çubukçu Salonu'nda düzenlenen sempozyumda, KKTC'nin Ankara Büyükelçisi Ahmet Zeki Bulunç'un konferans verdiği sırada, bir grup öğrenci toplantı salonuna girmek istedi. 
     Grubun salona alınmaması üzerine eylemciler, NATO ve ABD aleyhine çeşitli sloganlar attılar. Bu sırada konuşmasını bitiren KKTC'nin Ankara Büyükelçisi, salonun arka kapısından ayrıldı. Yetkililer, toplantının bundan sonraki bölümünün iptal edildiğini belirterek, salonu boşalttılar. 
     Bu arada daha önce toplantıya katılacağı bildirilen Devlet Bakanı ve Başbakan Yardımcısı Abdüllatif Şener, Bakanlar Kurulu'nun sürmesi nedeniyle toplantıya katılamadı. 
     Jandarma'nın yoğun güvenlik önlemi aldığı eylem sonrası öğrenciler dağıldılar. 
     
</TEXT>
</DOC>
