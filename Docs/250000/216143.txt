<DOC>
<DOCNO> 216143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/spor/spo01.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed'e sus emri 
</HEADLINE>
<TEXT>

   Mısırlı oyuncunun çıkışı Beşiktaş'ta bomba gibi patladı. Sinan Engin, "Düzeni bozma" uyarısı yaparken, Kürüm, "Sezon sonu gidebilir" dedi. Taraftar ise Ahmed Hassan'ın onbirde oynaması gerektiğini savundu 
      
   'Sergen bile bekliyor' 
   BEŞİKTAŞ'TA Ahmed Hassan krizi sürüyor. Futbol Şube Sorumlusu Haşmet Beddi Kürüm, bu konunun sezon sonunda masaya yatırılacağını açıkladı. Kürüm, "Hocamız taktik gereği onu sonradan oyuna alıyor. Buna da saygı duyulması gerekir. Her futbolcu oynamak ister, ama son söz teknik direktöründür. Bu takımda Sergen bile yeri gelince yedek kalıyor" diye konuştu. 
   
   'Teklif gelirse olur' 
   KÜRÜM, sezon sonunda ciddi bir teklif gelmesi ve Ahmed'in de gitmek istemesi durumunda, bu futbolcuya izin verebileceklerini de açıkladı. Kürüm sözlerini şöyle sürdürdü "Biz hem spor, hem de ticari bir kulübüz. Oyuncu satar ve alırız" dedi. Menajer Sinan Engin ise yıldız futbolcuyla görüşerek susmasını istedi ve "Takım şampiyonluğa gidiyor. Düzeni bozma" uyarısı yaptı. 
   
   Taraftarlar hak verdi 
   BEŞİKTAŞLI taraftarlar da Ahmed Hassan'ın ilk on birde oynaması gerektiğini savundu. İnternette Beşiktaş ile ilgili haberler yayınlayan "www.bjkhaber.org" adlı sitede halen süren "Sizce Ahmed Hassan ilk 11'de yer almalı mı " konulu ankete katılanların yüzde 79.39'u "evet" yanıtını verdi. Yüzde 20.61 ise "hayır" oyu kullanarak Lucescu'yu destekledi. 
   
   Neden oynamıyor    LUCESCU, Ahmed Hassan'ı neden ilk on birde oynatmadığını ilginç ifadelerle anlattı. Rumen hoca, "Ahmed Hassan'ı seviyorum. Onunla sorunum yok. Ancak herkese soruyorum, bir futbolcu on birde oynayıp gol atamıyor, sonradan girince çok iyi oynuyorsa ne yaparsınız Ahmed Hassan ilk on birde başladığı maçlarda rakip savunmalar diri olduğu için zorlanıyor" dedi. 
   
   Kafalar karıştı    Beşiktaş'ta, Malatya maçı öncesi savaş başladı. Luce, cezası sona eren Tayfur ile Ümit Aydın arasında zor bir tercih yapacak 
   İkisi de oynamak için hazır 
   LİDER Beşiktaş'ta kritik Malatyaspor maçı öncesinde forma yarışı doruk noktaya çıktı. Denizlispor maçındaki on biri bozmak istemeyen Teknik Direktör Lucescu, Kaptan Tayfur'un cezasının sona ermesiyle birlikte ilk on bir konusunda kararsız kaldı. Rumen hocanın, Tayfur ile ilk maçında başarılı bir performans sergileyen genç Ümit Aydın arasında kararsız kaldığı öğrenildi. 
   
   Antrenmandaki tek sesli koro 
   BEŞİKTAŞ, Malatyaspor maçının hazırlıklarını dün yaptığı idmanla sürdürdü. Mircea Lucescu, hırslı çalışan futbolcularına jest yaparak, akşam çalışmasını iptal etti. Bu arada idmana sadece bir izleyici geldi. Siyah-Beyazlı oyuncular antrenman yaparken, uzun bir süre tek başına tezahürat yapan taraftar, "Sergen naber " diye bağırınca, fubolcular çalışma sırasında kahkahalarla güldü. 
   
   Luce gerilimi    Rumen hoca, dün yapılan idmanı basına kapatınca sıkıntılı dakikalar yaşandı 
   BEŞİKTAŞ Teknik Direktörü Lucescu ile Siyah-Beyazlı takımı takip eden medya mensupları arasında soğuk rüzgarlar esti. Maçlardan sonraki ilk üç idmanın basın tarafından takip edilebileceğini açıklayan Lucescu, dün sözünü bozdu. Rumen hoca, antrenmanın 15. dakikasında el kol hareketleri yaparak basının çıkmasını istedi. Medya mensupları ise olayı protesto etti. Araya giren Menajer Sinan Engin, iki taraf arasında yaşanan tatsızlığa son verdi. 
   
   Dursun için umut ışığı    BEŞİKTAŞ Teknik Direktörü Lucescu, Ahmet Dursun'un futboldan uzak kalmasına üzüldüğünü açıkladı. Rumen teknik adam, "Ahmet sıkıntılı bir dönem geçirdi. İnsan olarak onun tekrar geri dönmesini isterim. Zaten bizim sözleşmeli oyuncumuz. Sezon sonuna kadar belki yeniden takıma dönmesi söz konusu olabilir" diye konuştu. Bu arada Pascal Nouma'nın, Ahmet Dursun'u Katar'a çağırdığı öğrenildi. 
   
   Sergen müjdesi    DENİZLİSPOR maçında sol dizine darbe alan Sergen Yalçın'ın, Malatyaspor'a karşı forma giyebileceği açıklandı. Kulüp doktoru Ayhan Optur, takımdan ayrı koşu yapan Sergen'in hafta sonuna hazır olacağını dile getirdi. Optur, "Dizinde darbeye bağlı ezilme meydana geldi. Durumu iyi. Malatyaspor maçında oynar" dedi. 
   
   Primler ödendi    SİYAH-Beyazlı yönetim, Şampiyonlar Ligi'nden kalan prim alacaklarını futbolcuların banka hesaplarına yatırdı. Sezon başında belirlenen sisteme göre puan başına 5'er bin dolar alma hakkı kazanan futbolculara toplam 35'er bin dolar ödeme yapıldığı bildirildi. Yönetimin, geçtiğimiz dönemlerden kalma başka bir borcunun bulunmadığı iddia edildi. 
   
   Japonlar'dan büyük jest    VİSSEL Kobe Kulübü, İlhan Mansız'ın transferi için Beşiktaş'a ödemesi gereken 4.5 milyon Euro'yu peşin yatırarak büyük bir jest yaptı. Japon Kulübü'nün, bu paranın 3 milyon Euro'luk bölümü için banka teminat mektubu yerine nakit para göndermesi yönetimin yüzünü güldürdü. Önceki gün İstanbul'a gelen İlhan Mansız eşyalarını topladı ve dün Almanya'ya uçtu. 
   
   
</TEXT>
</DOC>
