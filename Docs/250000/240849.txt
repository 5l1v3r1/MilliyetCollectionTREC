<DOC>
<DOCNO> 240849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/spor/axspo01.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da sert rüzg r 
</HEADLINE>
<TEXT>


Erdoğan, Bilgili ve Güreli'ye veryansın etti, "Takımı etkilememek için terbiyeli maymun gibi kafa salladık. Ancak ben istifa ettim. Demirören ve Oktay ise bazılarının ricasıyla devam etti" dedi 

ORHAN YILDIRIM-SÜLEYMAN HATISARU 


'Kulübü teslim etmem' 
BEŞİKTAŞ'TA kongrenin ateşi giderek yükseliyor. Siyah - Beyazlar'da adaylar seçim turuna çıkarken, Fikret Orman da dün Trakya'da kongre üyelerine gitti. Serdar Bilgili'nin dinamizmine, Süleyman Seba'nın Beşiktaşlı'lığına sahip olduğunu belirten Orman, "Ben gücümü Beşiktaş'tan alıyorum. Birkaç zibidi küfür etti diye kulübü teslim etmeyeceğim" diye konuştu. Fikret Orman, Galatasaray'ın 100. yılında şampiyon olmak istediklerini ifade etti. 

'Önümüzü kestiler' 
GÖRÜŞMELERDE bir kongre üyesi Levent Erdoğan'a, neden Orman'ın listesinde olduğunu sordu. Erdoğan'ın yanıtı ise şöyle oldu "Hüsnü Güreli ve Serdar Bilgili ikilisi yönetimde önümüzü kestiler, elimizi kolumuzu bağladılar. Şampiyonluğa giden takımın durumunu bozmamak için terbiyeli maymun gibi kafa sallıyorduk. Ben istifa ettim. Kıvanç Oktay ve Yıldırım Demirören de ayrılmıştı. Ancak bazı kişilerin ricalarıyla geri döndüler." 

Demirören şov 
HİLTON Oteli'nde 550 kongre üyesinin karşısında adeta şov yapan Yıldırım Demirören ise "Moral açıdan çökmüş Beşiktaş'ın sesini yeniden Avrupa'ya dinleteceğiz. Özlenen, alkışlanan ve hedefe koşacak takımı yaratacağız" diye konuştu. Demirören birçok yıldız futbolcuyla el sıkıştıklarını belirtti. Diğer aday Affan Keçeci ise dünya çapında üç teknik direktörle prensip anlaşmasına vardıklarını, bunlardan biriyle ön anlaşma yapacaklarını söyledi. 

Rekor ceza yolda 

SİYAH - Beyazlı kulüpte ikinci yarıdaki başarısız tablonun faturası oyunculara kesiliyor. Kongre kararı alan yönetimin, bugün takıma verilecek cezaları masaya yatıracağı ve yüksek maliyetli bir yaptırım uygulayacağı bildirildi. Bu rakamın 500 bin doları bulabileceği, transfer taksitleri ve maç başı ödemelere karşılık olarak oyuncuların alacaklarından tahsil edileceği öğrenildi. 


</TEXT>
</DOC>
