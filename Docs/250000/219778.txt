<DOC>
<DOCNO> 219778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko15.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, Türkiye'nin ABD'ye ihracatını tehdit ediyor... 
</HEADLINE>
<TEXT>

     Türkiye Odalar ve Borsalar Birliği TOBB tarafından hazırlanan Çin Raporu'nda, bornoz örneği verilerek, Çin'in ABD'ye yönelik tekstil ve konfeksiyon ürünleri ihracatının Türkiye'nin ABD'ye ihracatı üzerindeki olumsuz etkilerini göstermek için kotaların kalkacağı 2005 yılını beklemeye gerek olmadığı vurgulandı. 
     ''Çin Halk Cumhuriyeti'nin Dünya Ticaret Örgütü'ne Üyeliğinin Getirdikleri Fırsatlar ve Riskler '' Raporu'na göre, Çin'in Türkiye'ye etkisi ihracat, iç pazar ve Türkiye'nin Çin pazarı'ndaki konumu olmak üzere 3 noktada hissedilecek. 
     Çin'in, Dünya Ticaret Örgütü üyeliğinin Türkiye açısından değerlendirilmesi durumunda, tekstil ve konfeksiyon ürünlerinde başta AB ve ABD pazarlarında olmak üzere, Çin kaynaklı mallarda şiddetli bir rekabete girilmesinin kaçınılmaz görüldüğü belirtilen raporda, Çin'in ABD'ye yönelik tekstil ve konfeksiyon ürünleri ihracatının, Türkiye'nin ABD'ye ihracatı üzerindeki olumsuz etkilerini konusunda bornoz pazarı örnek olarak ele alındı. 
     2002 sonunda bornoz kotası kalkmadan önceki dönemde Türkiye'nin ABD bornoz pazarındaki payının yüzde 33 olduğu, bu rakamın 2003 yılında yüzde 18'e indiği belirtilen raporda, buna karşılık daha önce yüzde 3.5 olan Çin'in pazar payının 2003 sonunda yüzde 25'e çıktığı bildirildi. 
     Raporda, bunlara ek olarak 2002 başında kotaları kalkan kalemlerden tekstil esaslı bavullarda 2001'de ABD toplam ithalatı içindeki payı yüzde 14 olan Çin'in, 2003'de payını yüzde 80'e çıkardığı, eldivenlerde yüzde 10.5 olan payını 2003'te yüzde 46'ya yükselttiği, sabahlıklardaki payını ise yüzde 5'ten yüzde 40'a çıkardığı kaydedildi. 
     Çin'in ABD'de salt uzaktan ihracat yönetimi ve promosyonla yetinmediğine, ABD'nin dev coğrafyası içinde pazarın tamamını kapsayacak özel ve kalıcı dağıtım şebekesi ve kanalları oluşturmaya başladığına da dikkat çekilen raporda, Çin mallarının dış pazarlarda Türkiye ihracatı için oluşturacağı olumsuz rekabet koşullarının dışında, Çin'in Türkiye'ye doğrudan ihracatının yol açtığı sorunların da giderek önem kazandığına dikkat çekildi. 
     
     ÇİN MALLARI YERLİ ÜRETİMİ TEHDİT ETMEYE BAŞLADI 
     Çin mallarının ithalatının yerli üretim kollarını ciddi şekilde tehdit etmeye başladığı ifade edilen raporda, bu çerçevede tekstil ve konfeksiyon, deri eşya, ayakkabı, mobilya, cam ürünleri, oto lastiği, vanalar, armatürler, nalburiye, marangoz el aletleri, kimyasal maddeler, boyalar, kırtasiye, gözlük, elektrikli cihaz ve malzeme, klima, fotoğraf malzemeleri, cep telefonu, büro makinaları, tıbbi cihazlar ve malzemeleri, elektronik cihazlar, bilgisayar, hediyelik eşya ve oyuncak gibi ürünlerde Çin'den ithalatın yerli üretim ile iç piyasayı ciddi ve önemli oranlarda etkilediği vurgulandı. 
     İkili ticaret istatistiklerine bakıldığında önceki 4 yıllık dönemde ortalama 1 milyar doların biraz üzerinde ithalat gerçekleşirken, geçen yıl Çin'den ithalatta önemli bir sıçrama kaydedildiği ifade edilen raporda, 2003'ün 11 aylık dönemindeki ithalatın 2002 yılının aynı dönemine oranla yüzde 82 artışla 2 milyar 225 milyon dolar düzeyine yükseldiği ifade edildi. 
     Türkiye'nin Çin'e ihracatında yüzde 82 oranında artış kaydedildiği, ancak, 11 aylık ihracatın yine de 500 milyon doların altında gerçekleştiğine dikkat çekilen raporda, şöyle denildi 
     ''İlk söylenmesi gereken Çin Halk Cumhuriyeti'ne karşı önlem almaya elverişli mevzuatla buna ilişkin enstrümanların bugünkü sistemimiz içinde esasen yeterli sayılacak ölçüde mevcut bulunduğudur. Aslolan bunların süratle ve kararlılıkla uygulamaya aktarılmasıdır. 
     Doğal olarak, gümrükler başta olmak üzere ilgili kuruluşlarımızın yetki ve fiziksel imkanlar bakımından bu tür uygulamaları etkin bir biçimde yürütebilecek uygun yapıya kavuşturulması önem taşımaktadır. 
     Ayrıca, etkin önlem alınabilmesinin yolunun önce iyi tanımaktan geçtiğini dikkate almak ve bu amaçla Çin'in içeride ve dış pazarlardaki ticaret politikaları ve uygulamalarını iyi izlemek ve incelemekte yarar bulunmaktadır. 
     Buna ek olarak ABD ve AB nezdinde gerçekleştirilecek temas ve görüşmelerle başta Çin olmak üzere Uzakdoğu ülkelerinden gelebilecek ticari tehdide karşı ortak önlem alınması imkanlarının araştırılması ihmal edilmemelidir. 
     Bu arada ülkemizin Çin nezdindeki konuya ilişkin ne türlü girişimi sırasında, dünyanın gerçekleriyle diplomasinin gerekleri çerçevesinde amacımızın sadece kendimizi korumak olduğunun dikkatten uzak tutulmaması, özenle gözetilecek hususlar arasında yer almalıdır.'' 
     
</TEXT>
</DOC>
