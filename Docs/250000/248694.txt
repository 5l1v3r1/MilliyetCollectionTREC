<DOC>
<DOCNO> 248694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko16.html </URL>
<DATE> 2004/06/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tüzmen AB tam bir samimiyet sınavında, fazla bahaneleri kalmadı 
</HEADLINE>
<TEXT>

     Raif Aydın 

Devlet Bakanı Kürşad Tüzmen, Türkiye'nin Avrupa Birliği AB ile ilişkisinde son zamanlarda attığı deparlarla artık ipi göğüsleme noktasına geldiğini bildirdi. 
     Brüksel'deki temasları sırasında gazetecilerin sorularını yanıtlayan Tüzmen, AB'den tarih alınamamasına ilişkin senaryolarla ilgili bir soru üzerine, bunun dünyanın sonu olmayacağını söyledi. 
     ''Türkiye gibi bir ülkede mutlaka alacağınız sonuca göre yapacağınız çalışmalar vardır'' diyen Tüzmen, ''Ama dünyanın sonu değil. Bizim amacımız, vatandaşımıza AB seviyesinde bir yaşam seviyesi sağlamak. Avrupa'nın çoklu yapısına Türkiye'nin de katılımıyla onu en iyi noktaya taşıyabilmek. Uygarlıkların çatışması değil, uygarlıkların birleşmesi gibi bir yaklaşımın olabileceğini göstermek'' diye konuştu. 
     Tüzmen, ''Olmazsa ne olur '' sorularının da uygun bir yaklaşım olmadığını anlattı. 
     Türkiye'nin son zamanlarda attığı deparlarla artık ipi göğüsleme noktasına geldiğini vurgulayan Tüzmen, temaslar sırasında görülen olumlu havanın sonuna kadar sürdürülmesinin önemini kaydetti. 
     
     YABANCI SERMAYE YAĞMURU 

     Aralık ayında alınacak bir tarihin Türkiye açısından çok önem taşıdığını ve yeni bir dönemi başlatacağını kaydeden Tüzmen, bir tarih alınmasıyla Türkiye'nin beklediği yabancı sermaye yağmurunun da geleceğini bildirdi. 
     AB'den alınacak bir tarihin yabancı sermaye açısından ciddi tetikleme etkisi yapacağı görüşünü dile getiren Kürşad Tüzmen, ''Ortalama 3 yıl 5 milyar dolar arka arkaya yabancı sermaye çekilsin, bütün sorunlarımızı çözeriz'' diye konuştu. 
     Tüzmen, Türkiye'nin üzerine düşenleri yaptığını, daha rahat durumda olduğunu belirterek, açıklamasını şöyle sürdürdü 
     ''Türkiye son 1.5 senede olağanüstü bir performans gösterdi. Ben bu kadar hiçbir dönemde tarihimizde AB'ye yakın olduğumuzu hissetmedim. 41 sene sonra en yakın olduğumuz noktadayız. Artık görmek istiyoruz ve hakkımız olduğuna inanıyorum. AB'nin işi zor. Bize düşen depardır, şu anda deparı yapıyoruz. Finiş çizgisine yaklaştık, depara kalktık. Olağanüstü bir performans sergilendi ve önemli bir yol kat edildi. Yeni üyelerin birçoğunun yerine getiremediği çalışmalar tamamlandı. Artık AB'nin işi daha zor. Onlar karar vermekte zorlanacaklar. AB tam bir samimiyet sınavında şu anda. Fazla bahaneleri de elde kalmadı.'' AB'nin Türkiye'nin yüksek nüfusu nedeniyle de bazı çekinceleri bulunduğunu dile getiren Tüzmen, Portekiz, İspanya ve İtalya örneklerinin, Türkiye'nin üyeliğiyle birlikte Türkiye'den AB'ye değil, tersine göç alacağını anlattı. 
     Bakan Tüzmen, AB ülkelerinin nüfusunda öngörülen gerileme çerçevesinde Türkiye'nin çok kilit bir rolde olduğunu ve ideal bir çözüm oluşturduğunu da bildirdi. 
     
     ''ADINI KOYMAK LAZIM'' 

     Devlet Bakanı Tüzmen, ''Bu işin adını koymak lazım. 40 senedir bir aşk hikayesi... Nedir bunun ismi Görücü usulü mü, nişanlılık mı, evlilik mi, imam nikahı mı Nedir bu Nereye gidiyor '' dedi. 
     Türkiye ile AB ilişkilerinin hiçbir dönem bu kadar yakın olmadığını da ifade eden Tüzmen, ''Onun için tam zamanıdır, kıvamında'' diye konuştu. 
     Tüzmen, Türkiye'ye ucu açık bir perspektif verilmesi durumuyla ilgili ne düşündüğünün sorulması üzerine ''Biz artık önümüzü göreceğimiz bir tablo, harita istiyoruz. Hakettiğimize de inanıyoruz. Müzakere tarihi, müzakerelerin başlaması ve makul bir sürede sonuçlanması, bütün isteğimiz bu'' dedi. 

     
</TEXT>
</DOC>
