<DOC>
<DOCNO> 234117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun38.html </URL>
<DATE> 2004/04/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Irak'ta Sünni Şeyh'ten genel ayaklanma tehdidi 
</HEADLINE>
<TEXT>

     Iraklı Sünni Şeyh Ahmed Abdülgafur Samuray, işgal kuvvetlerinin 18 gündür kuşatma altında tuttukları Felluce kentini yeniden vurması halinde, genel ayaklanma tehdidinde bulundu. 
     Irak Sünni Müslüman Ulema Komitesi üyesi Şeyh Samuray, Bağdat camisinde verdiği vaazda, ''Amerikan kuvvetleri için acil bir mesajım var Kırmızı çizgileri geçtiniz. Felluce'yi yeniden vurmayın. Iraklıların kanını dökmek caiz değildir. Yeniden vurursanız, güneyden kuzeye, doğudan batıya bütün Irak Felluce'ye döner'' dedi. 
     İşgal kuvvetlerinin müzakerelerin çıkmaza girdiğini söylediklerini, bunun da Felluce'ye yeni bir saldırıya hazırlandıkları anlamına geldiğini söyleyen Şeyh Samuray, ''Felluce halkına ya da herhangi bir Irak kentine yönelik yeni bir katliam konusunda uyarıyorum. Iraklıların artık kan akmasına tahammülü kalmadı. Şii ya da Sünni Iraklı Müslümanların elleri kolları bağlı kalmayacak. Yeni bir katliama sessiz kalmayacaklar. Sünni ve Şiiler Felluce ve Necef'te birleşti. Bizler sadece artık kan akmasını istemiyoruz, gerginlik isteyenler işgal kuvvetleridir'' diye konuştu. 
     Şeyh konuşurken, cemaatten ''Biz laf değil, eylem istiyoruz'' sesleri yükseldi. Vaaz sonunda da cemaatten yükselen, ''Ulemalar komitesi, İslami Parti, hükümet konseyi hepsi birbirinin aynı Hiçbiri trajediyi önlemek için bir şey yapmıyor'' sözleri gerginlik yarattı. 
     
</TEXT>
</DOC>
