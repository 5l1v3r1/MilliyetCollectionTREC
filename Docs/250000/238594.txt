<DOC>
<DOCNO> 238594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonsiy04.html </URL>
<DATE> 2004/05/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Türkiye, Çeçenistan'daki olaydan üzüntü duyduğunu açıkladı 
</HEADLINE>
<TEXT>

     Türkiye, Çeçenistan yönetimi lideri Ahmed Kadirov'un Grozni'de meydana gelen patlamada hayatını kaybetmesinden duyduğu üzüntüyü dile getirerek, Çeçenistan meselesiyle bağlantılı olanlar da dahil olmak üzere her türlü terör eylemini hiçbir şekilde onaylamadığını açıkladı. 
     Dışişleri Bakanlığı'ndan yapılan açıklamada, Kadirov'un bu sabah Çeçenistan'ın başkenti Grozni'de bir tören sırasında uğradığı bombalı saldırıda hayatını kaybettiği hatırlatılarak, bundan duyulan üzüntü dile getirildi. 
     Açıklamada, Türkiye'nin, Çeçenistan sorununun ''Rusya'nın toprak bütünlüğü içinde ve insan haklarına saygı temelinde, barışçı yollardan çözümlenmesi gerektiği yönündeki tutumunu'' birçok vesileyle vurguladığı anımsatıldı. 
     Teröre ilişkin genel yaklaşımı çerçevesinde Türkiye'nin Çeçenistan meselesiyle bağlantılı her türlü terör eylemini de, gerekçesi ne olursa olsun, hiçbir şekilde onaylamadığına dikkat çekilen açıklamada, bu çerçevede Grozni'deki son terör eyleminin de şiddetle kınandığı belirtildi. 
     Ankara, açıklamasında, terörün mevcut sorunların çözümüne hiçbir surette çare olmayacağını bir kez daha vurguladı. 
     
</TEXT>
</DOC>
