<DOC>
<DOCNO> 217865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/siyaset/siy01.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar Merkez sağın adresi DYP olacak 
</HEADLINE>
<TEXT>

   Eski Devlet Bakanı Seçkiner, DYP'nin Çankaya Belediye Başkan Adayı oldu. Ağar, "Sağın adresi olacağız"dedi 
      Ankara Milliyet 

   
   DYP Genel Başkanı Mehmet Ağar, yerel seçimde merkez sağın adresinin DYP olacağını savundu. 
   Ağar, dün partisinin il başkanlığında Ankara belediye başkan adaylarının tanıtım toplantısına katıldı. Eski Devlet Bakanı Yücel Seçkiner'in Çankaya Belediye Başkan Adayı olduğunu ve merkez sağın birleşmesi konusunda üstüne düşeni yaptığını söyleyen Ağar, "Bakanlık arkada, Çankaya belediye başkanlığı 28 Mart'tan sonra inşallah önünde. Önümüzdeki süreç bu seçimle beraber merkez sağın adresidir. Merkez sağ Demokrat Parti ile başlar, Adalet Partisi ile devam eder, DYP ile de Türkiye'nin geleceğine taşınacaktır" diye konuştu. Ankara Büyükşehir Belediye Başkan Adayı Serhan Yücel'in Ankara'da başarılı olacağına inandığını belirten Ağar, Yücel'in değişim kuşağının önemli bir temsilcisi olduğunu belirtti. Tanıtımda hükümeti de eleştiren Ağar, "Madem her şey o kadar iyi, niye bir fabrika açılmıyor, işsizlik düşmüyor, kamu borcu artıyor" diye sordu. Ağar, "Siyaset bir gelenektir. Belirli olaylara karşı gösterilen reflekslerin toplamıdır. Bugün 'bizim görüşümüzden değil' diye cami imamlarına tahammül edemiyorsunuz. Siz mi merkez sağ olacaksanız" dedi. 
   
   
   
</TEXT>
</DOC>
