<DOC>
<DOCNO> 247380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo10.html </URL>
<DATE> 2004/06/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Belçikalı futbolcu Thijs, Trabzonspor'da... 
</HEADLINE>
<TEXT>

     Trabzonspor, uzun süredir transfer etmek istediği Belçikalı futbolcu Bernd Thijs konusunda mutlu sona ulaştı. 
     Het Laatse Nieuws gazetesinin haberinde, Thijs'in transferinde kulübü Racing Genk ile Trabzonspor'un geçen perşembe günü anlaşmaya vardığı belirtildi. Gazete, Trabzonspor'un, Racing Genk takımının kaptanına 1.1 milyon Euro ücret ödediğini ve böylece transferin tamamlandığını kaydetti. 
     Belçikalı orta saha oyuncusu Thijs de geçen perşembe günü mutlu haberi aldığını belirterek, ''Trabzonspor belki çok büyük bir isim değil, ama çok ufak da bir takım değil. Küçümsememek lazım. Birkaç haftadır güvensizlik içinde yaşıyordum. Racing Genk ile Trabzonspor bir türlü anlaşamadı. Ancak geçen perşembe günü mutlu haberi aldım. Artık istikbalimin nerede olduğun öğrendim. O da Trabzonspor oldu'' dedi. 
     Racing Genk takımında güzel günler geçirdiğini vurgulayan Belçikalı futbolcu, şöyle devam etti 
     ''Trabzonspor'a gitmemin zamanlaması çok iyi oldu. Kızım 1 yaşına giriyor. Kendim 26 yaşındayım. Bu yaştaki tecrübemle daha iyi bir takıma geçerek, bir adım daha ileri atmış oluyorum. Gençlerbirliği'ndeki Skoko'dan edindiği bilgilere göre Türkiye Ligi'nin Belçika'dan daha kaliteli olması ve Trabzonspor'un da geçen sezon ligi 2. sırada bitirmesi beni çok sevindirdi. Ön elemeyi geçersek Şampiyonlar Ligi'nde oynayacağız. Ben de bunun için elimden geleni yapacağım. Trabzonspor'a gitmemin nedenlerinden biri de Şampiyonlar Ligi'nde oynayabilme ihtimali.'' Bernd Thijs, Trabzospor'da forma giyen Belçikalı futbolculardan Sommers'un kendisine, ''Gözün kapalı Trabzonspor'da gelebilirsin. Çünkü ben bu takımda büyüdüm ve Trabzonspor da bana güzel bir duygu verdi. Kendimi çok rahat hissediyorum'' demesinin de transferinde etkili olduğunu ifade etti. 
     Belçikalı oyuncu, ''14 veya 15 Haziran'da Türkiye'ye geleceğim. ve resmi sözleşme imzalayacağım. Sözleşmem 3 veya 4 yıllık olacak. 15 Haziran'da başlayacak idmanlara bir kaç gün geç katılacağım'' diyerek sözlerini tamamladı. 
     
</TEXT>
</DOC>
