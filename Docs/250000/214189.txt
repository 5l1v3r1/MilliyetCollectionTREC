<DOC>
<DOCNO> 214189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/spor/spo06.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Youla'ya sorgu şoku 
</HEADLINE>
<TEXT>

   Gençlerbirliği'nin Gineli forveti, ülkesinin Mali'ye 2-1 yenilmesinin ardından arkadaşları ile birlikte Devlet Başkanı Lansana Conte tarafından alıkoyuldu, kupa maçından oldu 
      NECMİ KEPÇETUTAN 

   
   Hesap sordu 
   AFRİKA Kupası'na giden Youla, ülkesi Gine'nin çeyrek final mücadelesinde Mali'ye 2 - 1 yenilmesinin ardından takım arkadaşları ile birlikte Devlet Başkanı Lansana Conte tarafından "sorguya" çekilince rötar yaptı. Conte'nin ilk kez çeyrek finale çıkılmasına rağmen uzatma dakikalarında gelen yenilgiden dolayı oyuncuları alıkoyup, kendilerine tek tek hesap sorduğu öğrenildi. 
   
   Faturası kabarık 
   GEÇEN pazar günü Ankara'da olması beklenen Youla, izin çıkmaması nedeniyle ülkesinden ayrılamadı. Devlet Başkanı Conte'nin daha önce de milli oyuncularına izin vermediği gerekçesiyle Belçika'nın Lockeren kulübünü basarak, tehditler yağdırdığı iddia edildi. Bu yüzden Gine'ye, büyük bir ceza verilerek iki yıl uluslararası müsabakalardan men edildiği bildirildi. 
   
   M'Bayo kurtuldu 
   GECİKME yüzünden bugünkü kupa maçında oynayamayacak olan Youla'nın yarın Başkent'e gelmesi bekleniyor. Bu arada Gençlerbirliği'nin bir diğer Afrikalısı M'Bayo'nun da, Kongo Milli Takımı'nın turnuvayı sıfır puanla kapatması nedeniyle benzer durumla karşı karşıya kaldığı, ülkesinden apar topar ayrılarak, hem sorgu ve hem de olası cezadan kurtulduğu ifade edildi. 
   
   
</TEXT>
</DOC>
