<DOC>
<DOCNO> 235211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko12.html </URL>
<DATE> 2004/04/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Stardart bir daire, 250 milyon lira taksitle 13 yıldan önce bitmez'' 
</HEADLINE>
<TEXT>

     Konya İnşaat Mühendisleri Odası Başkanı Ramazan Özkaya, asıl mesleği inşaat olmayan kooperatif yöneticilerinin, evlerin teslim edileceği tarihle ilgili vaatlerini genellikle tutamadıklarını söyledi. 
     Özkaya, siyasi istikrarla birlikle yakalanan olumlu ekonomik hava nedeniyle, tüm sektörlerde olduğu gibi inşaat sektöründe de önceki yıla oranla gözle görülür bir hareketliliğin başladığını belirtti. 
     Ev sahibi olmak isteyen ancak, peşin parası olmayan ya da bankadan alacağı konut kredisinin taksitlerini ödemeye gücü yetmeyenlerin, çareyi uygun taksitleri nedeniyle konut yapı kooperatiflerine girmekte bulduklarını vurgulayan Özkaya, bu yöntemle ev sahibi olabilmenin bazı riskleri olan uzun vadeli bir iş olduğunu belirtti. 
     Üye olunacak kooperatifin çok iyi seçilmesi gerektiğini anlatan Özkaya, ''Mevcut konut kooperatifi yöneticileri, öğretmen ya da imam gibi inşaatla ilgisiz meslek gruplarından olabiliyor. Bu nedenle kooperatife daha fazla üye toplamak veya bazı giderlerin önceden doğru olarak hesaplanamaması nedeniyle kooperatif takvimiyle ilgili vaatler de genellikle tutmuyor'' dedi. 
     
     13 YILDAN ÖNCE BİTMEZ 

     Üye olunan bir kooperatiften çıkmanın ise oldukça zor olduğuna dikkati çeken Özkaya, şunları kaydetti 
     ''Kooperatife girecek vatandaşlarımız, verdikleri karardan pişman olmamak için bir dairenin maliyetiyle ilgili kabaca bir hesap yapmalıdır. Örneğin, Konya şartlarında bir dairenin inşaat maliyeti 30 milyarı bulmaktadır. Bu fiyatın en az yüzde 30'u olan arsa maliyeti de üzerine konulmalıdır. Kooperatif fesh edilirken, belediyeye ödenecek vergi, çalışanların sigorta primleri gibi giderler de ilave edilince, 100-120 metrekarelik bir daire ortalama 40 milyar liraya mal olmaktadır. Böyle standartlara uygun vasat bir dairenin, 250 milyon lira aylık taksitlerle, 13 yıldan önce bitmeyeceği iyi bilinmelidir.'' Özkaya, kooperatiflerde en doğru yöntemin, inşaatın, şahıslarca değil bir inşaat firması tarafından yapılması olduğunu, firma şartının ilgili yasalarca da zorunlu kılındığını, ancak uygulamaya bir türlü geçirilemediğini sözlerine ekledi. 
     
</TEXT>
</DOC>
