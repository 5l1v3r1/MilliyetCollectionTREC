<DOC>
<DOCNO> 212276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur31.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya - Ferhan Şensoy çifti tek celsede boşandı 
</HEADLINE>
<TEXT>

     Tiyatro sanatçısı Ferhan Şensoy ile eşi Derya Baykal Şensoy tek celsede boşandı. 
     Şişli 2. Aile Mahkemesi'ndeki duruşmaya, tiyatro sanatçısı Derya Baykal ile avukatı Ferda Baktıaya ve Ferhan Şensoy'un avukatı Figen Özbek katıldı. Ferhan Şensoy ise duruşmaya gelmedi. 
     Duruşmada, mahkeme hakiminin sorusu üzerine Derya Baykal, boşanma kararı verilmesini istedi. 
     Tanık olarak dinlenen Çiğdem İnkavi ile Gül Altınel de, çiftin arasında şiddetli geçimsizlik olduğunu, bir süredir ayrı yaşadıklarını ve yaşam tarzlarında farklılıklar bulunduğunu ifade ettiler. 
     Söz alan taraf avukatları da, çiftin boşanması yönünde karar alınmasını istedi. 
     Kararı açıklayan hakim, tarafların dilekçelerinin kabulüne hükmederek, Ferhan Şensoy ile Derya Baykal'ı tek celsede boşadı. 
     Çiftin kızlarının velayetinin anneye verilmesine hükmeden hakim, taraflar arasındaki protokolün de kabulünü öngördü. 
     Protokole göre, Ferhan Şensoy, velayeti anneye verilen kızları için ayda toplam 4 milyar lira vermeyi kabul ediyor. 
     Tiyatro sanatçısı Ferhan Şensoy'un yaklaşık 2 ay önce Şişli Aile Mahkemesi'ne verdiği boşanma dilekçesinde, uzun yıllar mutlu bir evlilik sürdürdüklerini, mesleki kariyerleri bulunduğunu belirtmiş, ancak evlilik birliğinin temelden sarsıldığı ve sanatçı kimliklerine de zarar geldiğini ifade ederek, bu nedenle boşanma kararı verilmesini istemişti. 
     Derya Baykal da, mahkemeye verdiği cevap dilekçesinde boşanmalarına karar verilmesini talep etmişti. 
     
</TEXT>
</DOC>
