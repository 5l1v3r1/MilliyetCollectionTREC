<DOC>
<DOCNO> 210061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/yasam/yas04.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de takip edildi Amerika'da tutuklandı 
</HEADLINE>
<TEXT>

   Üniversitedeyken bir arkadaşını tecavüz ettikten sonra öldüren Deniz Aydıner, Amerika'ya iner inmez yakalandı 
      NAFİZ ALBAYRAK Boston DHA 
   
   Oregon eyaletinde, aynı üniversitede okuduğu Catherine Mary Helen Johnson'u 20 üç yıl önce tecavüz edip öldürdüğü belirlenen 30 yaşındaki Deniz Aydıner, Türkiye'den ABD'ye döner dönmez tutuklandı. 
   Portland polis yetkilileri, neredeyse hiç ipucu bulunmayan cinayetin, sabırlı bir çalışma ve DNA testleri sonucu çözüldüğünü açıkladı. 
   
   Cinayeti DNA çözdü 
   Portland Üniversitesi öğrencisi Johnson, 29 Mayıs 2001'de kampusteki odasında ölü bulundu. Tecavüze uğradığı belirlenen Johnson'un failini araştıran polis, Aydıner'in de aralarında bulunduğu 500 kişilik şüpheli listesi oluşturdu. 
   2003'ün ilkbaharında, DNA örneklerinin Johnson'dan alınan örneklerle uyuştuğu anlaşılan Aydıner hakkında tutuklama emri çıkarıldı. 
   
   Federal ajanlar devrede 
   Türkiye'ye gittiği belirlenen Aydıner için federal ajanlar da devreye girdi ve zanlının Türkiye'deki tüm hareketleri izlendi. 
   Eşi ABD'li olan Aydıner'in dönüş bileti almasının ardından Portland Havalimanı'nda önlem alan polis, cuma günü İstanbul'dan ayrılan Aydıner'i uçaktan iner inmez tutukladı. 
   Bugün Multnomah Bölge Mahkemesi'ne çıkarılması beklenen Aydıner, cinayetin yanı sıra, 'alıkoyma, saldırganlık ve tecavüz' suçlarından da yargılanacak. 
   
   
</TEXT>
</DOC>
