<DOC>
<DOCNO> 243539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko12.html </URL>
<DATE> 2004/05/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Özelleştirmenin önü açılıyor... 
</HEADLINE>
<TEXT>

     Özelleştirmede danışmanlık hizmetleri alımının Kamu İhale Yasası'nın dışına çıkarılmasının ardından, konuya ilişkin hazırlanan yönetmelik ile başta Telekom özelleştirmesinde olmak üzere, özelleştirmelerde danışmanlık hizmetleri süratle alınabilecek konuma gelindi. 
     Özelleştirme İdaresi Başkanlığı'nın, 4046 Sayılı Kanun Kapsamında Danışmanlık Hizmetleri İhalelerinde Uygulanacak Esas ve Usullere İlişkin Yönetmeliği bugünkü Resmi Gazete'de yayımlandı. 
     Yönetmelik ile özelleştirme uygulamaları için, 4046 sayılı Kanun ve özel kanunlar ile İdare'ye verilmiş olan yetki çerçevesinde yapılacak danışmanlık hizmet alımı ihalelerinde uygulanacak esas ve usuller düzenleniyor. 
     Yönetmelik ile halka arzlarda komisyon bazında sözleşme imkanı geliyor. Danışman firmalarla hem blok satış hem de halka arzı içeren kombine kontrat yapma imkanı getiriliyor. 
     Hazırlanan yönetmeliğin Kamu İhale Kurumu'nun uygun görüşü ile yürürlüğe girdiği belirtiliyor. 
     
     DANIŞMAN SEÇİMİNİ 
     Yönetmeliğe göre, danışmanlık ihalesi işin niteliği ve sektörün özelliğine göre İdarece yapılan araştırmalar sonucu deneyim ve nitelikleri de dikkate alınarak tespit edilen, en az üç istekliden yazılı teklif alınarak teknik ve mali teklifler üzerinde görüşmeler yapmak suretiyle gerçekleştirilecek. 
     Alınan teklifler teknik ve mali yönlerden değerlendirilerek, teknik ve mali puanların ağırlıklandırılması sonucu birinci gelen teklif sahibine ihale yapılacak. 
     Danışmanlık hizmeti alımı ihalelerinde işin niteliğine göre, davet edilecek adayların belirlenmesi amacıyla ön yeterlik değerlendirmesi yapılmasının gerekli görüldüğü hallerde isteklilere ilan yoluyla çağrıda bulunulabilecek. 
     
     İHALEYE KATILAMAYACAK OLANLAR 
     Geçici veya sürekli olarak kamu ihalelerine katılmaktan yasaklanmış olanlar ile Terörle Mücadele Kanunu kapsamına giren suçlardan ve organize suçlardan dolayı hükümlü bulunanlar, ilgili mercilerce hileli iflas ettiğine karar verilenler, başkan veya ihale yetkisini devrettiği kişi, İdare'nin ihale konusu işle ilgili her türlü ihale işlemlerini hazırlamak, yürütmek, sonuçlandırmak ve onaylamakla görevli olanlar ihalelere katılamayacak. 
     Bu şahısların eşleri ve üçüncü dereceye kadar kan ve ikinci dereceye kadar kayın hısımları ile evlatlıkları ve evlat edinenleri ile belirtilenlerin ortakları ile şirketleri de bu kapsamda sayılacak. 
     İdare bünyesinde bulunan veya İdare ile ilgili her ne amaçla kurulmuş olursa olsun vakıf, dernek, birlik, sandık gibi kuruluşlar ile bu kuruluşların ortak oldukları şirketler, danışmanlık ihalelerine katılamayacak. 
     Yönetmelik yürürlüğe girdi. 
     
</TEXT>
</DOC>
