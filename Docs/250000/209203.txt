<DOC>
<DOCNO> 209203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/guncel/gun13.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alan Yargıya güvenilmeli 
</HEADLINE>
<TEXT>

   
   Danıştay Başkanı Nuri Alan, adalet mensuplarına güvenin sarsılmaması gerektiğini belirterek, "Adaletin tartışılması, yargının tarafsızlığının tartışma konusu edilmesi, toplumun kafasında soru işaretleri oluşturur. Yargıya güveni olmayanlar, haklarını başka yöntemlerle aramaya kalkarlar" dedi. 
   Cumhuriyet ve Hukuk Paneli'ne katılmak üzere Adana'ya gelen Alan, Neşter Operasyonu 2'yi değerlendirdi. Alan, yargının görevi ve verdiği hizmet itibariyle toplum önünde bu tür haberlerle gündeme gelmemesi gerektiğini ifade etti. Adalete güven için en önemli görevin siyasilere düştüğünü belirten Alan, "Öncelikle Anayasa'da yargının bağımsızlığının, tarafsızlığının tartışma konusu yapılmasını engelleyecek yeni düzenlemelere gidilmeli. İnanıyorum ki, yeni hükümet de bu konuda duyarlı davranacaktır" diye konuştu. 
   
   
</TEXT>
</DOC>
