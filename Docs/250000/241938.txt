<DOC>
<DOCNO> 241938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko04.html </URL>
<DATE> 2004/05/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Patent fakiriyiz... Geçen yıl sadece 400 adet patent başvurusu yapıldı 
</HEADLINE>
<TEXT>

     Sanayi bakımından gelişmiş düzeydeki Japonya'da geçen yıl 350 bin, ABD'de 250 bin, Almanya'da 150 bin patent başvurusu olurken, Türkiye'de aynı dönemde sadece 400 adet başvurunun yapıldığı belirtildi. 
     Uluslararası Patent Birliği UPB Konsey Başkanı ve Destek Patent A.Ş. Yönetim Kurulu Başkanı Kemal Yamankaradeniz, AA muhabirine yaptığı açıklamada, yasalardaki gecikmelerden dolayı Türkiye'nin patent konusunda Avrupa ülkelerinin gerisinde kaldığını kaydetti. 
     Yamankaradeniz, 1900'lü yılların başında dünyada etkili koruma sisteminin başlamasına rağmen Türkiye'de bu sistemin 1995 yılında uygulandığını söyledi. 
     ABD ve Avrupa ülkelerinde, Türkiye'dekinin aksine, patent konusuna sanayicilerin duyarlı davrandığını vurgulayan Yamankaradeniz, şunları söyledi 
     ''Sanayisi gelişmiş ülkelerde patent başvuruları çok yüksek. Örneğin, Japonya'da geçen yıl 350 bin, ABD'de 250 bin, Almanya'da 150 bin patent başvurusu yapıldı. Ancak, üzülerek söylüyorum Türkiye'de 2003 yılında başvuru sayısı sadece 400 adet. Onbinlerce sanayi işletmesinin bulunduğu ülkemizde sayının bu kadar düşük olması inanılmaz. En yoğun dönem sayılan 2000 yılında bile yaklaşık 3 bin 800 başvuru yapıldı. Bu rakamlar sanayicimizin yenilikler yapmadığı anlamına gelmez. Yenilikler oluyor ama kanuni haklara önem verilmiyor.'' 
     
     PATENT KÜLTÜRÜ 
     Kemal Yamankaradeniz, patent konusunda üretimdeki ve AR-GE birimindeki elemanların yeniliklere aşina ve patent kültürünü benimsemiş olması gerektiğini kaydetti. 
     Yurtdışındaki sanayicilerin patent alımı, marka olma ve endüstriyel tasarım hakları konusunda bilgi ve tecrübe sahibi olduğunu vurgulayan Yamankaradeniz, şöyle devam etti 
     ''Gelişmiş ülkelerle aramızdaki uçurum, patent konusunda bilinçsiz olmamızdan kaynaklanıyor. Bu kültüre sahip olabilmek için ilköğretimden itibaren öğrencilerimize buluş yapma fikrini aşılamalı, üniversitelerde patent dersleri verilmelidir. Üniversiteler de doktora ve doçentlik tezlerindeki yenilikleri patentle korumalıdır. Bugün çok değerli çalışmalar bu nedenle yok olup gitmektedir.'' 
     
     PATENTTEKİ BEKLENTİLER 
     Yamankaradeniz, Avrupa Patent Sözleşmesi gereği, yabancı firmaların Türkiye pazarına girecek ürünleri için, bu yılın ikinci yarısından itibaren Türkiye'nin ilgili kurumlarından patent almaları gerektiğini ve bunun başvurularda artış oluşturacağını ifade ederek, şunları söyledi 
     ''Sözleşme gereğince Avrupa Patent Ofisi aracılığıyla işlem yaptıran ve ürünlerini Türkiye pazarına sokan firmalar, 2004'ün ikinci yarısından itibaren bizim ilgili kuruluşlarımıza başvurarak patentlerini tescil ettirmek zorundalar. Bu durum başvuruları artıracaktır. Bu nedenle 2005 yılından itibaren yıllık 10 bin adet patent başvurusu yapılması bekleniyor.'' Sayının artmasının avantaj ve dezavantajları olacağını savunan Yamankaradeniz, ''çeşitli ülkelerdeki firmaların başvuruda bulunması patent kültürümüzü geliştirecek. Ancak, yeterli patent kültürüne sahip olamayan sanayiciler yabancı rakiplerinin karşısında zayıf kalacak. Bunun için firmalar dikkatli davranarak, kendi kullandıkları teknolojinin başkasına ait olup olmadığını kontrol ettirmeli'' diye konuştu. 
     
</TEXT>
</DOC>
