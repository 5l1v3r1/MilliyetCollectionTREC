<DOC>
<DOCNO> 247987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo10.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer dosyası 
</HEADLINE>
<TEXT>



Resmi başlangıç 
2004 - 2005 futbol sezonu transfer dönemi bugün resmen başlıyor. İlk periyot, 1 Eylül tarihine dek sürecek. Yeni sezonun ikinci transfer ve tescil dönemi ise 1 Ocak 2005 ile 1 Şubat tarihleri arasında yapılacak. Bu sezon müsabaka mevsimi, 1 Temmuz 2004 - 31 Mayıs 2005 olarak kabul edilecek. 

Rota Jedidi 
GENÇLERBİRLİĞİ, Tunus seyahatinde Etoile Sahel takımınının forveti Mohamed Jedidi ile pazarlık masasına oturdu. Ali Zitouni'yi izlemek için Tunus'a giden Başkan İlhan Cavcav, bu oyuncuyu beğenmedi. Onun yerine Jedidi'yi gözüne kestiren Cavcav'ın karşısına 1 milyon 500 bin dolarlık bir maliyet çıktı. Samsunsporlu Mehmet Nas ile de bugün resmi sözleşme imzalanacak. 

Tugay'dan imza 
BLACKBURN Rovers'ta futbol yaşamını sürdüren Tugay Kerimoğlu, kulübüyle bir yıllık sözleşme yeniledi. Tugay'ın gelecek sezonki performansına göre Tugay ile sözleşmenin uzatılabileceği kaydedildi. 

Rize'den atak 
ÇAYKUR Rizespor, 2 Polonyalı ve 1 Nijeryalı oyuncu için kolları sıvadı. Teknik Direktör Rıza Çalımbay'ın isteği doğrultusunda takip edilen Polonyalı forvet oyuncusu Piotr Vlodarezyk ile orta saha oyuncusu Damian Groewski ve Nijeryalı golcü futbolcu Aku Benko için girişimlerin son aşamaya geldiği vurgulandı. 

Tamer sürprizi 
SAMSUNSPOR, sağ kanatta Bursasporlu Tamer ile iki yıllık sürpriz bir anlaşma yaptı. Mısırlı Tarek El Said ile görüşen Kırmızı - Beyazlılar'da transfer komitesi Başkan İsmail Uyanık'a geniş çaplı bir rapor sundu. 

Ankara arayışta 
BREZİLYA'DA futbolcu arayışlarını tamamlayan Ankaraspor Teknik Direktörü Samet Aybaba, iç piyasaya yöneldi. Başkent ekibinin, İstanbulspor kalecisi Oğuz, Konyasporlu Cenk ve Galatasaraylı Murat Erdoğan ile İstanbul'da masaya oturduğu, ayrıca Samsunsporlu Celil için de yönetim bazında girişimlere başladığı öğrenildi. 

Murat çabası 
SAKARYASPOR, golcüsü Murat Bölükbaş'ın bonservisini Adanaspor'dan almak için yoğun çaba gösteriyor. Turuncu-Beyazlılar bu futbolcu için 500 milyar lira isterken, Yeşil - Siyahlılar'ın Başkanı Selahattin Aydın'ın Kulüpler Birliği toplantısında, Güney kulübünün başkanı Çağdaş Ergin ile bir kez daha görüşeceği öğrenildi. 




</TEXT>
</DOC>
