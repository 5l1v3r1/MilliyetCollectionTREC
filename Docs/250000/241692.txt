<DOC>
<DOCNO> 241692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko54.html </URL>
<DATE> 2004/05/21/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Amerikan ürünlerinin popülaritesi tüm dünyada düşüyor 
</HEADLINE>
<TEXT>

     Bülent Keneş 

ABD yönetimin izlediği bazı politikalar yüzünden Amerikan kültürüne olan saygı ve hayranlığın azalmasına paralel olarak, tüm dünyada Amerikan markalarının popülaritesinde de ciddi bir düşüş yaşandığını ortaya çıktı. 
     Piyasa araştırmaları şirketi NOP World tarafından, Ebu Garip hapishanesindeki tutuklulara uygulanan işkence ve kötü muamele skandalının ortaya çıkmasından önce dünya çapında McDonalds, Coca-Cola, Microsoft, Yahoo, Disney ve Nike gibi markalar da dahil 15 Amerikan markası baz alınarak yapılan araştırmanın sonuçlarına göre, Amerikan markalarını kullanan tüketici oranı tüm dünyada yüzde 30'dan yüzde 27'ye gerilemiş durumda. 
     NOP World küresel yönetim direktörü Tom Miller, ''Çalışmamız Amerikan markalarının popülaritesinin ve tüketim oranının düştüğünü ortaya koydu. Sorunun özünde, ABD'ye karşı artan bir kızgınlık ve öfke yatıyor. Bu duygular ise kendisini, Amerikan ürünlerine yönelik desteğin erimesi şeklinde gösteriyor'' dedi. 
     ''Amerika, Dünya ve Küresel Markalara Meydan Okumalar'' başlıklı araştırmaya katılanlar, Amerikan markalarına artık daha az güvendiklerini ifade ederken, Coca-Cola'ya güvendiklerini söyleyenlerin oranı yüzde 55'ten yüzde 52'ye, McDonald's'a güvenenlerin oranı yüzde 36'dan yüzde 33'e, Nike için ise bu güven oranı yüzde 14'ten yüzde 11'e gerilemiş durumda. 
     Tüketicilerden Amerikan kültürüne atfedilen değeri sıralamaları istendiğinde de ilginç sonuçlar elde edilmiş. Tüketicilerin Amerikan kültürüne atfettikleri ''uluslararasıcılık'' sıralaması 11'den 29'a gerilerken, ''eşitlik'' sıralaması 28. sıradan 42. sıraya geriledi. ''Heyecan verici'lik atfı ise 14. sıradan 27. sıraya düşmüş durumda. 
     Ocak-Mart 2004 tarihleri arasında ABD dışında 30 ülkede 30 bin kişinin katılımı ile yapılan araştırmanın, satış rakamlarından ziyade katılımcıların ifadelerine dayandığı ve Amerikan ürünlerine karşı artan olumsuz tavra en büyük katkının ABD ordusunun Afganistan ve Irak'ta giriştiği harekatlar olduğunu ortaya koyduğu ifade edildi. 
     ABD'nin tek süper güç olma düşüncesinin insanları sinirlendirdiğini iddia eden Miller, ''ABD'nin Irak'a girmek için tek taraflı hareket etmesi, Kyoto çevre anlaşmasını ve ABM Anti-Balistik Füze Anlaşması'nı imzalamaması da bu ülkelerde kızgınlığa yol açıyor'' görüşünü dile getirdi. 
     Durumun daha da kötüye gidebileceği uyarısında da bulunan Miller, Amerikan kültürüne ve ürünlerine karşı duyguların son 1,5 ayda çok daha kötüleştiğini de kaydetti. 
     İstanbul ve Roma'da Amerikan kültürünün sembolü haline gelen McDonald's restoranlarına karşı düzenlenen bombalı saldırılar da bu bağlamda ele alınıyor. 
     
</TEXT>
</DOC>
