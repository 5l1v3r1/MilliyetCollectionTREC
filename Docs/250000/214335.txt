<DOC>
<DOCNO> 214335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur10.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Popstar vakası... Ünlü olma kuyruğu... 
</HEADLINE>
<TEXT>

     Mehmet ÖZEN 

Kısa yoldan zengin olmak, hayatın insanın karşısına koyduğu basamakları fazla oyalanmadan beşer onar çıkmak, üstelik bu müthiş tırmanışı yorulmadan tamamlamak artık insanların en büyük hayali... 
     Televizyon da insanların önüne heyecan uyandırıcı kestirme yollar koyuyor. İzleyiciler için Popstar yarışmasının birincisi sosyolojik bir vaka haline gelince, şöhret tutkusuyla yanıp tutuşan gençler dört gözle ikinciye katılmak için start verilmesini kollar oldu. 
     İkinci Popstar yarışması elemeleri işte bu umudun en büyük göstergesiydi. Popstar 2'nin İzmir elemelerine de binlerce kişi katıldı. Otelin önünde daha geceden birikmeler başladı. Kuyruk sabaha doğru uzadı, uzadı ve gün ışırken bir miting alanına dönüştü. Birbirini ezip çiğnemeye hazır binlerce hırslı genç, bir yandan park etmiş otomobillerin camlarında bozulan saçlarını düzeltiyor, gizlice çantalardan çıkan jöleler, pudralar, rujlar suratlarda dolaşıyor ama gözler giriş kapısından asla ayrılmıyordu. 
     Çünkü bu farklı bir kuyruktu. Bu ünlü olma, Türkiye'ye kendini kanıtlama, 3-4 haftada yaşamın kısır döngüsünü kırıp bambaşka biri olmanın kuyruğuydu. Her biri sıradan da olsa, belki de kader onlara gülecek, bu yarışmanın daha ilk haftalarında yine aynı cadedede yürürken hayranlarını selamlıyor olacaklardı. 
     
     Neden katılıyorlar 

     Acaba izdihamı oluşturan kişileri motive eden itici güç yeteneğini kitlelere ispatlamak mı Yoksa amaç sadece ve sadece ne pahasına olursa olsun ünlü olmak mı Ve Popstar 2 bize bu yolda yeni "Ajdarlar" ve "Nane" şarkıları hediye edecek mi 
     Reytingleri alt üst eden ve televizyon tarihine geçen Popstar yarışması bize çok önemli birşey daha gösterdi. Ajdar olmanın, jüri üyeleri karşısında defalarca terleyip, türlü eziyetlerden sonra ünlü olmaktan daha kestirme bir yol olduğunu... 
     Bakalım bu ünlü olma kuyruğunun sahipleri hangi yolu seçecek .. 
     
</TEXT>
</DOC>
