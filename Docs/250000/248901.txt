<DOC>
<DOCNO> 248901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/spor/spo03.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Conceicao'da mutlu son 
</HEADLINE>
<TEXT>


Galatasaray, transferi yılan hikayesine dönen Brezilyalı futbolcunun işini bitirdi. Üç yıllık anlaşma sağlanan sambacı faks aracılığıyla sözleşme imzaladı 

MEHMET ÇİFTÇİ, RAŞİT ALTUN 


Şartları kabul ettiler 
GALATASARAY, transferi yılan hikayesine dönen Conceicao ile sonunda anlaştı, Brezilyalı futbolcu ile üç yıllık sözleşme yaptı. Uzun süredir sambacının peşinde olan Sarı - Kırmızılılar dün gece yoğun temaslar sonrası transfere son noktayı koydu. Madrid'den Monaco'ya geçen Başkan Özhan Canaydın ve ekibi burada bir toplantı daha yaptı. Toplantıda Conceicao'nun transferinin gerçekleşmemesi durumunda büyük bir prestij kaybına neden olacağı tartışıldı ve her türlü şartın kabul edilmesi kararlaştırıldı. 

Sırada Junior var 
BU gelişmelerin ardından Conceicao'nun menajerlerini çağıran Başkan Canaydın Real Madrid Sportif Direktörü Butregueno'yu da telefonla arayarak şartları kabul ettiklerini bildirdi. Brezilyalı futbolcuyla aradaki sorunlar da çözümlendikten sonra ülkesinde bulunan Conceicao ile faks aracılığıyla sözleşme imzalandı. Galatasaray bugün de Real Madrid'le anlaşmayı kesinleştirecek. Cim - Bom'un Roque Junior'un transferini bitirmek üzere olduğu, Gallardo için de temasların yoğunlaştırıldığı bildirildi. 

'Fatih'i biz istemedik' 
İKİNCİ Başkan ve Futbol Şubesi Sorumlusu Ergun Gürsoy, kendisinden vazgeçmeleri üzerine Fatih Sonkaya'nın Beşiktaş ile anlaştığını söyledi. Gürsoy, "İlk temaslarımız sonrasında meydana gelen başka gelişmeler üzerine Fatih'ten vazgeçmiştik. Transferi istesek yapabilirdik. Beşiktaş'a bu futbolcuyla ilgilenmediğimizi, istedikleri girişimi yapabileceklerini bildirdik" dedi. Öte yandan Galatasaray, 21 Haziran'da Florya'da işbaşı yapacak. 

'Sınırları zorlayacağız' 

RAŞİT ALTUN 

Ümit iddialı 
SARI - Kırmızılı takımın golcü futbolcusu Ümit Karan, 100. yıl için iddialı mesajlar verdi. Geçen sezonu hatırlamak bile istemediğini belirten Ümit, "Şimdi şov zamanı" dedi. Tecrübeli golcü, hakkındaki dedikoduların motivasyonunu olumsuz etkilediğini ancak hiçbir zaman ayrılmayı düşünmediğini, taraftarların, özlenen ve beklenen Ümit Karan'ı yeni sezonda göreceğini söyledi. 

Sakatlık korkusu 
İNANMALARI halinde başarıyı yakalayacaklarını kaydeden Ümit Karan, sözlerini şöyle sürdürdü "Kadromuz geniş ve tecrübeli. Bir - iki takviye yeter. Tek dileğim yeni sezonda benim ve arkadaşlarımın sakatlık yaşamaması. Mental olarak zaten şampiyonluğa kilitleneceğiz. Bu sezon takım halinde sınırlarımızı zorlayacağız. Kimse merak etmesin, takım halinde şov yapacağız". 

Taraftar inanmıyor 
GALATASARAYLI taraftarların transfer umutları tükeniyor. 'www.galatasaray.com'da düzenlenen ankette yöneltilen "Başkan Canaydın'ın Fransa'dan dört yabancı ile döneceğine inanıyor musunuz " sorusuna katılan 34 bin 353 kişiden 24 bin 650'si Yüzde 71.8 "Hayır" yanıtını verirken, 9 bin 703 kişi Yüzde 29.2 ise olumlu görüş belirtti. 


</TEXT>
</DOC>
