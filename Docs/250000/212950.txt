<DOC>
<DOCNO> 212950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur25.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Konya'daki olay teknik bir hata'' 
</HEADLINE>
<TEXT>

     Başbakan Recep Tayyip Erdoğan, Konya'da 11 katlı binanın çökmesiyle ilgili olarak "Olay tamamen teknik bir hata. Daha önce burası takviye görmüş. Maalesef bu tür sıkıntıları yaşıyoruz. Bunlar üzerine gideceğiz" dedi. 
     Erdoğan, "Bu işin yasal müeyyideleri ağır olmadığı sürece, bu tür bedelleri vatandaş canıyla ödüyor. Buna da kimsenin hakkı yok. Böyle bir şeye fırsat vermeyeceğiz. Elimizden gelen tüm tedbirleri almak suretiyle bu olayların üzerine gideceğiz" diye konuştu. 
     "Geçmişte olanlar konusunda dönüşüm projeleri bulunduğunu, bu sayede de bunların üzerlerine gidileceğini" vurgulayan Erdoğan, "Halkımızın da bize yardımcı olmasını bekliyoruz" dedi. 
     Başbakan Erdoğan, birçok yerde halkın kaçak yapı veya gecekondu yaptığını, bazı yerlerde ise kaçak olmamasına karşın meşru olmayan yollarla binalar inşa edildiğini hatırlatarak, "Temenni ederiz ki, bu etik kurallardan nasibini alarak geleceğe yürüyen bir yapıyı oluşturalım" diye konuştu. 
     
     DİLEĞİMİZ VATANDAŞLARIMIZIN SAĞ KURTARILMASI 

     Başbakan Erdoğan, ''Arama-kurtarma çalışmalarının başarı ile sonuçlanarak enkazdan yaralı vatandaşlarımızın sağ olarak kurtarılması milletçe hepimizin dileğidir'' dedi. 
     Başbakanlık Basın Merkezi'nden yapılan açıklamaya göre, Başbakan Erdoğan, Konya'nın Selçuklu ilçesinde 11 katlı bir binanın çökmesi ve Hac farizası sırasında 9 Türk vatandaşının hayatını kaybetmesi nedeniyle bir başsağlığı mesajı yayınladı. 
     Konya'nın Selçuklu ilçesinde 11 katlı bir binanın çökmesi sonucu çok sayıda vatandaşın hayatını kaybetmesi ve yaralanmasından büyük üzüntü duyduğunu belirten Erdoğan, arama-kurtarma çalışmalarının başarı ile sonuçlanarak enkazdan yaralı vatandaşların sağ olarak kurtarılmasının milletçe herkesin dileği olduğunu kaydetti. 
     Başbakan Erdoğan, bu olayda hayatını kaybeden vatandaşlara Allah'tan rahmet, ailelerine başsağlığı, yaralılara acil şifa dileğinde bulundu. 
     
     ŞEYTAN TAŞLAMA SIRASINDAKİ İZDİHAM 

     Erdoğan, Mina'da şeytan taşlama sırasında yaşanan izdihama ilişkin olarak da ''Hac vazifelerini ifa ederken meydana gelen üzücü olayda hayatlarını kaybeden vatandaşlarımıza da Allah'tan rahmet, ailelerine başsağlığı diliyor, kendilerinden haber alınamayan vatandaşlarımızın sağ ve salim olarak bulunmalarını temenni ediyorum'' dedi. 
     

     
</TEXT>
</DOC>
