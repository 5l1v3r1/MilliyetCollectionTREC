<DOC>
<DOCNO> 200958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur32.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan, büyükşehirlerle ilgili düzenlemeye sert eleştiri .. 
</HEADLINE>
<TEXT>

     CHP Genel Başkanı Deniz Baykal, büyükşehirlerle ilgili düzenlemeyi eleştirerek, ''Bu kapkaççı dediğim dedikçi, fırsatçı, üzerine yatmacı, antidemokratik, vurguncu bir zihniyetin yansımasıdır'' dedi. Baykal, Cumhurbaşkanı Ahmet Necdet Sezer'in ''Bu tertibe alet olmayacağına inandığını'' söyledi. 
     Baykal, partisinin TBMM Grup toplantısında yaptığı konuşmada, büyükşehir belediyelerinin sınırlarını genişleten yasa teklifini eleştirdi. 
     ''Maç başlamışken, süreç işlerken şimdi geceyarısı baskınıyla büyükşehir tanımı, kapsamı, sınırı değiştirme kararı içine girdiler'' diye konuşan Baykal, ''12'ye 5 kala'' seçim çevrelerinin yeniden belirlenmesini hakla, adaletle, büyükşehirlerin sağlıklı bir yapıya ulaşması isteğiyle açıklamanın mümkün olmadığını ifade etti. 
     Bunun ''Kapkaç yasası, geceyarısı baskını, seçim çevrelerinin sınırlarının siyasi hesaplarla alelacele belirlenmesi gayreti'' olduğunu kaydeden Baykal, şunları söyledi 
     ''Bu üslup, demokratik değildir, halka saygılı değildir, Türkiye'de hukuka, Anayasa'ya uygun bir üslup değildir. Bu kapkaççı, dediğim dedikçi, fırsatçı, üzerine yatmacı, antidemokratik, vurguncu bir zihniyetin yansımasıdır. Gerçekten büyük üzüntü duyuyorum. Üçte ikilik bir parlamento çoğunluğuna sahip olan bir iktidar niçin bunu yapma ihtiyacı duyar Bu ne gözükaralıktır Parlamento çalışmalarındaki muhalefete söz hakkı tanımama tutumunun bu alandaki yansımasıdır. Üstelik getirilen düzenlemenin iler tutar tarafı da yoktur. 
     Bir düzenleme getiriliyor, İstanbul'da Sultanbeyli, Çatalca, Şile büyükşehir sınırları içine dahil edilecek. Nüfusu 2 milyonla 5 milyon arasında olan illerde 50 kilometrelik bir daire içinde kalan yerler büyükşehir sayılacak. Bunu çizdiğinizde bunun içine göller, nehirler, yerleşim olmayan yerler, dağlar girer. Bir kör ölçü...'' Baykal, teklifte İzmit için istisna getirilmesine bütün şehrin tepki duyduğunu söyledi. 
     Düzenlenmenin yanlış ve sakıncalı olduğunu ifade eden Baykal, ''Bu noktada buna kalkışan bir iktidar başı sıkışsa kim bilir neler yapar...'' diye konuştu. 
     CHP Genel Başkanı Baykal, Cumhurbaşkanı Ahmet Necdet Sezer'in bu tertibe alet olmayacağına inandığını da kaydetti. 
     ''Bunu kim planlıyor Koca iktidarı parmağında kim oynatıyor, hangi mantıkla oynatıyor '' diye soran Baykal bu ''Emrivaki''yi kabul etmelerinin mümkün olmadığını söyledi. 
     
     ''ZABITACI OLMAYAN BELEDİYECİLİK'' 

     Baykal, konuşmasında partisinin hafta sonu düzenlenen yerel seçim toplantısında alınan kararlarla ilgili olarak bilgi verirken de sosyal demokrat belediyeciliğin yasaklayıcı, zabıtacı belediyecilik anlayışından uzaklaşacağını söyledi. Belediyelerin hizmet önceliklerinin değiştirilmesi gerektiğini de kaydeden Baykal, ''Makyajcı, göz boyayıcı belediyeciliği'' eleştirdi. 
     Belediyelerin özellikle göç nedeniyle doğan sorunların üzerine gitmesi gereken Baykal, köylerinden gelen ve ortada kalan ailelerin özellikle dinsel örgütlenmelerin etkisi altına girdiğini, belediyelerin bunu önleyici tedbirleri alması gerektiğini ifade etti. 
     Baykal, CHP'li belediye başkan adaylarının kamuoyuna özellikle, rant sağlayıcı icraatlarda bulunmayacaklarına ilişkin taahhütlerde bulunacaklarını da sözlerine ekledi. 
     
     "DERDİMİZ GEÇMİŞLE HESAPLAŞMA DEĞİL" 

     Baykal, Türkiye'de yapılan yolsuzlukların hesabının mutlaka sorulması gerektiğini söyledi. Bu anlamda gelinen noktanın önemli bir aşama olduğunu, TBMM'nin bu konuda soruşturma komisyonu kurup kurmamaya bugün karar vereceğini ifade eden Baykal, şunları kaydetti 
     ''Kimseye intikam duygusuyla hesap sorma niyetinde değiliz. Derdimiz geçmişle hesaplaşma değil, geleceği güven altına almaktır. Geçmişte yapılan yolsuzlukların hesabı sorulmalıdır ki, bir daha kimse bunları yapmaya cesaret edemesin. Biz görevimizin gereği neyse onu yapacağız. 
     Ancak, şu andaki mevcut tablo ile ilgili olarak yaprak kıpırdamamaktadır. 129 dosya TBMM'de sahipsiz olarak bekliyor. Yapılması gereken, komisyonun biran önce toplanıp bu dosyalarla ilgili karar almasıdır. Biz orada dosyası bulunan tüm CHP milletvekillerinin istisnasız olarak dokunulmazlıklarının kaldırılarak yargı yolunun açılmasını istiyoruz. Biz imtiyaz istemiyoruz, dokunulmazlık zırhının arkasına saklanmak istemiyoruz. Bundan daha insani daha haklı bir talep olabilir mi Yargılanma hakkımızı kullanmak istiyoruz.'' Deniz Baykal, karma komisyonun bir yıldır milletvekilleri hakkındaki dosyaları ele almadığını ve Cumhuriyet tarihinde ilk kez bir meclis komisyonunun çalıştırılmadığını belirterek, şöyle konuştu 
     ''Sayın komisyon başkanı bayramdan sonra dosyalar ele alınacak demişti. Ama ben ihmal edip sormadım. Hangi bayram, hatta hangi yılın bayramı diye sormalıydım. 
     Kimsenin Anayasa'nın öngördüğü bir mekanizmayı çalıştırmamaya hakkı yoktur. Kimse ali kıran baş kesen değildir. 
     TBMM Başkanı'na şaşıyorum ve merak ediyorum, 1 yıldır bir komisyon çalışmıyor ve kendisi ne düşünüyor diye. Hiçkimse bizim arkamıza saklanarak, bizi bahane ederek bizim yargılanma hakkımızı engellemesin. Kendinizle ilgili ne yapıyorsanız yapın ama bizi engellemeyin ve şu komisyonu çalıştırın.'' Baykal, komisyonun CHP'li üyelerine de çağrıda bulunarak, bu konuda ısrarcı olmalarını ve komisyonun toplanması için gereken her yolu denemelerini istedi. 
     
     TERÖR DOSYASI KAPANDI 

     Deniz Baykal, İstanbul'da yaşanan terör olaylarının ardından, terör dosyasının kapandığını savundu. 
     Bu olayların arkasında kimlerin bulunduğunun, teröristleri kimlerin eğittiğinin ve böyle bir tablonun bir daha ortaya çıkmaması için ne yapılması gerektiğinin bir tarafa bırakıldığını kaydeden Baykal, ''Elini eteğini çekip beklemek bir yana, yanlışlıklara yeni yeni yanlışlıklar eklendiğini'' söyledi. Baykal, sözlerini şöyle sürdürdü 
     ''Türkiye'nin gelecekte çok daha büyük sorunlarla karşılaşmasına neden olacak olumsuzluklar hızla biriktiriliyor. Bu tablo iyi bir tablo değildir. Bugünkü iktidar maalesef terör için dini kullanan çevreler karşısında aciz kalmıştır. Etkin, kararlı bir tavır takınamamıştır. Bunların niteliğini ortaya koyamamıştır. Bu durumu örtbas etmekten, yok saymaktan öte bir yaklaşım içine maalesef girememiştir. İktidarın bu konumda olması çok büyük bir tehlikeyi ortaya koymaktadır.'' Pek çok çevrenin de bu tutumu görmezlikten geldiğini ve bunun ülkenin karşıya karşıya bulunduğu tehlikeyi daha da ağırlaştırdığını belirten Baykal, CHP'nin Türkiye'nin her türlü tehdit karşısında sırtını dayayabileceği en temel güvence olduğunu kaydetti. 
     
     ''EN BÜYÜK TEHDİT DOGMATİZM'' 

     CHP'nin sorumluluğunun bilincinde olarak üzerine düşeni bugüne kadar yaptığını ve yapmaya devam edeceğini kaydeden Baykal, şöyle konuştu 
     ''Demokrasiye yönelik en büyük tehdit dogmatizmdir. Eğer, siz hükmünüzü, inancınızı bir siyasi tartışma konusu olmaktan çıkarıp, tartışma dışı bir kesin dogma olarak anlıyorsanız her türlü uzlaşma şansı ortadan kalkmış demektir. 
     Dinler dogmaya dayanır, imana dayanır. Şüpheye, tartışmaya dinde yer yoktur. O nedenledir ki dinin etki alanı eğitime, hukuka ve devlet yönetimine yaygınlaştırılacak olursa, aslında hukuka, eğitime ve devlet yönetimine dogmayı, imanı dayatıyor konumda olursunuz. Bu büyük tehlikedir. Türkiye eğitimini, hukukunu ve devlet yönetimini, siyaset yönetimini din istismarcılarının etkisinden kurtarmak zorundadır.'' Baykal, bu konularda duyarlı tüm vatandaşlara her türlü kaygıyı, geçmişte hangi partide bulunduklarını bir kenara bırakarak elele vermeleri ve CHP saflarında yer almaları çağrısında bulundu. 
     
     TÜRKİYE İTİLİP KAKILIYOR 

     Konuşmasında AİHM'in Loizidu Davası ile ilgili kararına da değinen Baykal, Türkiye'nin bir süreden beri uluslararası alanda çok büyük haksızlıklara uğradığını söyledi. Baykal, ''Türkiye son dönemlerde sürekli itilip kakılıyor. Bütün bunları iktidar büyük bir rahatlıkla içine sindirmeye devam ediyor'' dedi. 
     Baykal, dış güçler karşısında her türlü dirençten yoksun, başı eğik, teslimiyetçi bir dış politika anlayışının sürdürüldüğünü belirterek Loizidu davasının Türkiye'ye yapılan haksızlıkların son halkası olduğunu söyledi. 
     
     İLK BELEDİYE BAŞKAN ADAYI 

     Grup toplantısında, eski Bayındırlık ve İskan Bakanı, feshedilen SHP'nin eski Genel Sekreteri Halil Çulhaoğlu SHP'den ayrılarak CHP'ye katıldı. 
     Baykal, katılım nedeniyle yaptığı konuşmada, Çulhaoğlu'nu aralarında görmekten büyük memnuniyet duyduğunu söyledi. Siyasetin üst noktalarında görev yapan Çulhaoğlu'nun İzmir'in Tire ilçesindeki partililerin ''Belediye başkan adayı'' olması yönündeki isteklerini kırmayarak CHP'ye katılma kararı aldığını belirten Baykal, bunun siyasette az rastlanır bir örnek olduğunu ifade etti. Böylece Çulhaoğlu, CHP'nin açıkladığı ilk belediye başkan adayı oldu. 
     Çulhaoğlu da ''Aydınlanmanın bayrağını yerel yönetimlerde dalgalandırmak'' için partililerin isteğine uyarak CHP'ye katılma kararı aldığını belirtti. 
     
</TEXT>
</DOC>
