<DOC>
<DOCNO> 230339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/spor/yercan.html </URL>
<DATE> 2004/04/11/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Tam yol ileri 
</HEADLINE>
<TEXT>

   
   Trabzonspor, rotasına kilitlenmiş destroyer görüntüsünde, önündeki engelleri bir bir temizleyerek "Tam yol" hedefe motor basıyor. 
   Son haftalardaki kazanma alışkanlığını Bursaspor karşısında da sürdüren Bordo - Mavili ekip, bu galibiyetle, Şampiyonlar Ligi hedefini perçinlerken, lig şampiyonluğunun da en güçlü adaylarından biri oldu. 
   Ligde kalma üzerine matematiksel hesaplar yapan Bursaspor karşısında, çok akıllı bir taktikle tam "zeka maçı" oynadı Trabzonspor. Peş peşe gelen galibiyetlerin verdiği "özgüvenle" maça kendisinden emin bir hava içinde çıkan Bordo - Mavili ekip, oyunun tamamında kontrolü elinde tuttu. Rakibe göre on bir belirleyen ve elindeki kadroyu maksimum verimlilikte kullanan Ziya Doğan, Bursaspor'un galibiyet için ofansif bir futbol tercih edeceğini düşünerek, gerekli tüm tedbirleri almıştı. 
   İstanbulspor maçının kahramanı Yattara ile Maxim'i yedek kulübesine çeken Doğan, oyunun orta sahada şekilleneceği düşüncesi içinde, İbrahim Ege'li bir kadroyla maçla başladı. Mehmet Yılmaz ve Kaptan Fatih'ten oluşan forveti, zaman zaman Gökdeniz'in desteğiyle üçleyen Trabzonspor, strese ve sıkıntıya girmeden, her iki yarıda bulduğu gollerle rahat bir galibiyet elde etti. 
   Gökdeniz - Fatih ikilisi muhteşem bir uyum içinde Trabzonspor'u şampiyonluk yolunda hedefe koşturuyor. Bursaspor ağlarına giden ilk golde Gökdeniz'in rakiplerini safdışı bırakarak verdiği mükemmel pası Fatih ağlara yollarken, yıldızların ortaklığı göze hoş gelen bir tablo oluşturdu. 
   İkinci gole imzasını atan Gökdeniz ise Trabzonspor yönetimine transferiyle ilgili pürüzlerin bir an önce giderilmesi adına önemli bir mesaj yolluyordu. 
   Karşılaşmanın orta hakemi Selçuk Dereli, yerinde kararlarıyla, çok başarılı bir maç yönetti. 
   
   
</TEXT>
</DOC>
