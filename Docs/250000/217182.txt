<DOC>
<DOCNO> 217182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo01.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Bu seyirciye Roma'yı seyrettirsen ne olur .." 
</HEADLINE>
<TEXT>

     Gaziantepspor Kulübü Başkanı Celal Doğan, 5-1 yenildikleri Fenerbahçe maçında tribünlerde yangın çıkartan taraftarları eleştirerek, ''Tribünü yakanların, gerçek Gaziantepspor taraftarı olduklarını sanmıyorum'' dedi. 
     Doğan, maçtan sonra yaptığı açıklamada, Fenerbahçe maçı sırasında bazı taraftarların Gaziantep Kulübü yönetimi aleyhine tezahürat yapıp, tribündeki koltukları yakmasının, hoş bir olay olmadığına dikkat çekti. 
     Gaziantepspor'un çok saygın bir takım olduğunu ama Fenerbahçe maçı sırasında hoş olmayan olaylar yaşandığını belirten Doğan, ''Futbolda dün yoktur, anlar vardır. Fenerbahçe maçında, farklı bir yenilgi aldık ve bazı taraftarlar buna tepki göstererek aleyhimde tezahürat yapıp, oturdukları koltukları yaktılar. Perşembe günü UEFA Kupası'nda AS Roma ile yine bu statta maçımız var. Unutmayalım ki Roma takımını da Gaziantep'e getirmeyi başaran Gaziantepspor'dur. Ama böyle taraftara, Roma'yı seyrettirsen ne olur, seyrettirmesen ne olur'' diye konuştu. 
     Gaziantepspor'u kayyumdan aldığını ve borcu olmayan çok saygın bir takım haline getirdiğini belirten Doğan, ''Hoş olmayan hareketlerde bulunan taraftarların toplum psikolojisi ile hareket ettiğini düşünüyor ve bunu tüm Gaziantep halkına ve taraftarlara mal etmek istemiyorum. Bunun gerçek nedenini de biliyorum ama bu konuda konuşmak istemiyorum'' dedi. 
     Doğan, gazetecilerin ''taraftarların size karşı aleyhte tezahürat yapmasının nedeni siyasi olabilir mi '' sorusunu ise yanıtsız bıraktı. 
     Gaziantepspor Teknik Direktörü Nurullah Sağlam ise Fenerbahçe maçına galibiyet için hazırlanmalarına karşın iyi mücadele edemediklerini ifade ederek, şöyle konuştu 
     ''Maça iyi başlayamadık. Golü ise hiç beklemediğimiz bir anda ve erken yiyince, oyun disiplinimiz bozuldu. Ortaya koyduğumuz mücadele iyi değildi. Sonuçta, farklı mağlubiyet aldık. Çok üzgünüm. UEFA Kupası'nda karşılaşacağımız AS Roma öncesinde bu mağlubiyet hiç de iyi olmadı ama bu önemli maça kadar toparlanırız'' diye konuştu. 
     
     FENERBAHÇE TEKNİK DİREKTÖRÜ DAUM...'' 
     Fenerbahçe Teknik Direktörü Christoph Daum, Gaziantepspor maçında çok iyi mücadele ederek farklı galip geldikleri için mutlu olduklarını söyledi. 
     Öncelikle, çok soğuk bir havada mücadele etmelerine karşın, bundan etkilenmeyen ve oyun disiplini içerisinde hareket eden futbolcuları kutlayan Daum, şöyle konuştu 
     ''İlk yarıda, orta sahadan geliştirdiğimiz çabuk ataklarla rakip kalede gol arayışına girdik. Bu arada, ilk yarıda rakibimize de 2-3 gol pozisyonu verdik. İlk yarıda, hatalarımız olmasına karşın 2 gol atmayı başardık. İkinci yarıya ise futbolcuları yaptıkları hatalar konusunda uyararak başladık. 
     Nitekim, tüm futbolcularım taktikleri iyi uygulayıp, oyun disiplininden kopmayarak oyunda üstünlüğünü tamamen ele geçirdi. 5 gol atmayı başardık. Biraz daha dikkatli olabilseydik, 2-3 gol daha atabilirdik. Gaziantep'e 3 puan için geldik ama bu kadar farklı bir galibiyeti beklemiyordum. Bu sezonun en iyi deplasman mücadelesini, Gaziantep'te yaptık. Farklı galip geldiğimiz için mutluyum ve futbolcularımı kutluyorum.'' Daum, hala lider Beşiktaş'ın 3 puan gerisinde olduklarını, eksikleri bulunduğunu ve daha iyi olmak için çok çalışmaları gerektiğini de sözlerine ekledi. 
     Bu arada, soyunma odasında, Gaziantepspor Başkanı Celal Doğan'ın yaptığı konuşma sonrasında, gazeteciler arasında, izdiham nedeniyle kısa süreli gerginlik yaşandı. Çıkan kargaşada, bazı basın mensupları birbirlerine yumrukla ve kameralarıyla vurdular. Kısa süren olay, polis memurlarının müdahalesi ile son buldu. olaylara, yakın bir noktada bulunan Gaziantep Emniyet Müdürü Feyzullah Aslan da müdahale ederek, gazetecileri sakin olmaları konusunda uyardı. 
     
</TEXT>
</DOC>
