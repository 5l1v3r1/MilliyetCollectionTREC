<DOC>
<DOCNO> 220512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko16.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Başbakanı Türkiye ile gelinen noktadan çok memnunum... 
</HEADLINE>
<TEXT>

     Suriye Başbakanı Naci Otri, Türkiye ile Suriye ilişkilerinin özellikle son bir ayda büyük gelişmeler gösterdiğini belirterek, iki ülke ilişkilerinin geldiği noktadan büyük memnuniyet duyduğunu bildirdi. 
     Türkiye ile Suriye arasındaki ticari ilişkileri ve işbirliği olanaklarını geliştirmek üzere yaklaşık 220 Türk işadamı ile bu ülkeye gelen Devlet Bakanı Kürşad Tüzmen, bugün Suriye Başbakanı Otri'yi makamında ziyaret etti. 
     Başbakan Otri, görüşmenin basına açık bölümünde yaptığı konuşmada, Bakan Tüzmen ve Türk işadamlarını ülkesinde görmekten büyük memnuniyet duyduğunu söyledi. 
     Bakan Tüzmen'in Türkiye ile bölge ülkeleri arasındaki ilişkilerin geliştirilmesi için çaba harcadığını ifade eden Otri, ''Arap ülkelerini ilgilendiren desteklerinden dolayı Sayın Bakan'a teşekkür ederim'' dedi. 
     Ocak ayında Suriye Devlet Başkanı Beşşar Esad'ın Türkiye'ye yaptığı ziyareti de hatırlatan Otri, söz konusu ziyaretten, ziyaret sırasında mutabakata varılan konulardan ve çalışmaların sürdürülmesinden son derece memnun olduğunu da vurguladı. 
     
     BAKAN TÜZMEN 

     Görüşmenin ardından basın mensuplarına açıklama yapan Tüzmen ise Başbakan Otri ile iki ülke arasındaki ilişkileri ve gelinen noktayı değerlendirdiklerini söyledi. 
     Türk firmalarının Suriye'de daha fazla iş yapmak istediklerini de Başbakan Otri'ye ilettiğini belirten Tüzmen, bu konuda Otri'den Türk yatırımcılara kolaylık sağlamasını istediğini kaydetti. 
     Bakan Tüzmen, Suriye Devlet Başkanı Esad'ın 5-8 Ocak tarihinde Türkiye'ye yaptığı ziyaretten sonra iki ülke arasında yeni bir dönemin başladığını belirtti ve bu dönemin daha iyi noktalara taşınması gerektiğini söyledi. 
     Tüzmen, konuşmasını şöyle sürdürdü 
     ''İleriye dönük projeksiyonlar yapıyoruz. İki ülkenin ürün paylaşımı modeliyle birbirlerinin tamamlayıcı ekonomilerinden en iyi şekilde yararlanmasını sağlayacak düşüncelerimizi arzettik. Son derece olumlu ve verimli geçen görüşmede bazen de ülkelerimizin ortak tarihi ve kültürü bizi çeşitli duygusal anlara itti.'' Bu arada, Bakan Tüzmen Başbakan Otri'yi ziyaretinden sonra beraberindeki işadamlarıyla birlikte, Suriye Elektrik Bakanı, Maliye Bakanı, Sanayi Bakanı ve Ulaştırma Bakanı'nı da ziyaret etti. 
     
</TEXT>
</DOC>
