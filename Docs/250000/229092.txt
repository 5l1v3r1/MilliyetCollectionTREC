<DOC>
<DOCNO> 229092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas15.html </URL>
<DATE> 2004/04/06/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Bebeklerin gaz sorunu için anne ne yapmalı 
</HEADLINE>
<TEXT>

     Bebeklere acı çektiren gaz sorununun önlenmesi için, annenin ilk 5 ay inek sütü içmemesi gerektiği bildirildi. 
     Konya Dr. Faruk Sükan Çocuk ve Doğum Hastanesi'nde görevli Çocuk Hastalıkları Uzmanı Dr. Erkan Ataş, bebeklerin büyük bölümünün çektiği gaz sancısının, annenin tükettiği gıdalara göre değiştiğini söyledi. 
     Vücudunun tüm organları gibi, bebeğin sindirim sisteminin ve bağırsakların da çok hassas olduğunu belirten Ataş, ''Ağız yoluyla alınan besin, bağırsaklarda parçalanarak emilirken, bir miktar gaz ortaya çıkar. Bu gazın bir kısmı bebeğin bağırsakları içinde kalırsa, bebeğe büyük sancı verir'' dedi. 
     Bebeğin gaz nedeniyle yaşadığı sıkıntının, anne ve babanın da aylarca uykusuz geceler geçirmesine neden olabildiğini ifade eden Ataş, şunları kaydetti 
     ''Gaz sorunu, bebek 5-6 aylık olana kadar devam eder. Gaz giderici olarak hekimlerce önerilen hiçbir ilacın yüzde 100 yararı olmuyor. Bebeklerde gaza neden olan etken madde, sadece inek sütü içinde bulunan ve bağırsakta parçalanamayan beta laktoglogulin maddesidir. Anne tarafından içilen inek sütünün içindeki bu madde, emzirilen bebeğe geçiyor. Bebeklere en çok acı çektiren gaz sorununun önlenmesi için, annenin ilk 5 ay inek sütü içmemesi gerekiyor.'' 

     
</TEXT>
</DOC>
