<DOC>
<DOCNO> 212218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo08.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkoviç'in hedefi Milan veya Liverpool 
</HEADLINE>
<TEXT>

     Trabzonspor'un Avustralyalı file bekçisi Michael Petkoviç, büyük takımlara karşı hep daha iyi motive olduğunu belirtti. 
     Petkoviç, Trabzonspor Dergisi'nin şubat sayısında yer alan röportajında, babası ve ağabeyinin profesyonel takımlarda kalecilik yaptığını kaydederek, ''Ben hep onları izleyerek büyüdüm. Onların maçlarına gider, kurtarışlarını izler ve onlara özenirdim. Ailemdeki herkes futbol oynadı ve futbol oynamaktan hep büyük keyif aldık'' dedi. 
     Trabzonspor'dan teklif aldığında, takım hakkında çok fazla bilgisi olmadığını dile getiren Petkoviç, ''Galatasaray'ı, Beşiktaş'ı, Hakan Şükür'ü biliyordum. Trabzonspor'un da Türkiye'nin dört büyük takımından biri olduğunu biliyordum. Ama şimdi Avustralya'da futbolla ilgili pek çok kimse Trabzonspor'u tanıyor'' açıklamasını yaptı. 
     Futbolun Türkiye'de Avustralya'dan çok daha hızlı ve teknik oynandığını ifade eden Petkoviç, ''Bunun nedeni kaliteli oyuncu sayısının daha fazla olması. Çok zor bir ligde mücadele etmek beni daha fazla çalışmaya ve daha iyi olmaya zorluyor. Bu nedenle de Türkiye'de olmaktan ve Trabzonspor'da oynamaktan memnunum. Bu takımla Şampiyonlar Ligi'nde veya UEFA Kupası'nda oynamak, Avrupa'da boy göstermek istiyorum'' dedi. 
     Türkiye'de gerçekten iyi kaleciler olduğunu da vurgulayan Petkoviç, ''Rüştü'ye bakın. Dünya Kupası'nda süper bir performans gösterdi ve dünyanın en iyi takımlarından biri olan Barcelona'da oynuyor'' diye devam etti. 
     Petkoviç, bu sezon Fenerbahçe maçından sonra yedek kalması ve eleştiriler konusunda ise şöyle dedi 
     ''Futbol bu, iyi oynadığınızda da kötü oynadığınızda da kritikler vardır. Her maçı aynı şekilde oynamanız mümkün değildir. Ve önemli olan bir şeyin sizin için değil takım için iyi olmasıdır. Her hafta elinizi kolunuzu sallayarak ilk onbirde oynamayı bekleyemezsin. Diğer takım arkadaşlarına da saygı duyman, onların emeğine de saygı göstermen gerekir.'' 
     
     BÜYÜK MAÇLARI SEVİYORUM 
     Petkoviç, büyük maçları oynamayı sevdiğini ifade ederek, ''Kalabalık seyirci beni daha iyi motive ediyor. Büyük takımlara karşı hep daha iyi motive olurum. Böyle maçlardan hep daha fazla zevk almışımdır. Bu maçlarda konsantrasyonum yüzde 150 oluyor. Finaller ve derbi maçlarına hep farklı bir havada hazırlanırım'' dedi. 
     Trabzonspor'da çok iyi bir takım ruhu olduğunu dile getiren Petkoviç, ''Arkadaşlık ilişkileri çok iyi. Birlikte vakit geçirmekten zevk alıyoruz. Her gün birbirimizi görüyoruz, birlikte yemeğe gidiyor, eğleniyoruz. Ben zaten sakin hayatı seven bir insanım. O yüzden ailem ve çocuklarımla Trabzon'da çok mutluyum'' açıklamasını yaptı. 
     Petkoviç, çocukluğundan beri Milan ve Liverpool taraftarı olduğunu belirterek, şöyle devam etti 
     ''Kalecilikte varmak istediğim son nokta bu iki takımdan birisinin kalesini korumak olur. Ancak bu hedefe ulaşıp ulaşamayacağımı bilmiyorum. Türkiye'deki ilk sezonumda Trabzonspor ile kupayı kazanmak benim için büyük bir başarıydı. Dünyanın gözü Avrupa'da. Ben de Trabzonspor ile Şampiyonlar Ligi'nde oynamak ve bütün dünyaya kendimi göstermek istiyorum. Futbolu bırakıncaya kadar 1-2 şampiyonluk kazanmak istiyorum. Bir başka hedefim de 2006 Dünya Kupası'nda Avustralya forması giymek. Yeni statü ile Avustralya'nın finallere gitmesi kolaylaştı ve bu benim için büyük bir imkan.'' 
     
</TEXT>
</DOC>
