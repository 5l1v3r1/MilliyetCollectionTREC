<DOC>
<DOCNO> 231956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun28.html </URL>
<DATE> 2004/04/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
KKTC resmi referandum takvimi başladı, seçmen listeleri askıda... 
</HEADLINE>
<TEXT>

     KKTC'de Kıbrıs'ta dönüm noktası olacak 24 Nisan'daki referandumla ilgili resmi takvim bugün başladı. Başta devlet ve hükümet yetkilileri ile kamu görevlileri ve öğrencileri bağlayan seçim yasakları da uygulamaya girdi. 
     Kıbrıs Sorununun Çözümüne İlişkin Halkoylaması Özel ve Geçici Kurallar Yasası'nın dün Cumhurbaşkanı Vekili Cumhuriyet Meclisi Başkanı Fatma Ekenoğlu tarafından imzalanmasının ardından, Bakanlar Kurulu'nca 24 Nisan'ın referandum tarihi olarak kararlaştırmasıyla süreç hızlandı. 
     
     OY PUSULASINDAKİ SORU 
     Bakanlar Kurulu, dünkü toplantısında halkoylamasında kullanılacak oy pusulasında yer alacak ifadeleri de belirledi. Resmi Gazete'nin 15 Nisan tarihli özel sayısında yayımlanan karara göre, oy pusulasında şu ifade yer alacak 
     ''Kıbrıs'ın Avrupa Birliği'ne birleşik olarak gireceği yeni düzeni hayata geçirecek Kuruluş Anlaşması ve tüm eklerini Kıbrıs Türk Devleti'nin Anayasası'nı ve yürürlükte olacak yasalara ilişkin hükümleri onaylıyor musunuz '' Kıbrıs Sorununun Çözümüne İlişkin Halkoylaması Özel ve Geçici Kurallar Yasası'na göre bu sorunun altında beyaz zemin üzerinde siyah yazıyla EVET ve yanında siyah zemin üzerinde beyaz yazıyla HAYIR kelimeleri, bunların her birinin altında da birer kare bulunacak. 
     Yüksek Seçim Kurulu, oy pusulalarındaki evet ve hayır karelerinden birine x işaretli mühürle tercih yapılmasını kararlaştırdı. 
     
     YSK'NIN HAZIRLIKLARI 
     Yüksek Seçim Kurulu da YSK dün öğleden sonra toplanarak, referandum hazırlıklarını ele aldı, takvimi ve yasakları açıkladı. 
     Seçmen kartları bugün dağıtılmaya başladı. Ancak listelere son şekli, itirazların alınmasından sonra 21 Nisan'da verilecek. 
     YSK'nın referandum takvimine göre, bugün siyasi partiler Bayrak Radyo Televizyonu'nda BRT propaganda yapmak için YSK'ya dilekçe verecek ve YSK, BRT'deki konuşmalar için yayın zamanı ve sırayı saptayacak, konuşmalar için de ad çekilecek. 
     
     LİSTELER ASKIDA 
     Sandık seçmen listeleri de bugün askıya alındı. Listeler, iki gün askıda kalacak. 
     Takvime göre 19 Nisan, halkoylamasıyla ilgili kamuoyu yoklama ve araştırmalarının yayımlanmasının son günü. Aynı gün başvuru ve itirazlar ilçe seçim kurullarında görüşülecek. 20 Nisan'da YSK tarafından seçim eşyaları ilçe seçim kurullarına gönderilecek. 21 Nisan'da sandık seçmen listeleri tamamlanacak. 
     Seçmen kartlarının dağıtımı 23 Nisan'a kadar tamamlanacak ve propaganda dönemi de o gün sona erecek. Seçmen niteliği taşıyanlar, 24 Nisan'da 08.00-18.00 saatleri arasında sandık başına gidecek. 
     YSK, dün akşam yayımladığı duyurularla propaganda dönemindeki yasakları hatırlattı. Devlet kurumlarında görev yapanlarla ilk ve orta dereceli okullardaki öğrencilerin propaganda döneminde tarafsızlıklarını korumak zorunda olduklarını kaydeden YSK, resmi hizmet araçlarının kullanımına da kısıtlamalar getirildiğini belirtti. 
     Açılış ve temel atma törenleri, nutuk ve demeçler ve bunların her türlü araçla yayımlanması da bu dönemde yasak. 
     Sandık seçmen listelerinin asılacağı yerler ve seçim çevrelerinin ayrıldığı sandık bölgelerini gösteren cetveller, bugün Bayrak Radyosu'nda okunuyor. Listeler, Ortam gazetesinin bugünkü sayısında da yayımlandı. 
     Sandık seçmen listeleri yarın da asılı kalacak. 
     
</TEXT>
</DOC>
