<DOC>
<DOCNO> 225656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/ekonomi/eko07.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yiğit'e af Yargıtay'dan döndü 
</HEADLINE>
<TEXT>

   Yargıtay, Bank Ekspres davasında Korkmaz Yiğit'e verilen ve af kapsamına giren emniyeti suistimal kararını suçun 'dolandırıcılık' olduğunu belirterek bozdu 
   GÖKÇER TAHİNCİOĞLU Ankara 
   
   Yargıtay 11. Ceza Dairesi, banka hortumlama davalarında yargılanan sanıkları korkutacak bir karara imza atarak, Bank Ekspres'in eski sahibi Korkmaz Yiğit'in de aralarında bulunduğu sanıklara emniyeti suistimal suçundan verilen erteleme kararını, işlenen suçun nitelikli dolandırıcılık olduğunu belirterek bozdu. 
   İnterbank davasında, Cavit Çağlar için verilen beraat kararını da daha önce aynı gerekçeyle bozan daire, 188 milyon dolar ve 41 trilyon lira dolandırılan Bank Ekspres'in içini boşaltma yöntemlerinin, İnterbank'taki paravan şirket yönteminin bile önüne geçtiğini gözler önüne serdi. 
   
   Suçlama dolandırıcılık 
   Beyoğlu 2. Ağır Ceza Mahkemesi, TMSF'ye devredilen Bank Ekspres'le ilgili davada yargılanan 39 sanık için çete suçundan beraat kararı verirken, sanıkların dolandırıcılık değil emniyeti suistimal suçunu işlediklerini belirterek, davayı Şartla Salıverme Yasası kapsamına alıp ertelemiş, böylece, Yiğit ve diğer sanıklar ceza almaktan kurtulmuştu. 
   Temyiz üzerine dün dosyayı görüşen Yargıtay 11. Ceza Dairesi, Hazine vekilinin çete suçundan zarar görmediği için temyiz yetkisi bulunmadığını kaydetti. Daire, Beyoğlu Başsavcılığı'nın 1998'de emniyeti suistimal suçundan açtığı davayı, zamanaşımına girdiği gerekçesiyle ortadan kaldırırken, 1999'da açılan davanın zamanaşımına sokulması kararını bozdu. Daire, bunların dışında erteleme kapsamına alınan eylemlerin ise nitelikli dolandırıcılık olduğunu belirterek kararı bozdu. 
   
   
   
   
</TEXT>
</DOC>
