<DOC>
<DOCNO> 215961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun27.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'nin komite üyeleri belirlendi 
</HEADLINE>
<TEXT>

     Kıbrıs'ta 1 Mayıs'a kadar çözüm hedefiyle takvime bağlanan yeni müzakere süreci, BM Genel Sekreteri adına Özel Temsilci Alvaro de Soto gözetiminde yarın başlayacak. 
     BM kontrolündeki Lefkoşa Uluslararası Havaalanı'nda bu amaçla hazırlanan merkezde başlayacak müzakerelerin gündemi, heyetlerin kaç kişiden oluşacağı ve başlama saati, ön hazırlıklar için dün akşam adaya gelen de Soto'nun bugün liderlerle yapacağı görüşmede netleşecek. 
     Bu amaçla Rum yönetimi lideri Tasos Papadopulos ile görüşen de Soto, saat 16.00'da da KKTC Cumhurbaşkanı Rauf Denktaş ile bir araya gelecek. 
     Müzakerelerde KKTC'yi Cumhurbaşkanı Rauf Denktaş başkanlığında, Başbakan Mehmet Ali Talat ve Dışişleri Bakanı, Başbakan Yardımcısı Serdar Denktaş temsil edecek. Ancak görüşmeci heyete, de Soto ile yapılacak görüşmede saptanacak sayıya göre danışmanların da katılması bekleniyor. 
     
     KOMİTELER BELİRLENDİ 
     Müzakere sürecinde teknik hazırlıkları yapacak komitelerin üyeleri de belirlendi. Uluslararası anlaşmalar, federal yasalar ve ekonomi-finans konularında çalışma yapacak 3 ayrı komitenin Türk üyeleri, Cumhurbaşkanlığı, Başbakanlık ve Dışileri Bakanlığı'nın koordinasyonuyla dün gece geç saatlere kadar süren çalışmalar sonucunda saptandı. 
     Komitenin Türk üyeleri, bugün Cumhurbaşkanlığı Müsteşarı Ergün Olgun tarafından BM Genel Sekreterliği'ne bildirilecek. Cumhurbaşkanlığı Müsteşarı Ergün Olgun'un genel koordinatörlüğünde çalışacak komitelerin üyeleri bugün kamuoyuna açıklanacak. 
     BM ve Türkiye'den gelecek uzmanların da zaman zaman katılımıyla ortak çalışma yapacak teknik komitelere, ay sonunda bayrak ve marş konusunda 4. bir komite daha eklenecek. 
     Teknik komitelerin çalışmaların yoğunluğuna göre Lefkoşa Uluslararası Havaalanı veya Ledra Palace'ta çalışmaları bekleniyor. Komitelerin Türk üyeleri, ortak toplantılar dışındaki çalışmalarını ise bu amaçla ayrılan Lefkoşa'daki Ticaret Bankası'nın eski binasında sürdürecek. 
     
     TÜRK HEYETİ YARIN GELİYOR 
     Müzakere süreciyle birlikte ada yoğun diplomasi bir trafiğine hazırlanıyor. Dışişleri Bakanlığı'ndan bir heyet, müzakereler için yarın KKTC'ye gelecek. 
     Dışişleri Bakanlığı İkili Siyasi İşler Genel Müdürü Büyükelçi Ertuğrul Apakan başkanlığındaki heyette, New York müzakere sürecine katılan Büyükelçi Deniz Bölükbaşı da yer alacak. Dışişleri heyetinin, müzakerelerin başlamasının ardından zaman zaman adada kalacağı belirtilirken, New York müzakere sürecinde etkin rol oynayan Dışişleri Bakanlığı Müsteşarı Büyükelçi Uğur Ziyal'in de müzakerelerin son aşamasına doğru KKTC'ye gelebileceği kaydedildi. 
     Öte yandan AB Komisyonu'nun genişlemeden sorumlu üyesi Günther Verheugen ile AB uzmanlarından oluşan heyet de bu akşam Kıbrıs'a gelecek. 
     
</TEXT>
</DOC>
