<DOC>
<DOCNO> 208827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko43.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Sportif 25.2 milyon dolar net kar hedefliyor... 
</HEADLINE>
<TEXT>

     Galatasaray Sportif A.Ş., 6 aylık mali dönemde elde ettiği 17.8 milyon dolarlık net karı, 31 Mayıs'ta sona erecek 12 aylık dönemde 25.2 milyon dolara çıkarmayı hedefliyor. 
     Galatasaray Sportif A.Ş. Genel Müdürü Ebru Köksal, bir basın toplantısı düzenleyerek, şirketin 30 Kasım 2003 tarihinde sona eren 6 aylık hesap dönemine ilişkin mali tablolarını değerlendirdi. 
     Köksal'ın verdiği bilgiye göre, 6 aylık dönemde gelirler yüzde 18 artışla 14.3 milyon dolar, diğer faaliyet gelirleri 5.5 milyon dolar olarak gerçekleşti. 
     Gelirlerin 7.2 milyon doları medya haklarından, 2.1 milyon doları sponsorluktan, 900 bin doları isim haklarından, 1 milyon doları reklamdan, 3.1 milyon doları da UEFA performansından sağlandı. 
     Gelir kalemleri üzerinde de bilgi veren Köksal, ''Eski Açık Sarı Desene'' adlı filmin seyirci sayısının 35 binde kaldığını kaydederek, Türkiye'de 35 bin seyirciye ulaşan filmin, VCD, DVD ve TV haklarının pazarlanacağını kaydetti. 
     UEFA Kupası'nın özel görüntülerinin de değerlendirilmesi için çalışmaların devam ettiğini dile getiren Köksal, sponsorlukta hedef olarak aldıkları Lazio seviyesine ulaşıldığını, artık hedefin Alman takımları olduğunu bildirdi. 
     Hukuki gelişmeler konusunda da bilgi veren Ebru Köksal, AIG'nin şirket ve kulüp aleyhine yaptığı tahkim başvurusunun ilk oturumunun 9-12 Mart tarihleri arasında yapılacağını söyledi. 
     Vergi cezasıyla ilgili uzlaşmanın da sağlandığını açıklayan Köksal, diğer giderler ve zararlar içinde gösterilen karşılığın da Ocak ayı mali tablolardan silineceğini anlattı. 
     Köksal'ın verdiği bilgiye göre, Olimpiyat Stadı, reklam gelirleri açısından da önemli fırsatlar yarattı. Ortalama seyirci sayısının Ali Sami Yen'de 15 bin düzeyindeyken, Olimpiyat Stadı'nda ilk çeyrekte 50 binler civarında olduğu belirtildi. Ayrıca, Olimpiyat Stadı'ndaki rüzgar panelleri de bir reklam alanına dönüştü. 
     31 Mayıs tarihinde sona erecek 12 aylık mali döneme ilişkin tahminlerde, net dönem karı 25.2 milyon dolar olarak öngörüldü. 
     Toplam gelirler, 14.3 milyon doları medya hakları, 5.1 milyon doları sponsorluk, 1.5 milyon doları isim hakları, 2.8 milyon doları reklam ve 2.4 milyon doları UEFA performansından olmak üzere toplam 26.1 milyon dolarlık gelir hedefleniyor. 
     
</TEXT>
</DOC>
