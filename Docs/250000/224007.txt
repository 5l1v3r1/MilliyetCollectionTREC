<DOC>
<DOCNO> 224007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun38.html </URL>
<DATE> 2004/03/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Tayvan'da referandum başarısız... 
</HEADLINE>
<TEXT>

     Tayvan'da Çin ile ilişkilerle ilgili bugün yapılan referandum, katılımın yeterli olmaması nedeniyle başarısız oldu. 
     Tayvan Seçim Komisyonu'ndan yapılan açıklamada, referandumda sorulan iki soru için de yüzde 50 katılıma ulaşılamadığı, Çin'e karşı savunmanın artırılmasıyla ilgili ilk soruya seçmenlerin yüzde 45,17'sinin, Pekin yönetimiyle görüşmelerin başlatılmasıyla ilgili ikinci soruya da seçmenlerin yüzde 45,12'sinin yanıt verdiği belirtildi. 
     
     DEVLET BAŞKANLIĞI SEÇİMİ 
     Komisyonun açıklamasında, Devlet Başkanı Çen Şui-bien'in, devlet başkanlığı seçiminden zaferle çıktığı doğrulandı. 
     Komisyonun açıklamasında, Çen'in 6 milyon 471 bin 970, rakibi Milliyetçi Halk Partisi'nin Kuomintang lideri Lien Çan'ın 6 milyon 442 bin 452 oy aldığı belirtildi. 
     Lien Çan, Çen'in partisinin seçimi kazandığını ilan etmesinin ardından sonuca itirazda bulunmuş ve seçimin geçersiz sayılmasını talep etmişti. 
     
</TEXT>
</DOC>
