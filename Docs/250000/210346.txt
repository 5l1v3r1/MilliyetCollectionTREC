<DOC>
<DOCNO> 210346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun12.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milyonlarca Çinli, 'Maymun Yılı'nı kutluyor... Ayrıntılar... 
</HEADLINE>
<TEXT>

     Çin'de dün gece Koç yılı bitti, Maymun Yılı başladı. Milyonlarca Çinli Ay Takvimi'ne göre yeni yıla girişi kutluyor. 
     Başkent Pekin'de dondurucu soğuk yüzünden çoğu kişi yeni yıla evinde girmeyi tercih ederken, yine de Çinliler şölenler, toplantılar düzenliyor ve aile ziyaretlerinde bulunuyor. 
     Şanghay'daki ünlü tapınağın önünde kuyruk oluştu, kendi eyaletlerinin dışında çalışmak zorunda olanlar ve öğrenciler yeni yıl tatili dolayısıyla aileleriyle hasret giderdi. 
     Bu arada yetkililerin, geniş kitlelerin yeni yıl kutlamaları dolayısıyla yaptığı etkinliklerin ülkenin güneyinde bu kış yeniden ortaya çıkan akut solunum yetmezliği sendromunun SARS yayılmasına neden olacağından endişe ettiği belirtiliyor. 
     Çin kültüründe önemli yere sahip olan Ay takviminde, 12 burç bulunuyor. Takvime kaynaklık eden efsaneye göre, Buda bütün hayvanları huzuruna çağırmış. Emrini dinleyip gelen hayvanlara da geliş sıralarına göre birer yıl hediye etmiş. 
     En hızlı olan Fare ilk yılı almış. Onu boğa, kaplan, tavşan, ejderha, yılan, at, koç, maymun, horoz, köpek ve domuz takip etmiş. Daha sonra yıllar, bu hayvanların isimleriyle anılmış. 
     Bir iddiaya göre de, 12 burcun seçilmesi ve sıralanması da, hayvanların günlük hareketlerine göre saptandı. 
     Bazı tarihçiler, bunun Çin ulusunun eski yılları kaydetme yöntemi ile azınlık halklarının yılları hayvanlarla adlandırma yönteminin bir sentezi olduğu, bazılarıysa 12 burcun Çin'e Hindistan'dan girdiği görüşünü savunuyor. 
     Çin'de, MÖ 3. yüzyıldan itibaren bir gün 12 zaman birimiyle ifade edilmeye başlandı. Gece 23.00-01.00 arası, bir zaman birimi olarak kabul edilmiş. Bu süre, farelerin en hareketli olduğu saat olması nedeniyle fare birinci sırada yer almış. 15.00-17.00 arası, maymunların en hareketli olduğu ve yüksek sesler çıkardığı zaman dilimi olması nedeniyle bu hayvan da 9. sırada yerini bulmuş. 
     Uluslararası takvim standardını 1912 yılında kabul eden Çinliler için Ay Takvimi'ne göre belirlenen geleneksel yılbaşı, önemini korumaya devam ediyor. 
     
     ÇİN TAKVİMİNE GÖRE YILLAR 
     Çin takvimine göre yeni yıl, 24 Ocak ile 19 Şubat arasında başlar. Bir yıl 354 veya 355 gündür. Çin takvimine göre yıllar ise şöyle kümelenir 
     
     
Fare Yılları..... 1936 1948 1960 1972 1984 1996 Boğa Yılları..... 1937 1949 1961 1973 1985 1997 Kaplan Yılları... 1938 1950 1962 1974 1986 1998 Tavşan Yılları... 1939 1951 1963 1975 1987 1999 Ejderha Yılları.. 1940 1952 1964 1976 1988 2000 Yılan Yılları.... 1941 19 1965 1977 1989 2001 At Yılları....... 1942 1954 1966 1978 1990 2002 Koç Yılları...... 1943 1955 1967 1979 1991 2003 Maymun Yılları... 1944 1956 1968 1980 1992 2004 Horoz Yılları.... 1945 1957 1969 1981 1993 2005 Köpek Yılları.... 1946 1958 1970 1982 1994 2006 Domuz Yılları.... 1947 1959 1971 1983 1995 2007 
     
</TEXT>
</DOC>
