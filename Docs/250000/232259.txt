<DOC>
<DOCNO> 232259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun32.html </URL>
<DATE> 2004/04/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Arafat Hiç kimsenin haklarımızı ve topraklarımızı verme hakkı yok... 
</HEADLINE>
<TEXT>

     Filistin lideri Yaser Arafat, ABD'nin, İsrail Başbakanı Ariel Şaron'un Gazze Şeridi ve Batı Şeria'ya ilişkin planını desteklemesini eleştirdi. Arafat, ABD Başkanı George Bush'un, Şaron planına destek veren açıklamasına atfen yaptığı konuşmada, bazı konudaki kararların Filistinliler ve Filistin yönetimi tarafından alınması gerektiğini söyledi. 
     Arafat, ''Bu dünyada kimsenin, topraklarımızı ve haklarımızı verme hakkı yok. Sadece, halkımız ve yönetimi, milletimiz adına meşru konuşma yapabilir'' dedi. 
     İsrail Başbakanı Ariel Şaron, ABD tarafından da desteklenen yeni planında, İsrailli yerleşimcilerin, Gazze Şeridi'nin tamamıyla Batı Şeria'nın bazı bölümlerinden çekilmesi karşılığında, Batı Şeria'daki diğer yerleşkeleri daimi olarak elinde tutmak istiyor. 
     ABD'nin Şaron planını onaylamasını eleştiren Arap Birliği, ABD'den dürüst bir aracı rolü beklediğini bildirmişti. 
     BM Genel Sekreteri Kofi Annan da, ABD Başkanı George Bush'u eleştirerek, Filistinlilerin isteklerini görmezlikten gelmekle suçlamıştı. AB'den yapılan açıklamada da, her iki tarafça kabul edilmediği sürece İsrail ile Filistin arasındaki bir sınır değişikliğinin kabul edilmeyeceği bildirilmişti. 
     İrlanda'nın Tullamore kentinde toplanan AB'ye üye, katılımcı ve aday ülke dışişleri bakanlarının ortak açıklamasında, Şaron'un planının, yol haritası sürecine katkıda bulunabileceği belirtilmişti. 
     
</TEXT>
</DOC>
