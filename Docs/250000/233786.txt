<DOC>
<DOCNO> 233786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun32.html </URL>
<DATE> 2004/04/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
ABD Felluce'de yeni operasyon hazırlığında... 
</HEADLINE>
<TEXT>

     Amerikalı Korgeneral James Conway, Irak'ın Felluce kentindeki direnişçilere silahlarını teslim etmeleri çağrısını yinelerken, yeni bir harekatın yapılabileceğini bildirdi. 
     Irak'ın batısında konuşlanan Amerikan 1. Deniz Seferberlik Gücü Komutanı Conway, direnişçilerin silahlarını teslim etmemeleri durumunda, Amerikan askerlerinin kente yeniden harekat başlatmasının gündemde olduğunu kaydetti. 
     Felluce'deki askeri kampta gazetecilere açıklama yapan Conway, Amerikan ordusuyla Felluce'li kent temsilcileri arasında yapılan, direnişçilerin ağır silahlarını teslim etmeleri koşuluyla Amerikan ordusunun saldırılarını durdurmayı kabul ettiği barış anlaşmasının getirisinin hayal kırıklığı yarattığını belirtti. 
     Conway, anlaşmanın getirilerinden memnun olmadığını bildirerek, ''Dün gördük. Teslim edilen miktar topu topu bir pikap dolusu süprüntü silah'' dedi. 
     Felluce'li direnişçilerin silahlarını teslim etmeleri için önlerinde haftalar değil, günler olduğunu belirten Conway, zamanın işlediğini ve operasyonların yeniden başlamasının bir seçenek olduğunu ifade ederek, ''Kuşatma sonsuza kadar süremez. Eğer görüşmeciler barışçıl bir senaryo getirmezse, buraya gelerek yaptığımızı yapacağız'' dedi. 
     Amerikan güçlerinin bu ay başında 4 Amerikalı özel güvenlik görevlisinin öldürülüp, cesetlerinin parçalanması üzerine Felluce kentinde düzenlediği operasyonlarda yüzlerce kişi ölmüştü. 
     
</TEXT>
</DOC>
