<DOC>
<DOCNO> 231168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/spor/spo03.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
30 milyon dolarlık beklenti 
</HEADLINE>
<TEXT>

   Galatasaray, 100. yılın kadrosunu kurmak için kredi arayışına girdi. Haziran ayına kadar bu parayı bulmak isteyen Sarı - Kırmızılılar, kaynağın sağlanması durumunda bombaları birer birer patlatacak 
      ERHAN TELLİ 

   
   Sadece futbol şubesine 
   GALATASARAY Yönetimi, 100. yılın takımını oluşturabilmek ve gerekli transferleri gerçekleştirebilmek için Haziran ayına kadar 30 milyon dolar kaynak arayışına girdi. Gerekli parayı bulabilmek için kredi bulma çalışmasına giren yönetimin, bankalardan düşük faizli kredi araştırması yaptığı, bu paranın tümünün futbolcu alacakları ve transfere harcanacağı belirtildi. 
   
   Yetki Ergun Gürsoy'da 
   İKİNCİ başkan ve Futbol Şube Sorumlusu Ergun Gürsoy'un, transfer için belirlenen parayı dört gözle beklediği ve bu para gelir gelmez, büyük çaplı bir harek ta başlayarak transfer bombalarını tek tek patlatacağı bildirildi. Başkan Özhan Canaydın'ın ve yönetim kurulu üyelerinin, 100. yılın takımını kurabilmek için tüm yetkiyi Gürsoy'a verdiği de kaydedildi. 
   
   Hakan Şükür sakata geldi    ANKARAGÜCÜ maçından sonra sırtındaki sakatlığı nükseden ve hafta başında yapılan ilk antrenmana katılamayan Hakan Şükür, dün sabah da takımdaki yerini alamadı. Tedavisi sürdürülen yıldız oyuncunun durumu hakkında bilgi alan Teknik Direktör Hagi, Orhan Ak ve Berkant'ın sakatlıklarının sürmesi nedeniyle de sıkıntıya girdi. Üç oyuncunun da tedavisine devam edildiği ve son durumlarının bugün ve yarın yapılacak kontroller sonrasında kesinlik kazanacağı bildirildi. 
   
   Divan başkanını seçiyor    GALATASARAY Divan Kurulu, yeni başkanını bugün seçecek. Galatasaray Lisesi Tevfik Fikret Salonu'nda 14.30'da yapılacak seçimlerde, şu anki başkan Semih Haznedaroğlu ile birlikte Mükerrem Taşçıoğlu arasında yarışın geçeceği ifade edildi. Daha önce renk seçimine katılan Atilla Donat ile Orhan Karaveli çekildiklerini açıkladı. 
   
   Hasan Şaş-Hakan Ünsal Çıkışta görüşürüz    Hasan - Hakan tartıştı 
   CİM - BOM'DA sinirler gerildi. Galatasaray'ın dün sabahki idmanında sözlü olarak tartışan ve birbirlerinin üzerine yürüyen Hakan Ünsal ve Hasan Şaş arasındaki münakaşa, kavgaya dönüşmeden önlendi. Olay, Hasan'ın Hakan'ın eline çarpan topa "El var" demesiyle başladı. Ünsal, pozisyon sonrasında, "Sana ne, hakem misin sen, gerizekalı" diye bağırınca, Hasan Şaş, Ünsal'ın üzerine yürüyerek "Sensin gerizekalı" yanıtını verdi. 
   
   'Konuşmayın biraz kardeşim' 
   HAKAN, "Çıkışta görürsün sen" diye bir kez daha bağırınca, Şaş'ta "Görüşürüz" diye cevap verdi. Araya giren kaptan Bülent ve Arif iki oyuncuyu da susturup, uzaklaştırdı. Olaylar sonrasında esneme hareketleri yapan Sarı - Kırmızılılar, "Çok konuşuyoruz" diyerek özeleştiri yaparken, son noktayı Brezilyalı Batista koydu. Sambacı bozuk Türkçesiyle, "Konuşmayın biraz kardeşim" diye bağırınca gergin ortam bir anda dağıldı. 
   
   
</TEXT>
</DOC>
