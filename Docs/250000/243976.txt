<DOC>
<DOCNO> 243976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko20.html </URL>
<DATE> 2004/05/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
"2004-Dünya Yılın Girişimcisi" belli oldu... 
</HEADLINE>
<TEXT>

     Orka Group Yönetim Kurulu Başkanı Süleyman Orakçıoğlu'nun Türkiye'yi temsil ettiği ''2004-Dünya Yılın Girişimcisi Yarışması''nı, Filipinler'de fast food zinciri Jollibee Foods Corporation şirketinin Başkanı Tony Tan Caktiong kazandı. 
     Ernst Young'ın 31 ülkede düzenlediği ''2004-Dünya Yılın Girişimcisi Yarışması''nın dünya finali, Monte Carlo'da yapıldı. 
     Dün akşam Sporting Clup de Monaco'da düzenlenen ödül töreninde, 31 ülkenin birincileri arasından Filipinli girişimci Tony Tan Caktiong, ''2004-Dünya Yılın Girişimcisi'' seçildi. 
     1978 yılında dondurma işiyle iş hayatına başlayan Caktiong'un başarısı, Harward Üniversitesi'nde örnek vaka olarak gösterilmiş. Filipinler'de fast food pazarında yüzde 65 pay alan Caktiong'ın, ülkesinde 955, yurtdışında da 33 dükkanı var. 
     Orka Group Yönetim Kurulu Başkanı Süleyman Orakçıoğlu, yarışmanın sonucunu AA muhabirine değerlendirirken, Türkiye'nin ilk kez bu yıl katıldığı yarışmada favori ülkelerden biri olduğunu belirterek, ''Türkiye olarak ilk katıldığımız bir yarışmada favori 3-4 ülke arasında gösterilmemiz, aynı zamanda bu organizasyonu yapan Ernst Young dünya direktörünün Finalde 3-4 ülke arasında yoğun rekabet yaşandı. Bizim favorimiz Türkiye'ydi diye söylemesi, son derece önemli ve gurur verici olaydı'' dedi. 
     Yarışmanın dünya finaline, 31 ülkeden 9 bin girişimci arasından seçilen ülke birincilerinin katıldığına işaret eden Orakçıoğlu, ''Bu yarışmaya katılamayan birçok ülke var. Örneğin, Yunanistan ancak gelecek yıl katılabiliyor. Bizim, burada yaptıklarımız çok iyiydi. Finalde yarış Filipinler, Türkiye ve Avustralya arasında geçti'' diye konuştu. 
     
     BAŞARI ÖYKÜSÜ 
     Elazığ'da doğan Süleyman Orakçıoğlu, 1986 yılında İstanbul'a gelerek Orka Group'un temelini oluşturan ilk şirketi Orka Tekstil A.Ş'yi Osmanbey'de 20 metrekarelik yerde açtı. O günlerde 2 bin dolar sermayeyle temeli atılan Orka Group şemsiyesi altında bugün 4 şirket bulunuyor ve 40 milyon dolara yakın ciro yapıyor. 
     Uluslararası erkek hazır giyim markaları ''Damat'', ''Tween'', ''ADV'' markalarını yaratan Orka Group'un, Amerika, İspanya, Almanya, Birleşik Arap Emirlikleri, Suriye, Türkmenistan, Umman ve Hollanda'nın aralarında bulunduğu 19 ülkede 60 mağazası, ayrıca Almanya ve Amerika'da merkez ofisleri var. 
     Çocukluk yıllarında amcasının dükkanındaki seri sonu gömlekleri parkta satarak harçlığını çıkardığını söyleyen 47 yaşındaki Süleyman Orakçıoğlu, iş hayatının Osmanbey'den başlayarak dünyaya uzanan başarı öyküsü olduğunu belirtti. 
     Orakçıoğlu, şunları kaydetti 
     ''Orka Group'u kurduğumuz ilk günde, bugün geleceği yeri biliyor ve yarını düşlüyorduk. Güvenilir, genç ve yetenekli arkadaşları, doğru strateji, inancımız ve hayallerimizle yol haritamızı belirledik. Devlerin arasında cesaret, inanç ve yaratıcılık silahlarımızı kuşandık. Uluslararası markaların arasında var olabilmek için önce kendimiz olmamız gerektiğine inandık. Bu nedenle Orka Group markaları doğduğu topraklardan besleniyor. Batı'nın kalite sistemiyle, Doğu'nun yaratıcı, farklı ve özgün doğasını harmanlıyoruz.'' Orka Group olarak bu yıl yüzde 30 büyümeyi ve 40 milyon dolarlık ciro hedeflediklerini bildiren Orakçıoğlu, ''Hedefimiz, önümüzdeki 5 yıl içinde kendi sektörümüzde ilk beş uluslararası markadan biri olmak'' dedi. 
     
     YARIŞMADA BİLE İŞ FIRSATLARINI KOVALADI 
     Orakçıoğlu, ''Dünya Yılın Girişimcisi Yarışması''nın en avantajlı yönünün işbirliği olanakları sunması olduğunu ifade ederek, şunları kaydetti 
     ''Monte Carlo'ya Orka Group olarak şirket yöneticileri, yurtdışındaki partnerlerimiz ve reklam ajansımızla ekip olarak geldik. Buradaki, işbirliği zeminini doğru kullandık. Yarışmaya gelen firmaların temsilcileri ile görüştük. Dünyanın birçok yerinde mağazalarımız var, ama Kuzey ülkelerinde fazla yok. Görüşmelerimiz sonrasında, Filipinler, Singapur ve Malezya pazarlarına girebileceğimizi gördük. Dünya sosyetesinin olduğu önemli bir yer olan Monaco'da da mağaza açmamız çok yakın gelecekte olabilir.'' 
     
     YARIŞMANIN ÖZELLİĞİ 
     ''Dünya Yılın Girişimcisi Yarışması''nın temeli, 1986 yılında ABD'de atıldı. 
     Adayların ''girişimcilik ruhu, finansal performans, stratejik bakış, küresel ekonomiye etki, yenilikçi anlayış, saygınlık'' kriterlerine göre değerlendirildiği yarışmaya, bu yıl Türkiye'nin yanı sıra Avustralya, Belçika, Brezilya, Kanada, Karayipler, Çek Cumhuriyeti, Danimarka, Finlandiya, Fransa, Almanya, Macaristan, Hindistan, Endonezya, İrlanda, İsrail, İtalya, Japonya, Malezya, Hollanda, Norveç, Filipinler, Polonya, Rusya, Singapur, Güney Afrika, İngiltere, İspanya, İsveç, İsviçre ve Amerika katıldı. 
     Türkiye'de bu yıl ilk kez Milliyet Business ve Ernst Young tarafından düzenlenen ülke finalinde Türkiye'yi temsil hakkı kazanan Süleyman Orakçıoğlu, İstanbul Hazır Giyim ve Konfeksiyon İhracatçıları Birliği İHKİB ile Türkiye İhracatçılar Meclisi TİM Başkan Vekili görevlerini de sürdürüyor. 
     
</TEXT>
</DOC>
