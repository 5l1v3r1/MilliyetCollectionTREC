<DOC>
<DOCNO> 218550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo14.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin galibiyette 127-111 üstünlüğü var... 
</HEADLINE>
<TEXT>

     Fenerbahçe ile Galatasaray, yarın yapacakları Birinci Süper Futbol Ligi maçıyla birlikte, tarihlerinde 347. kez karşı karşıya gelmiş olacak. 
     17 Ocak 1909 tarihinde, şimdiki Fenerbahçe Şükrü Saracoğlu Stadı'nın bulunduğu ''Papaz'ın Çayırı'' olarak adlandırılan yerde yapılan ve Galatasaray'ın 2-0 kazandığı özel maçla başlayan 95 yıllık ezeli rekabette, galibiyetlerde Fenerbahçe'nin üstünlüğü göze çarpıyor. 
     Sarı-lacivertliler, geride kalan 346 maçtan 127'sini kazanırken, sarı-kırmızılı ekip bu süre içinde 111 kez galip geldi. Ezeli rakipler 108 maçta da eşitliği bozamadı. 
     ''Sarı Kanaryalar''ın attığı toplam 483 gole, ''Cim Bom'' 445 golle karşılık verdi. 
     
     LİGDE DE FENERBAHÇE ÜSTÜN 
     Ezeli rakipler, 46. yılını geçiren Birinci Futbol Ligi'nde şimdiye dek 91 kez karşı karşıya geldi. 
     Genel toplamdaki üstünlüğünü lig maçlarına da yansıtan Fenerbahçe, ezeli rakibine galibiyet sayısında 33-27 üstünlük kurdu. Ligdeki 31 maç da berabere sonuçlandı. 
     Lig maçlarında sarı-lacivertlilerin attığı 114 gole, sarı-kırmızılılar 95 golle karşılık verebildi. 
     
     SON MAÇTA EŞİTLİĞİ BOZAMADILAR 
     Sezonun ilk yarısında, 21 Eylül 2003 tarihinde Atatürk Olimpiyat Stadı'na yapılan maç 2-2 berabere sonuçlanmıştı. 
     Fenerbahçe 45. dakikada Kemal Aslan ve 49. dakikada Pierre van Hooijdonk ile maçta 2 kez öne geçmesine rağmen, Galatasaray, yediği gollere sadece 1'er dakika sonra Arif Erdem ve Hakan Şükür ile karşılık vererek beraberliği sağlamıştı. 
     
     KADIKÖY'DEKİ SON MAÇ TARİHE GEÇTİ 
     Ezeli rakiplerin yarın karşılaşacakları Kadıköy'de geçen sezon yapılan maç ise tarihe geçmişti. 
     6 Kasım 2002'de Fenerbahçe Şükrü Saracoğlu Stadı'ndaki erteleme maçını Fenerbahçe, tarihi bir skorla 6-0 kazandı. ''Sarı Kanaryalar''ın lig tarihinde ezeli rakibini en farklı skorla yendiği maç olarak da tarihe geçen karşılaşmadaki gollerini Tuncay Şanlı, Ariel Ortega, Serhat Akın 2 , Ceyhun Eriş ve Ümit Özat attı. 
     
</TEXT>
</DOC>
