<DOC>
<DOCNO> 231973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun46.html </URL>
<DATE> 2004/04/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Sadr Mehdi ordusunu asla dağıtmayacağım 
</HEADLINE>
<TEXT>

     Irak'ta yandaşları Amerikan güçleriyle çatışan Şii lider Mukteda Sadr, kendisine bağlı ''Mehdi Ordusu''nu hiçbir koşulda dağıtmayacağını söyledi. 
     Sadr, Şiilerin kutsal Necef kenti yakınındaki Kufe'de verdiği cuma hutbesinde, ''Bazı Müslümanlar benden Mehdi Ordusu'nu dağıtmamı istiyorlar. Ordu, hiçbir koşulda dağıtılmayacak çünkü orduyu ben kendi başıma değil, Irak halkının işbirliğiyle oluşturdum'' dedi. 
     ABD yetkilileri, Sadr'ı yakalayacakları ya da öldürecekleri ve Mehdi Ordusu'nu dağıtacaklarını açıklamıştı. 
     Yandaşları işgal güçlerine karşı ay başında ayaklanan Sadr'a karşı harekete geçmek için Necef kentinin dışında 2500 Amerikan askeri bekliyor. 
     Diğer Şii liderler Necef'te şiddeti önlemek için gerginliği yumuşatmaya çalışıyor. 
     Sadr'ın, Mehdi Ordusu ile Amerikan birliklerinin bugün çatışmalara devam ettiği Kufe'den cuma hutbesinden sonra Necef'e geçeceği tahmin ediliyor. 
     
     KERBELA'DA 2 POLİS ÖLDÜRÜLDÜ 
     Irak'ın Kerbela kentinde Radikal Şii lider Mukteda Sadr milisleri tarafından kontrol edilen bir caminin yakınlarında, 2 Iraklı polis öldürüldü. 
     Yerel hastane yetkilisi, polislerin, saat 09.00 sularında El Mukhayam Camii'nden çıkan silahlı kişiler tarafından öldürüldüğünü belirtti. 
     Sadr'ın Kerbela'daki bürosu, El Mukhayam Camii'nin içinde bulunuyor. 
     
</TEXT>
</DOC>
