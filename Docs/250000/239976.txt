<DOC>
<DOCNO> 239976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko19.html </URL>
<DATE> 2004/05/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Antalya şarap üretiminde de "marka" olacak... 
</HEADLINE>
<TEXT>

     Fikri Cinokur 
Turizm ve tarımda ''marka'' haline gelen Antalya, şarap üretiminde de ''marka'' olma yolunda... 
     Antalyalı yatırımcı Burak Özkan, kardeşiyle birlikte dünyanın en iyi cins şaraplık üzüm çeşitlerini getirerek Elmalı ilçesinde üretime başladı. Özkan, ''Turizm ve tarımda marka olan Antalya, şarap üretiminde de marka olacak'' dedi. 
     ABD'de uluslararası işletme, İngiltere'de de şarap üretimi konusunda eğitim alan Burak Özkan 30 , AA muhabirine yaptığı açıklamada, Antalya bölgesine gelen turistlerin büyük bölümünün içecek olarak şarabı tercih ettiğini söyledi. 
     Turizmde ve tarımda marka olan Antalya'nın, içecek alanında marka olan bir ürünü bulunmadığına dikkati çeken Özkan, şöyle konuştu 
     ''Turizmde her şey var ama bir tek şarap yok. Ben ve kardeşim Doruk Özkan ile birlikte Antalya'nın markası olacak şarabı üretmek için kolları sıvadık. Şarap üretiminde dünyanın en iyi cins üzüm bağlarını geçen yıl Fransa'dan getirterek, Elmalı ilçesinde deneme üretimine başladık. Bundan da çok iyi sonuçlar aldık ve bağlardan geçen yıl hasat yaptık.'' 
     
     ELMALI İLÇESİ EKOLOJİK ÜRETİME ÇOK UYGUN'' 
     Antalya'nın Elmalı ilçesinin bağcılığa çok uygun olduğunu, zirai ilaç kirlenmesi bulunmadığını vurgulayan Özkan, ''İlçede arazi var ama iş alanı yok. Elmalı'nın kıraç toprakları bağcılık için çok uygun. İlk etapta 70 dönüm kıraç alan temizlenerek bağ ekimi yapıldı. Bu alanlarda hiç tarım yapılmamış. Biz ekolojik ortamda tarım yapacağız'' diye konuştu. 
     Dünyada şarap yapımı için 8 çeşit üzüm bulunduğunu ve bunlardan beşinin en iyi cins olduğunu ifade eden Özkan, sözlerini şöyle sürdürdü 
     ''Biz ilk olarak dünyanın en iyi cinsi olan kırmızı şaraplık cabernet, savvignon, merlot, shyra üzüm çeşitleri ile chardonnay, savvignon, blanc beyaz üzüm çeşitlerini ve yerli üzümlerden de öküzgözü, boğazkere ve Kalecik karası çeşitlerinin ekimini yaptık. Geçen yıl da 100 ton ürün aldık. 
     Şu anda 210 dönüm alanda bağcılık yapıyoruz. Bunu 310 dönüme çıkaracağız.'' 
     
     ''DÜNYA KALİTESİNDE ÜRETİM HEDEFLİYORUZ'' 
     Dünya kalitesinde yıllık 300 bin şişe şarap üretimi hedeflediklerini ifade eden Özkan, en az 1 milyon dolarlık yatırım yaparak 2006 yılında beyaz şarap üretimine başlayacaklarını ve 2007 yılında piyasaya sunabileceklerini kaydetti. 
     Kırmızı şarabı 2008 yılında piyasaya sürmüş olacaklarını vurgulayan Özkan, ''Antalya'da turizm ve tarım var. Ancak bu bölgeye has bir şarap markası yok. Oysa dünyada şarap seven çok geniş kitle var. Bu düşünceyle yola çıkarak, dünyadaki şarapseverleri bu bölgeye çekebiliriz. Bu kadar turist gelen yerde çok iyi tüketim olabileceğini düşündük. Çünkü, turist gittiği bölgede, o yörenin şarabını arıyor. Turizmde ve tarımda marka olan Antalya artık şarabıyla da kendisine bir marka yaratacak. Şarap üretiminde de marka olacak'' şeklinde konuştu. 
     Burak Özkan, geleneksel yöntemlerle yapılacak şarap üretiminin ve bağcılığın Elmalı ilçesine de iyi bir gelir getireceğini kaydederek, ''Elmalı halkı artık bağcılığı sevmeye başladı. Böylece ilçe halkı ekonomik refaha da ulaşacak'' dedi. 
     
</TEXT>
</DOC>
