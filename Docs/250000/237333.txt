<DOC>
<DOCNO> 237333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas20.html </URL>
<DATE> 2004/05/04/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
Tokat'ta ilaç toplama kampanyası başlatıldı 
</HEADLINE>
<TEXT>

     Tokat'ta, Valilik ve Jandarma Bölge Komutanlığı işbirliğiyle ''İlaç Toplama Kampanyası'' başlatıldı. 
     Vali Ayhan Nasuhbeyoğlu, yaptığı açıklamada, Cumhuriyet Meydanı'nda kurulan çadırda başlatılan kampanyanın 11 gün devam edeceğini söyledi. 
     Kampanya kapsamında vatandaşların ilaç yardımında bulunmasını isteyen Vali Nasuhbeyoğlu, ''Kampanyamızın asıl amacı, kırsal kesimde ve köylerde yaşayan, ilaç alamayacak kadar fakir olan ve hiçbir sosyal güvencesi olmayan vatandaşlarımıza, mutlaka ihtiyaç duyduğu ilacın temin edilmesidir'' diye konuştu. 
     Kampanya ile en uzak yerlerdeki vatandaşlara ilaç götürüleceğini belirten Vali Nasuhbeyoğlu, ''Bu ilaçlarla yardıma muhtaç vatandaşlarımızın tedavisi yapılacaktır. Gün, fakire ve mağdura yardım günüdür. Burası fakirin ilaç toplama bankasıdır. Herkesi kampanyaya destek vermeye çağırıyorum'' dedi. 
     Nasuhbeyoğlu, daha sonra bazı daire ve kurumların topladığı ilaçları kampanya çadırına verdi. 
     İl Emniyet Müdürü Atilla Çınar da telsiz anonsuyla, personelinden evlerinde bulunan günü geçmemiş ilaçları kampanyaya bağışlamalarını istedi. 
     
</TEXT>
</DOC>
