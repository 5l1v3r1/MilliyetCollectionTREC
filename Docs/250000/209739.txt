<DOC>
<DOCNO> 209739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur32.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, Dışişleri Bakanı Gül'ün malvarlığındaki tedbiri kaldırdı 
</HEADLINE>
<TEXT>

     Ankara 6. Asliye Hukuk Mahkemesi, kapatılan RP yöneticileri aleyhine 1997 yılı Hazine yardımının kaybolmasıyla ilgili açılan alacak davasında, kapatılan RP'nin son Genel Başkanı Necmettin Erbakan ve Genel Başkan Yardımcısı Rıza Ulucak dışındaki parti yöneticilerinin malvarlıkları üzerindeki tedbiri kaldırdı. 
     AA muhabirinin aldığı bilgiye göre, Maliye Bakanlığı tarafından, kapatılan RP'nin 88 yöneticisi aleyhine açılan alacak davasına bugün devam edildi. 
     Malvarlıkları üzerinde tedbir bulunan dönemin RP Genel Başkan Yardımcısı ve şimdiki hükümetin Dışişleri Bakanı ve Başbakan Yardımcısı Abdullah Gül, dönemin Genel Başkan Yardımcısı, şimdiki hükümetin İçişleri Bakanı Abdulkadir Aksu ve dönemin Genel Başkan Yardımcısı Aydın Menderes'in avukatları, tedbir kararına itiraz ettiler. 
     Avukatlar, müvekkillerinin ''sahtecilik'' suçundan Ankara 9. Ağır Ceza Mahkemesi'nde görülen davada milletvekillikleri nedeniyle sanık olmadıklarını, ancak yargılanan genel başkan yardımcılarının sorumlulukları bulunmadığı gerekçesiyle beraat ettiğini bildirdiler. Avukatlar, kararın Yargıtay tarafından onandığını anımsatarak, bu durumun müvekkilleri lehine yorumlanması gerektiğini savundular ve malvarlıkları üzerindeki tedbirin kaldırılmasını istediler. 
     Davalı avukatları ayrıca, davaya bakmaya ehliyeti olmadığı iddiasıyla görevsizlik ve yetkisizlik kararı verilmesi, ayrıca Maliye Bakanlığı'nın davayı açma ehliyeti bulunmadığından davanın reddedilmesi taleplerini içeren dilekçe sundular. 
     
     GÖREVSİZLİK İTİRAZINA RET 
     Yargıç Hürriyet Yıldırım, Yargıtay'ın davalılar hakkındaki ceza davasını onadığına ilişkin kararın dosyada bulunmadığını belirterek, kararın bildirilmesi halinde tedbirin kaldırılması taleplerini değerlendirebileceğini açıkladı. 
     Davalı avukatlarının yetkisizlik ve görevsizlik kararı verilmesi yönündeki itirazlarını reddeden Yıldırım, Maliye Bakanlığı'nın davayı açmaya ehliyeti olmadığı için davanın reddedilmesi talebini de yerinde görmedi. 
     Yıldırım, diğer eksikliklerin tamamlanması için duruşmayı erteledi. 
     
     TEDBİR KALDIRILDI 
     Yargıtay kararının öğleden sonra mahkemeye davalı avukatları tarafından sunulması üzerine, bazı davalıların malvarlıkları üzerindeki tedbirin kaldırılması talebini değerlendiren Yıldırım, bu talepleri yerinde buldu. 
     Mahkeme kararıyla, dönemin Genel Başkan Yardımcısı Gül'ün İstanbul Üsküdar'daki gayrimenkulü, Menderes'in Ankara ve İstanbul'daki gayrimenkulleriyle Aydın'da Adnan Menderes'ten miras kalan Çakırbey çiftliğindeki hisseleri ile dönemin RP yöneticileri Fehim Adak, Oğuzhan Asiltürk, Ahmet Tekdal ve Musa Demirci'nin malvarlıkları üzerindeki tedbir kaldırıldı. 
     Ceza davasında ''sahtecilik'' suçundan 2 yıl 4 ay hapis cezası alan kapatılan RP'nin son Genel Başkanı Necmettin Erbakan ile mali işlerden sorumlu Genel Başkan Yardımcısı Rıza Ulucak'ın malvarlığı üzerindeki tedbirin devamına karar verildi. 
     Dava dilekçesinde, kapatılan RP'nin 88 yöneticisinden, kaybolduğu öne sürülen 10 milyon mark tutarında 1997 yılı Hazine yardımı, kayıtdışı tutulduğu iddia edilen 943 bin 390 mark, sahte makbuzlarla il teşkilatlarına dağıtılmış gibi gösterildiği belirtilen 54 milyar 25 milyon lira ve genel merkez binasının 1996 yılı kirası kayıtlarının mükerrer tutulmasından kaynaklanan 621 milyon liranın, yasal faiziyle tahsili isteniyor. 
     
</TEXT>
</DOC>
