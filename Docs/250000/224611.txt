<DOC>
<DOCNO> 224611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonyas01.html </URL>
<DATE> 2004/03/22/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Berlin'de Türk mafya babası tahliye edildi Gençler bana özenmesin 
</HEADLINE>
<TEXT>

     Almanya'nın başkenti Berlin'de ''Yusuf Dayı'' lakabıyla tanınan Türk mafya babası Yusuf S. 48 tahliye edildi. 
     Bir şebekenin elebaşısı olmak, bir kadının ölümüyle sonuçlanan silahlı çatışmaya iştirak etmek ve şantaj yapmak suçlarından 7 yıl 6 ay hapis yatan Yusuf S., geçmişte milyonlar kazandığını, hapisten çıktıktan sonra kendisine borçlu olan kişilerin korktuğunu söyledi. 
     Alan B.Z gazetesine konuşan Yusuf S., kalp hastası olduğu için sınır dışı edilemediğini belirterek, ''Namusum için ölürüm. Suç işleyen bir kişiyim, ancak dürüst biriyim. Geçmişte gazino işlettim. Paramı da buradan kazandım'' dedi. 
     Olası olaylarda polise güvendiğini kaydeden Yusuf S., ''Ailesinin güvenliğini sağlayamayan bir kişi adam değildir. Bir düşmanım geçmişte balkonuma patlayıcı madde koymuştu. Ben de polisi çağırdım. Polis olmasa kaos olur'' diye konuştu. 
     Yusuf S., düzenli bir şekilde işine giden bir insan olmak istediğini ifade ederek, ''Ben de çalışmak isterdim. Ancak o zamanlar geçti. Benim kaderim böyleymiş. Gençler benim yaşantıma özenmesinler. Bir saatlik lüks yaşantı için 15 yıl cezaevinde kalmak yerine 15 yıl okusunlar ve çalışsınlar'' dedi. 
     Cezaevinde Kuran-ı Kerim'i ve İncil'i okuma fırsatı bulduğunu, ancak inançsız olduğunu belirten Yusuf S., ''Çocuklara tecavüz edenlerden nefret ederim. Elime geçirirsem döverim. Bu cezaevinde de böyleydi'' şeklinde konuştu. 
     İmkanı olduğu takdirde restoran işletmek istediğini kaydeden Yusuf S., ''Ben bugüne kadar sosyal yardım parası almadım. Bununla gurur duyuyorum. Benim gibiler hem sosyal yardım parası alıyor, hem de büyük otomobiller ile dolaşıyorlar'' dedi. 
     
</TEXT>
</DOC>
