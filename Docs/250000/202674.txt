<DOC>
<DOCNO> 202674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun02.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Saddam için ''idam'' iması... 
</HEADLINE>
<TEXT>

     ABD Başkanı George Bush, Irak'ın devrik lideri Saddam Hüseyin'in Iraklılar tarafından yargılanması ve en ağır cezayla karşı karşıya kalması gerektiğini söyledi. 
     Bush, ABC televizyonuna demecinde, ''O Saddam Hüseyin bir işkenceci, bir katil. Tecavüz odaları vardı'' diyerek, ''iğrenç tiran'' olarak nitelediği Saddam Hüseyin'in en ağır cezayı hak ettiğini belirtti. 
     ABD Başkanı, ancak bu cezaya ABD başkanının değil, bir şekilde, Irak halkının karar vereceğini söyledi. Bush, Irak halkının bu davayı yürütecek kapasitesi bulunduğunu kaydetti. 
     Bir Beyaz Saray yetkilisi, Bush'un en ağır cezayla, ''idam cezası''nı kastettiğini söyledi. 
     
</TEXT>
</DOC>
