<DOC>
<DOCNO> 249837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/siyaset/siy01.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Oldubittiye izin vermeyiz' 
</HEADLINE>
<TEXT>


Dışişleri Bakanı Gül, Türkiye'nin Kerkük'le ilgili gelişmeleri çok yakından izlediğini vurgularken, ABD'den PKK'ya karşı gerekli adımları atmasını beklediklerini söyledi 

ANKARA Milliyet 


Dışişleri Bakanı Abdullah Gül, Türkiye'nin Irak'ta federasyon yapılanmasına artık karşı çıkmadığı yorumları için "Toprak bütünlüğü çerçevesinde Irak halkının kararlarına saygılıyız" değerlendirmesini yaptı. 
Irak Türkmen Cephesi Başkanı Faruk Abdurrahman ile bir araya gelen Gül, soruları yanıtlarken, "arzularının, geçiş sürecinde Irak'ın siyasi ve toprak bütünlüğü korunarak, demokratik şekilde istikrara kavuşması ve refahtan herkesin pay alması olduğunu" vurguladı. 
Türkiye'nin "Kerkük'te oldubittiye izin vermeyeceğini" belirten Gül, ABD'nin terör örgütü PKK KONGRA - GEL'e görünür gelecekte operasyon düzenlemeye sıcak bakmadığının anımsatılması üzerine, "Terör örgütü olarak tanımlanan bir örgüte karşı Irak'ta bir otorite durumunda olan bir ülkeden gerekli adımların atılmasını her zaman bekliyoruz" dedi. 

'Uyarıları yapıyoruz' 
Gül, İsrail'in Kürtlerle birlikte faaliyette bulunduğu iddiasının hatırlatılması üzerine, "Irak'ta olup bitenleri çok yakından takip ediyoruz. Gerekli uyarıları ve itinayı çok yakından gösteriyoruz. Özellikle Kerkük ile ilgili hassasiyetimizi herkes biliyor" dedi. Irak'ın nasıl bir Irak olacağına Irak halkının tamamının karar vereceğini vurgulayan Gül, ülkenin kuzeyinde federatif bir yapının bölünmelere yol açabileceğini söyledi. 


</TEXT>
</DOC>
