<DOC>
<DOCNO> 225040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/spor/spo15.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Para cezası    PFDK, Elazığ maçında seyircilerin sahaya yanıcı ve patlayıcı madde atmaları nedeniyle Beşiktaş kulübüne 1 milyar, Gençlerbirliği Kupa maçında çıkan olaylar nedeniyle Fenerbahçe'ye 2 milyar lira para cezası verdi. Sarı - Lacivertliler, ayrıca Bursa maçındaki anonslar nedeniyle kurula sevkedildi. 
   
   Gençler güldü    17 Yaşaltı B Genç Milli Futbol Takımı, Polonya'da gerçekleştirilen Avrupa Şampiyonası 2. tur elemelerinde grubundaki ilk maçında İtalya'yı 3 - 1 yendi. Genç millilerin gollerini Cafercan Aksu 2 ve Mülayim Erdem attı. 
   
   Ata'ya saygı    AVRUPA Top Teams Kupası'nda şampiyonluğa ulaşan Vakıfbank Güneş Sigorta bayan voleybol takımı dün Anıtkabir'i ziyaret etti. Mozoleye çelenk koyulması ve saygı duruşunun ardından kaptan Necla şeref defterini imzaladı. 
   
   Adakan üçüncü    YELKEN Kulübü sporcularından Enver Adakan, İtalya'da yapılan Eurolymp yarışlarında Finn sınıfında 3. oldu. Galatasaray Kulübü sporcularından Alp Alpagut ise Laser Standart sınıfında 62 sporcu arasında 17. sırada yer aldı. 
   
   Ersen'den mesaj    DENİZLİSPOR'UN başarılı oyuncularından Ersen Martin, sezon sonunda yönetimden izin çıkması durumunda üç büyüklere gidebileceğini söyledi. Yıldız futbolcu, "Sezon başında teklifler almıştım. Şu anda bir gelişme yok" dedi. 
   
   Tepki gösterdi    AKÇAABAT Sebatspor'un golcü oyuncusu Selahattin, taraftarlarından destek beklediklerini açıkladı. Selahattin, "Biz sahada mücadele ederken, ya tepki görüyoruz, ya da Oktay diye bağırıyorlar. Bu da beni etkiliyor" dedi. 
   
   Sıkıntı bastı    HAFTASONUNDA Beşiktaş ile karşılaşacak olan Gaziantepspor kadro sıkıntısı yaşıyor. Kart cezalısı Jaziri'nin forma giyemeyecek olmasının yanısıra İlhan, Hakan Bayraktar, Mehmet Polat ve Hasan Özer'in sakatlıkları da sürüyor. 
   
   Prestij savaşı    ADANASPOR Genel Menajeri Şehabettin Yavuzer, Fenerbahçe'yi yenmek istediklerini açıkladı. Yavuzer, "Bu maç bizim için prestij savaşı olacak. Son dakikaya kadar savaşacağız" yorumunu yaptı. 
   
   Komisyona gidiyor    CUMHURBAŞKANI Ahmet Necdet Sezer'in yeniden görüşülmesi amacıyla 23, 24 ve 25. maddelerini TBMM'ye geri gönderdiği Şiddet Yasası, Adalet komisyonunda yeniden ele alınacak. Mehmet Atalay, çalışmaların sürdüğünü açıkladı. 
   
   50. yıl şerefine    YENİ Sakarya Gazetesi'nin 50. yıl töreni ünlüleri buluşturdu. Süleyman Seba, Mekki Başak, Fahrettin Curoğlu, Fenerbahçeli Tuncay, Oğuz Çetin, Aykut Kocaman, Yılmaz Vural, Recep Çetin, Turan Sofuoğlu, Turan Sarıgülle, Necdet Niş ile gazeteci Şansal Büyüka gibi isimler plaket aldı. 
   
   
</TEXT>
</DOC>
