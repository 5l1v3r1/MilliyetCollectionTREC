<DOC>
<DOCNO> 204574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun39.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Chirac'a ve Fransa'ya boykot çağrısı 
</HEADLINE>
<TEXT>

     Iraklı Şii liderlerden Mukteda Sadr, Fransa Cumhurbaşkanı Jacques Chirac'ın okullarda türbanı yasaklatmak istemesini protesto için Fransız mallarını boykot etme çağrısında bulundu. 
     Sadr, ''Fransız mallarının boykot edilmesi için Irak'taki Şiilerin dini merkezi Necef'ten, İran'daki Şiilerin merkezi Kum'dan ve Mısır'daki El Ezher üniversitesinden fetva çıkarılmasını'' istedi. 
     Cuma hutbesinde konuşan Sadr, ''Sessiz kalırsak Almanya gibi ülkeler de Fransa örneğini takip edecektir'' dedi. 
     Kendilerine verilecek her protesto mesajını Irak'taki Fransız büyükelçiliğine ileteceklerini belirten Sadr, Chirac'ın kararını ''küstahlık'' olarak nitelendirdi ve ''Başörtüsünü yasaklamak mümkün değildir, bu Müslüman kadınlar için dini vecibedir'' diye konuştu. 
     Şii din adamı Seyid Emir El Hüseyni de, cuma hutbesinde Fransız mallarını boykot etme çağrısında bulundu. El Hüseyni, ''Fransız hükümetinin kararını kınıyoruz'' dedi. 
     
</TEXT>
</DOC>
