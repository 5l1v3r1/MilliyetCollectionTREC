<DOC>
<DOCNO> 222943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/ekonomi/eko06.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arazi ve vergi sorunu çözülürse Türkiye'yi ihracat üssü yaparız' 
</HEADLINE>
<TEXT>

   Yarım asırı aşkındır Türkiye'de yatırımları bulunan Unilever vergi, gümrük mevzuatı ve arazi sorunlarının çözümü halinde coğrafi konumunu avantajlı bulduğu Türkiye'yi ihracat üssü yapacak 
      BARIŞ ERGİN 
   
   53 senelik geçmişiyle Türkiye'nin en eski yabancı yatırımcılarından biri olan Unilever'in Kuzey Afrika, Ortadoğu ve Türkiye Bölgesi Başkanı Rachid Rachid, Türkiye'yi bir ihracat üssü olarak görmek istediklerini söyledi. Kozmetikten gıdaya kadar birçok hızlı tüketim ürünü üreten Unilever'in Mısırlı Bölge Başkanı, Türkiye'nin doğu ve batı arasındaki konumu nedeniyle kendileri için çok önemli olduğunu belirtti. Rachid, Yatırım Konseyi Toplantıları sırasında Başbakan Recep Tayyip Erdoğan ile yapmayı düşündükleri yatırımlar için arazi meselesini de görüştüklerini söyledi. 
   Türkiye'nin Avrupa ile olan serbest ticaret anlaşmalarının benzerlerini Türk cumhuriyetleri ve diğer Ortadoğu ülkeleri ile de yapması halinde yatırımlarını artırmayı planladıklarını söyleyen Rachid, "Türkiye'nin yüzünü sadece batıya ya da sadece doğuya çevirmesi yanlış olur. Konumunu iyi değerlendirip coğrafyasını iyi kullanmalı" dedi. 
   Başbakan'dan vergi ve gümrük mevzuatının değiştirilmesi, ürünlerde Avrupa Birliği standardının konulması, kayıtdışı ekonominin azaltılmasını talep ettiklerini belirten Rachid, Tayyip Erdoğan'ın kendileriyle sabah 09 00'dan akşam 16 30'a kadar ilgilenmesini, şikayetlerini not almasını ve sonuç bildirgesine koyarak çözeceğini beyan etmesini takdir ettiğini de belirtti. 
   
   1.2 milyar dolarlık şirket 
   Unilever Türkiye Yönetim Kurulu Başkanı İzzet Karaca ise firmanın şu ana kadar 50 yıl içinde yaptığı yatırım miktarının hesaplanmasının zor olduğunu ama yaptıkları hesaplamalara göre 1.2 milyar dolarlık bir değer biçtiklerini söyledi. 
   Her yıl ortalama 25 - 50 milyon dolar arasında yatırım yaptıklarını belirten Karaca, 2004 için 30 - 35 milyon dolar arasında bir yatırım miktarı hedeflediklerini söyledi. 2003'te 700 milyon dolar ciro ve 75 milyon dolar ihracat yaptıklarını bildiren Karaca, 2004 için ihracat hedeflerinin 100 milyon dolar olduğunu da kaydetti. 
   
   'Türkiye'nin en büyük gücü genç nüfusu'    Yatırım Danışma Konseyi toplantısı için İstanbul'a gelen Citigroup'un Küresel Yatırım Bankacılığı CEO'su Michael Klein, bölgedeki en büyük ekonomiye sahip olan Türkiye'nin yüksek tasarruf oranı ve yetenekli işgücü ile dünyadaki en dinamik ülkelerden biri olduğunu söyledi. 
   Klein, "Türkiye'nin dünya çapında yetenekleri olan genç ve iyi eğitimli bir topluluğa sahip olması, en güçlü noktalardan biri. Hatta, bunu Citigroup bünyesinde de görüyoruz. Citigroup Türkiye geçtiğimiz yıllarda 50'den fazla Türk'ü Avrupa ülkelerine yolladı" dedi. 
   
   Şeffaflık ve vergi 
   Klein, Türkiye'nin genel olarak son iki sene içerisinde IMF ve Avrupa Birliği'nin gereklerine bağlı kaldığını belirtti. Klein, bankacılık sektörünü geliştirecek, kamu sektörünün etkinliğini artıracak ve piyasa ekonomisinin daha iyi çalışmasını destekleyecek temel reformlarla Türkiye'nin daha esnek olabileceği istikrarlı ve olumlu bir yapıya kavuştuğunu söyledi. Klein'a göre reformlar şeffaflık ve vergi sistemi konularında yoğunlaşmalı. Reformların devamı halinde Türkiye'nin daha istikrarlı ve sağlıklı bir yapıya kavuşacağını belirten Klein, tek parti hükümetinin politik ve ekonomik reformları belirlemekte daha başarılı olduğunu da vurguladı. 
   Michael Klein ayrıca özellikle ticari ve kurumsal finans alanlarında daha sofistike ürünler sunmaya başlayacaklarını da belirtti. 
   
   'Ayrım biterse rekabet artacak'    ŞULE YÜCEBIYIK 
   Yatırım Danışma Konseyi toplantılarına katılan Nestle Başkan Yardımcısı Michael Garrett, hükümete politik ve ekonomik istikrar taleplerini ilettiklerini söyledi. 
   Garrett, hükümetin uzun vadeli istikrar sağlama konusunda kararlı olduğuna dair kuvvetli izlenimler edindiğini belirterek, "En önemli gelişmelerden birisi yerli ve yabancı yatırımcıya yapılan farklı uygulamaların ortadan kaldırılması. Bu koşullarda verilen sözler yerine getirildiğinde Türkiye'nin dünyadaki en rekabetçi ülkelerden birisi haline geleceğine eminim. Bunun uzun bir süre de değil, en geç bir yıl içinde gerçekleşeceğine inanıyorum" dedi. 
   Garrett, Türkiye'nin coğrafi konumuyla gelişmekte olan pazarlara yakın, komşuları ile iyi ilişkilere sahip bir ülke olduğunu belirterek hem ihracat potansiyeli hem de 70 milyonluk nüfusu ile kaçırılmaması gereken bir pazar olduğunu söyledi. Garrett, Nestle'nin kahve, çikolata ve su sektöründe yoğunlaşacağını ve bu alanda yatırımlarının artarak devam edeceğini kaydetti. 
   
   
</TEXT>
</DOC>
