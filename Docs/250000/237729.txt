<DOC>
<DOCNO> 237729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun12.html </URL>
<DATE> 2004/05/06/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Powell, Bush'u terkediyor, yeni dönemde yok 
</HEADLINE>
<TEXT>

     ABD Dışişleri Bakanı Colin Powell'ın, yeni bir dönem için görevine talip olmadığı bildirildi. 
     Powell'ın danışmanı Larry Wilkerson, ''Gentleman's Quarterly'' dergisinin yeni çıkacak sayısında yer alan açıklamasında, bakanın, ''hem zihinsel, hem de fiziksel olarak yorgun'' olduğunu söyledi. 
     Wilkerson, ABD Başkanı George Bush'un Kasım ayında yapılacak başkanlık seçimlerini kazanması ve Powell'dan görevini sürdürmesini istemesi halinde, Dışişleri Bakanı'nın geçiş dönemi için bu görevi yürüteceğini, ancak bir 4 yıl daha bunu yapacağını sanmadığını belirtti. 
     Dergisinin makalesinde Powell, ''yorgun, hüsrana uğramış, üzgün, Bush'un politikalarından rahatsız ve Pentagon'la savaşmaktan usanmış'' olarak nitelendirildi. 
     Makalede, Irak'ta verilen kaybın artması ve 5 Şubat 2003'te yaptığı konuşmada varlığını öne sürdüğü kitle imha silahlarının bulunamamasının Powell'ın işinde hevesini kırdığı iddia edildi. 
     Dışişleri Bakanlığı sözcüsü Richard Boucher ise makalede yazılanların aksini savunarak, Powell'ı ''enerjik, iyimser, Bush'un Irak'ta savaş açma kararının arkasında duran ve işiyle meşgul biri'' diye niteledi. 

     
</TEXT>
</DOC>
