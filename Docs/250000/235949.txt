<DOC>
<DOCNO> 235949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo33.html </URL>
<DATE> 2004/04/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
G. Saray Yıldıray, Hamit Altıntop, ve Hasselbaink ile görüşüyoruz... 
</HEADLINE>
<TEXT>

     Galatasaray Kulübü Başkan Yardımcısı ve Basın Sözcüsü Turgay Kıran, Yıldıray, Hamit Altıntop ve Hasselbaink gibi oyuncularla görüştüklerini ifade ederek, ''Taraftarımız merak etmesin, 100. yılda birkaç yıldız oyuncu transfer edeceğiz'' dedi. 
     Mecidiyeköy'deki Sportif A.Ş.'de haftalık olağan basın toplantısında gazetecilerin sorularını yanıtlayan Kıran, kulüpler için bonservis bedellerinin çok ağır geldiğini vurgulayarak, ''İyi bir oyuncunun bonservisi 4-5 milyon eurodan başlıyor. Bu fiyatlarla kulüplerin yürüme şansı yok. Jancker'in bonservisi 3-4 milyon euroydu. Sözleşmesi bitince sıfırlanıyor. Mümkün olduğu kadar bonservisi elinde olan oyuncuları almaya düşünüyoruz, kulüplere para vermeye niyetimiz yok. Bonservis parası verecek kadar zengin değiliz'' diye konuştu. 
     
     ''BİZE GELMEK İSTEYEN ÇOK OYUNCU VAR'' 

     Turgay Kıran, her gün kulübe 3-4 oyuncudan faks geldiğini, Galatasaray'a gelmek isteyen çok oyuncu olduğunu söyledi. 
     Futbolcuların Galatasaray'da oynamak için can attığını savunan Kıran, şöyle devam etti 
     ''Galatasaray bir dünya markası, oyuncu almak konusunda ne maddi ne de başka bir sıkıntısı var. İstediğimiz zaman para buluruz, sorun olmaz. Önümüzdeki sezon olmasak bile ondan sonra yine Avrupa'da oynayacağız. Oyuncuların bizi tercih etmemesi gibi bir şey de yok. Stoica ile görüşmedik, ama basında yazılıyor. Gelmek isteyen çok oyuncu var. Ama bonservisi varsa, bizi sıkıntıya sokuyor. Bizde Emre'nin sözleşmesi bitti, bedelsiz Avrupa'ya gitti. Bonservisi elinde oyuncularla görüşüyoruz. Tabii ki teknik direktörümüzün istedikleri de önemli. Altyapımızda da önemli oyuncular var. Bir araştırma yaptık, 8 senede altyapıdan 18 tane önemli oyuncu çıkarmışız. Bunları da çoğaltıp, Avrupa piyasasına ihraç etmek istiyoruz.'' 
     
     ''100. YILDA DA HAGİ OLACAK'' 

     Turgay Kıran, ''100. yılda takımın başında kim olacak '' şeklindeki bir soruyu şöyle yanıtladı 
     ''Sözleşmesi 1.5-2 senelik olduğunu göre 100. yılda da Hagi olacak. Başkan adayı olduğum dönemde Fransa ekolünden bahsediyordum. Ama şu anda yönetim kurulu üyesiyim. Yönetim Hagi için karar aldı, ben de bunu saygıyla izliyorum. Bu karara ben de katıldım. Ama başkan olsaydım, belki Fransız ekolü getirirdim. Fakat 15 kişilik yönetim kurulu, Hagi üzerinde karar kılmıştır, ben de rahatım.'' 
     
     100. YIL ÇALIŞMALARI 

     Galatasaray Kulübü Başkan Yardımcısı Kıran, 100. yıl konusunda oluşturdukları 25 kişilik komitenin çalışmalarına devam ettiğini, gazeteler ve internetteki ilanlarla Galatasaray taraftarlarının da görüşlerini almak istediklerini söyledi. 
     100. yıl için 1 ay içinde bütün Galatasaraylılardan proje, logo ve maskot için öneri beklediklerini anlatan Turgay Kıran, ''Candan Erçetin, Ahmet San, İzzettin Çalışlar'ın da aralarında bulunduğu komitemiz bu önerileri değerlendirecek. 2004 Eylül-Ekim ayından itibaren kutlamalara başlayacağız. 8 tane komisyonda yaklaşık 150 kişilik bir ekip 100. yıl için çalışacak. Yurt dışı ve içinde sportif, kültürel, sosyal faaliyetler olacak, dünya kulüplerinin beraber olacağı turnuva yapılacak'' diye konuştu. 
     Önümüzdeki sezon hem Ali Sami Yen hem de Atatürk Olimpiyat Stadı'nı kullanacaklarını ifade eden Turgay Kıran, ''Ali Sami Yen Stadı'nı yeniden yapmak gibi bir projemiz yok. 3 tribün kullanılacak, 1 tribünde sorun var. Oraya da 8 bin kişilik ek çelik tribün yapabiliriz. Çalışmalar sürüyor. Kombine biletleri de 18 bin kişilik Ali Sami Yen Stadı'na göre satacağız'' diyerek sözlerini tamamladı. 
     
</TEXT>
</DOC>
