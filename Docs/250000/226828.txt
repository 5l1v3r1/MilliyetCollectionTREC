<DOC>
<DOCNO> 226828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun44.html </URL>
<DATE> 2004/03/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Aznar'dan Zapatero'ya Irak'tan çekilmek trajedi olur 
</HEADLINE>
<TEXT>

     İspanya'da yeni kurulacak hükümete kadar Başbakanlık görevini yürüten Jose Maria Aznar, müstakbel Başbakan ve Sosyalist İşçi Partisi'nin PSOE lideri Jose Luis Rodriguez Zapatero'yu dış politikadaki tutumu nedeniyle eleştirdi. 
     Cadena COPE radyosunda canlı yayına katılan Aznar, ''Zapatero, Irak'tan askerlerin çekileceğini söyleyerek, şimdiden İspanya'ya zarar verdi. Irak'tan askerleri geri çekmek trajedi olur'' dedi. 
     11 Eylül'de ABD'de düzenlenen terör saldırılarından sonra teröristlerin ''batı dünyasına karşı savaş ilan ettiklerini'' söyleyen Aznar, bu savaşın ''dünyanın lideri'' olarak ilk ABD'ye karşı başlatıldığını, ancak daha sonra İspanya gibi diğer ülkelere de yayıldığını belirtti. 
     Aznar, ''İspanya Irak'a müdahale etsin veya etmesin, bize saldırırlardı'' diye konuştu. 
     8 yıllık başbakanlık görevinden sonra genel seçimlerden önce bir daha aday olmayacağını açıklayan ve yerini Halkçı Parti'nin PP Genel Sekreteri Mariano Rajoy'a bırakan Aznar, Madrid'deki 11 Mart saldırılarının genel seçimleri etkilediğini iddia etti. 
     Aznar, ''11 Mart olmasaydı Rajoy başbakandı'' diyerek, seçimlerden yenik çıkmalarının nedenini terörist saldırılara bağladı. 
     
</TEXT>
</DOC>
