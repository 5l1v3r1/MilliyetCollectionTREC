<DOC>
<DOCNO> 212145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun11.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvis Presley'in 6 cm'lik ses bantları 650 milyona satılıyor 
</HEADLINE>
<TEXT>

     ABD'de bir plak şirketi, Elvis Presley'in 1950'lerden kalma orijinal master kayıtlarının bulunduğu bir bandı, minik parçalar halinde satmaya başladı. 
     Elvis hayranları, 495 dolar yaklaşık 650 milyon TL ödeyerek, efsane şarkıcının orijinal kayıtlarının bulunduğu banttan küçük bir parçaya sahip olabilecekler. 6 santimetre uzunluğundaki tarihi bant parçası, özel koruyucu çerçevesiyle satılıyor. 
     Merkezi New Jersey eyaletinde bulunan Bloomfield şirketinin ses mühendisi ve yapımcısı Tony Bongiovi, tarihi bir parça olarak nitelediği ve kimsede eşinin bulunmadığını belirttiği bant kaydında, Presley'nin 1950'lerde büyük bir plak şirketine imza atmadan önce Sun plak şirketi tarafından kaydedilen şarkıların bulunduğunu kaydetti. 
     Bandın kötü durumda olduğunu belirten Bongiovi, orijinal kaydın ancak şimdi dinlenebileceğini, bundan 10 yıl sonra teknoloji ne kadar ilerlerse ilerlesin bandı dinlemeye olanak kalmayacağını ifade etti. 
     Bongiovi, bu nedenlerle 1992'de Tennessee'de bir mezattan satın alınan bandı, parça parça Elvis hayranlarına satmaya karar verdiklerini açıkladı. 
     Orijinal master kaydın kopyalandığı ve içindeki tüm parçaların Elvis'in şarkılarını satış hakkına sahip RCA tarafından piyasaya sürüldüğü belirtildi. 
     
</TEXT>
</DOC>
