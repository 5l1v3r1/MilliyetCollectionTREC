<DOC>
<DOCNO> 246575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo16.html </URL>
<DATE> 2004/06/09/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Kayseri Erciyesspor, tarihinde 8. kez isim değişikliği yapacak... 
</HEADLINE>
<TEXT>

     İsmini ''Kayserispor'' olarak değiştirmesi gündeme gelen Birinci Süper Lig'in yeni takımı Kayseri Erciyesspor'un, kuruluşundan bu yana daha önce tam 7 kez isim değişikliğine gittiği bildirildi. 
     ''Orta Anadolu'da Bir Efsane Kayserispor'' ve ''Kimliğini arayan takım Erciyesspor'' adlı yayınlanmış 2 kitabı bulunan Anadolu Spor Gazetecileri Derneği Kayseri Şubesi Başkanı Mustafa Cengiz, ilk kez 1932 yılında kurulan Kayseri Erciyesspor'un, bugüne dek 7 kez isim değiştirdiğini hatırlattı. 
     Cengiz, Kayserispor'un, 12 Haziran'da yapılacak genel kurul toplantısında isminin Erciyesspor olarak değiştirileceğini, Kayseri Erciyesspor'un da Kayserispor adını alacağını vurgulayarak, şu bilgileri verdi 
     ''1932 yılında kurulan Erciyesspor, 1937 yılında Yılmazspor ile birleşerek Erciyes Gençlik adını aldı. 1966 yılında Erciyes Gençlik, Fener Gençlik, Sanayi Spor ve Orta Anadolu kulüplerinin birleşmesiyle Kayserispor kuruldu. 1975 yılında kurulan Emniyetspor, 1988 yılında Erciyesspor adını aldı. Kulübün adı 1992 yılında Büyükşehir Belediyesi Erciyesspor, 1997 yılında Melikgazi Belediyesi Erciyesspor, 1999 yılında Hacılar Belediyesi Erciyesspor, 2000 yılında ise Kayseri Erciyesspor olarak değiştirildi. 
     Kuruluşundan bu yana 7 kez ismi değişen Erciyesspor, her iki kulübün de sıcak baktığı anlaşma sağlanırsa 8. kez isim değiştirerek Kayserispor adını alacak. 
     
</TEXT>
</DOC>
