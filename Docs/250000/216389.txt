<DOC>
<DOCNO> 216389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/siyaset/siy02.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, İstanbul adaylarını açıkladı... 
</HEADLINE>
<TEXT>
   'Küskünler' için beş ilçe boş 
   27 ilçenin belediye başkan adayları tespit edildi. AKP, boş bırakılan Kadıköy, Şişli, Maltepe, Pendik ve Eyüp'e ise Büyükşehir'e seçilemeyenleri getirecek 
      Serhat Oğuz 

   
   AKP İstanbul'daki 27 ilçenin belediye başkanlarını açıklarken, Pendik, Kadıköy, Şişli, Eyüp ve Maltepe adaylarını belirlemedi. Genel merkezin, bu ilçelere, aday gösterilmeyecek olan Büyükşehir Belediye Başkan aday adaylarını yerleştirmeyi düşündüğü bildiriliyor. 
   Genel merkez tarafından dün açıklanan adaylar arasında ilginç isimler var. Adalar'a eski ANAP'lı Belediye Başkanı Can Esen aday gösterilirken, Beşiktaş'ta eski DYP'li Şahin Özer'le seçim yarışına girilecek. Beyoğlu'na ise, tartışmalara neden olan "İslamiyet'te Cinsel Hayat" kitabının da yazarı Ali Rıza Demircan'ın oğlu Ahmet Nisbah Demircan aday gösterildi. 
   AKP'nin Avcılar'daki adayı Gaziosmanpaşa Emniyet Müdürlüğü döneminde, ilçeye yerleştirdiği kameralarla güvenlik sistemi oluşturan İbrahim Bıçakçı. Bayrampaşa'da Hüseyin Bürge, Bağcılar'da Feyzullah Kıyıklık, Esenler'de Mehmet Öcalan, Zeytinburnu'nda Murat Aydın yeniden aday gösterilirken, iki dönem önce Sarıyer Belediye Başkanı olan Yusuf Tülün yine aynı ilçeden aday oldu. Bakırköy'e, Batı Trakya Türkleri Dayanışma Derneği Başkanı Taner Mustafaoğlu, Bahçelievler'e ise Saffet Bulut'un yerine FP eski milletvekili Osman Develioğlu aday gösterildi. 
   
   Heyecan sürüyor 
   İstanbul Büyükşehir Belediye Başkanı Ali Müfit Gürtuna'nın bir dönem özel kalem müdürlüğü görevini yürüten eski İstanbul Şehir Tiyatroları Genel Müdürü Muharrem Ergül ise Beykoz'dan sürpriz aday oldu. 
   Büyükşehir aday adayları arasındaki yarış h l devam ediyor. Pendik'te aday açıklanmazken, Erol Kaya'nın büyükşehir için aday gösterilmemesi halinde yeniden bu ilçeye verileceği belirtiliyor. 
   Tuzla'da İdris Güllüce'nin yerine Mehmet Demirci aday gösterilirken, Güllüce'nin İstanbul Büyükşehir Belediye Başkanlığı'na seçilememesi halinde, belediyede ya da partide önemli bir göreve getirilmesi bekleniyor. Ümit Özerol'un ise Kadıköy'den aday gösterilmesine kesin gözüyle bakılıyor. 
   
   Erdoğan'ın gafı güldürdü    Başbakan Recep Tayyip Erdoğan, dün Eskişehir ve Kayseri Büyükşehir Belediye başkan adaylarını açıklarken şaşırınca salonda gülüşmeler oldu. Erdoğan, Eskişehir adayı Faruk Karaçay'ı Kayseri adayı diye okuyunca salonda kahkaha sesleri yükseldi. Kayseri adayı Mehmet Özhaseki de Karaçay'ın ismini duyunca önce şaşırdı, sonra da güldü. Erdoğan, gülüşmeler üzerine, "Sizleri güldürebildiğim için memnunum, mutluyum" dedi. 
   
   Diğer ilçelerin başkan adaylar    Eminönü Nevzat Er, Fatih Mustafa Demir, Gaziosmanpaşa Erhan Erol, Güngören Şakir Yücel Karaman, K ğıthane Fazlı Kılıç, Kartal Arif Dağlar, Küçükçekmece Aziz Yeniay, Ümraniye Hasan Can, Üsküdar Mehmet Çakır, Büyükçekmece Rahmi Yazıcı, Çatalca Ahmet Rasim Yücel, Silivri Hüseyin Turan, Sultanbeyli Alaattin Ersoy, Şile Can Tabakoğlu. 
   
   AKP'de kadınsız seçim yarışı...    AKP'nin yerel seçimlerde gösterdiği kadın aday sayısı yok denecek kadar az oldu. Şu ana kadar açıklanan 61 il adaylığı için kadın aday çıkmazken, 824 ilçe adayından 3'ü kadın oldu. İzmir'in Dikili ilçesi için Nesibe Örs, Konya'nın Yalıhüyük ilçesi için Asuman Topkara ve Giresun'un Doğankent ilçesi için de Nazmiye Kabadayı aday gösterildi. Başbakan Recep Tayyip Erdoğan, dün 21 il ve 300'e yakın ilçe adayını açıkladı. Böylece Türkiye genelinde 3252 olan il, ilçe ve belde adaylarından 2938'i açıklanmış oldu. Adayların yüzde 91'ini açıklayan AKP, Ankara, İstanbul, İzmir gibi sorunlu olan büyükşehirleri ise son gün olan 24 Şubat'a bıraktı. 
   
   
   
</TEXT>
</DOC>
