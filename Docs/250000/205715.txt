<DOC>
<DOCNO> 205715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun20.html </URL>
<DATE> 2004/12/31/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Depremin merkezi 'kokuyor' 
</HEADLINE>
<TEXT>

     Kamil Erdoğdu bildiriyor 

Asya ülkelerini sarsan depremin merkezi Sumatra adasındaki felaketin boyutu her geçen gün büyüyor. 
     Endonezya'nın 4.5 milyon nüfuslu Sumatra adasında, Aceh eyaletinin başkenti Banda Aceh şehrine girildiğinde insanı ilk çarpan ''ceset kokusu'' oluyor. Gerek donatım, gerekse eleman yetersizliğinden cesetler toplanamıyor. 
     Şehirde adım başı çürümüş cesetlerle karşılaşılıyor. Ortalığa yayılan ağır koku nedeniyle herkes maskeyle dolaşıyor. 
     
     Dalgalar şehri 'yutmuş' 

     Sahilden 3 kilometre içeriye kadar giren dev dalgalar şehrin batı kesimini kelimenin tam anlamıyla ''yutmuş''. 
     Yetkililer, tespit edilen ölü sayısının 30 bine yaklaştığını ve bu rakamın 40 bini bulmasını beklediklerini söylüyor. 
     Banda Aceh'lilere göre ise ''şehirdekilerin en az dörtte biri öldü.'' Bir hafta öncesine kadar nüfusu 350 bin olan şehirde su yok, elektrik yok, yiyecek sıkıntısı var, benzin ve gaz kuyruğu var. Kirli su ve baş gösteren yiyecek sıkıntısından kaynaklanabilecek olası salgın hastalık şehir için ikinci bir felaket olabilir. 
     Endonezya Cumhurbaşkanı Yardımcısı Yusuf Kalla ve Dışişleri Bakanı Hasan Viracuda, hafta içinde Cakarta'daki diplomatik misyonların ve uluslararası kuruluşların temsilcileriyle bir araya geldiler. Endonezyalı yetkililer, pirinçten giysiye, helikopterden ilaç ve çadıra kadar akla gelebilecek her şeye ihtiyaç duyduklarını belirttiler. Yusuf Kalla, acil olarak 150 milyon dolar yardıma ihtiyaç duyduklarını kaydetti. 
     
     500 Bin kişi evsiz 

     İlk belirlemelere göre, Endonezya'da yıkılan ev sayısı 100 bin, evsiz kalan kişi sayısı ise 500 bin. Ancak bu rakamlar her geçen gün artıyor. Ayrıca bugüne kadar 400 askerin cesedinin bulunduğu, 300 askerin de kaybolduğu bildirildi. 
     Felaketten hemen sonra Endonezya hükümetinin depremin merkezine en yakın nokta olan Banda Aceh şehrine yabancı yardım kuruluşları ve gazetecilerin girmesine izin vermemesi ve bu yasağı kaldırdıktan sonra da işlerin ''yavaş yürümesi'' tartışma konusu oldu. 
     Aceh eyaleti hem geri kalmış olmasından, hem de ayrılıkçı Özgür Aceh Hareketi'nin faaliyetlerinden dolayı Endonezya hükümeti için ''sıkıntılı bölge'' olarak görülüyordu. 
     Banda Aceh ve Medan havaalanlarında Avustralya ve Belçika gibi yabancı ülkelerin silahlı kuvvetlerine ait askeri nakliye uçakları dikkat çekiyor. Avustralyalı pilot Aceh'e ilaç ve sağlık malzemesi getirdiklerini belirtti. 
     Ancak Banda Aceh'te yeterli sayıda kamyon olmaması ve hali hazırdaki yakıt sıkıntısı zaten geç kalan bu yardımların dağıtılmasını zorlaştırıyor. Şehirde benzin için uzun kuyruk oluşurken, gıda maddeleri fahiş fiyatlarla satılıyor. Bu arada, yardım uçaklarının gelmesinden dolayı Banda Aceh ve Medan havaalanlarına yapılan sivil seferlerin tamamı uzun süreli gecikmelerle yapılabiliyor. 
     Yetkililer, söz konusu iki alanın fazla uçağın park etmesine müsait olmadığını belirttiler. Medan havaalanı Banda Aceh'teki yakınlarının akıbetini öğrenmek isteyenlerle, Banda Aceh havaalanı ise şehirden kaçabilecek durumda olanlarla dolu. 
     
     Basın başının çaresine bakıyor 

     Endonezya makamları depremden 2 gün sonra yabancı yardım kuruluşlarının ve gazetecilerin bölgeye girmelerine izin verirken, kendilerine herhangi bir yardım sağlayacak durumda olmadıklarına özellikle işaret etmişlerdi. 
     İlk aşamada Endonezya'da görev yapan yabancı gazetecilere, daha sonra da izin başvurusunda bulunanlara izin verildi. Yabancı basın mensupları, Banda Aceh'de hükümet binasının bulunduğu bahçedeki eğlence salonunda kalıyor. Bazı gazeteciler uydu antenleriyle birlikte jeneratörlerini de getirmişler. Bölgeden dışarıyla tek haberleşme olanağı uydu telefonuyla olabiliyor. 
     Salondaki sandalyelerin minderleri yer yatağı işlevi görüyor. 
     Yabancı gazeteciler için kamera ve bilgisayarların dışında en önemli malzeme yanlarında getirdikleri su, yiyecek ve sabun. Aynı bahçede artçı sarsıntılardan dolayı evlerinde uyuyamayan bir grup Endonezyalı da kalıyor. Çarşamba gecesi meydana gelen 3 artçı sarsıntı gazeteciler arasında korkuya yol açtı. 
     Sarsıntılar sırasında salonun dışına koşuşan gazetecilerin bir kısmı çareyi bahçede yerde uyumakta buldu. Bir yabancı basın kuruluşu tarafından mihmandar olarak kiralanan Edi, daha önce ticaretle uğraştığını, ancak iş yaptığı 100 kadar kişinin akıbetini bilmediğini söyledi. İnsanların yüzlerindeki kaygı hemen fark ediliyor. Banda Aceh'liler felaketin yaralarının sarılmasının kolay olmayacağını ve uzun zaman alacağını söylüyor. 
     
</TEXT>
</DOC>
