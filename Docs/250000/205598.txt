<DOC>
<DOCNO> 205598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sontur02.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yılın ilk zamlı trafik cezası Bolu Dağı'nda kesildi... 
</HEADLINE>
<TEXT>

     Bolu Dağı'nda radara yakalanan sürücülere yeni yılın ilk zamlı trafik cezaları kesildi. 
     Bolu Dağı'nın Ankara istikametinde yeni yılın ilk radar uygulamasını yapan Bolu Dağı Bölge Trafik Amirliği ekipleri, hız sınırını aşan sürücülere yılın ilk zamlı trafik cezalarını kestiler. 
     Yenilenen Trafik Ceza Kanunu'na göre 90 kilometre hız sınırını aşanlara 65 Milyon 700 bin Lira ceza kestiklerini belirten Bolu Dağı Bölge Trafik Amiri Başkomiser Mehmet Soysal, ''Kestiğimiz cezaların yanı sıra sözlü olarak da sürücüleri uyarıyoruz'' diye konuştu. 
     Bolu Dağı'nda yeni yılın ilk trafik cezası kesilen İbrahim Kara, ''Bir gün önce hız sınırını aşan sürücülere 40 milyon Lira ceza kesiliyordu. Biz bir gün ile 65 milyon Lira ödeyeceğiz. Fakat yine de polislerimiz haklı, kendimiz ve karşımızdaki insanların hayatları söz konusu olduğu için kurallara uymak zorundayız'' dedi. 
     Bolu Dağı'nda seyreden kamyonların bir bakıma trafik sigortası görevi yaptıklarını anlatan Başkomiser Soysal, ''Araç, önünde kamyon da bulunmadığı zaman hız sınırını aşıyor ve tehlike arz ediyor. Fakat önlerinde yada arkalarında kamyon olduğu zaman biraz daha kontrollü olmak zorunda kalıyorlar. Bu nedenle bayram ve tatil günlerinde trafiğin kamyonlara kapatılmasını istemiyoruz'' dedi. 
     





</TEXT>
</DOC>
