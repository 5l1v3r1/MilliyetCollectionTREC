<DOC>
<DOCNO> 206925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/siyaset/siy02.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Her zaman doğru söylenmemeli' 
</HEADLINE>
<TEXT>

      ANKARA Milliyet 

   
   Mareşal üniformalı Atatürk resminin TBMM kulisinden kaldırılmasını istediği için AKP yönetimince Disiplin Kurulu'na sevk edilen Adıyaman Milletvekili Hüsrev Kutlu, sözlerinden pişmanlık duymadığını söyledi. Söylediklerinin tartışılması gerektiğini belirten Kutlu, "Her sözünüz doğru olmalı ama her doğruyu söylemek doğru değildir. Demek ki, Türkiye'de de, dünyada da insanlar her zaman doğruyu söylememeli" dedi. Kutlu, "Demokrasidir, elbette sözlerim tartışılacaktır. Bundan sonra takdir Disiplin Kurulu'nundur. Sohbet sırasındaki sözlerim çarpıtıldı" diye konuştu. 
   
   'İhraç etmezler' 
   Atatürk'ün mareşal üniformalı resminden rahatsızlık duymadığını, "Sivil kıyafetli olsa daha iyi olur" dediğini kaydeden Kutlu, "Sözlerim kabul görür ya da görmez. Benim sözlerimin de tartışılması gerekir" dedi. Kutlu, AKP'den ihraç edilmesi yönünde bir karar çıkacağını tahmin etmediğini de belirtti. 
   
   
   
</TEXT>
</DOC>
