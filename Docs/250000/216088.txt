<DOC>
<DOCNO> 216088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur39.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Yönetimi Tasarısı Meclis'te... Tartışmalar başladı... 
</HEADLINE>
<TEXT>

     Kamu Yönetimi Temel Kanunu tasarısı TBMM Genel Kurulu'nda görüşülmeye başlandı. 
     Tasarının, bugün ve yarın saat 15.00-24.00 saatleri arasında Genel Kurul'da görüşülmesi konusunda, TBMM Danışma Kurulu'nda CHP ve AK Parti grupları arasında anlaşma sağlanamaması üzerine, AK Parti Grubu öneriyi Genel Kurul'a getirdi. Öneri üzerinde ilk sözü CHP Grup Başkanvekili Haluk Koç aldı. 
     Koç, tasarının ne TBMM de, ne de BMM dışında yeterince tartışılmadan Genel Kurul gündemine getirildiğini ve CHP'nin bu nedenle tasarıya karşı olduğunu söyledi. 60 maddelik tasarının komisyonlardan geçip Kanunlar ve Kararlar Daire Başkanlığı'ndan Genel Kurul'a gelişi sırasında, tüm maddeleri üzerinde AK Partili milletvekillerinin önerge ve kişisel söz haklarını kapattığını belirten Koç, şunları söyledi 
     ''Bu tek başına bir iktidara yakışan tavır mıdır Neden böyle bir davranışta bulundunuz 2 Parti ile yasama çalışmalarını yapıyoruz, muhalefetin sesini kısmaya yönelik bu mekanizmalara neden ihtiyaç duydunuz Muhalefet eleştirecek ve siz de buna katlanacaksınız. Biz burada grup başkanvekillerinin ikili ilişkileri, rica ve izinle mi muhalefet yapacağız Buna nasıl tenezzül ettiniz Tek sesli bir meclis mi istiyorsunuz '' Koç, tasarının IMF ve Dünya Bankası tarafından yönlendirildiğini ve bu nedenle siyasi ve yönetsel bir teslimiyeti ifade ettiğini savunarak, ''Bu tasarıda AKP ile siyahla beyaz ve yazla kış kadar farklı düşünüyoruz'' dedi. 
     Haluk Koç, Adalet Bakanı Cemil Çiçek'in bugün yaptığı konuşmada, ''Hala üniter devletle ilgili endişeler var. Bunların hiç biri doğru değil. Üniter devlet bu ülkenin vazgeçemeyeceği bir konudur. Bunu artık bu saatten sonra tartışıp karpuz kabuğu düşürmenin bir anlamı yok başkalarının aklına'', değerlendirmesinde bulunduğunu hatırlatarak, ''Kimin aklına karpuz kabuğu düşüyor, kim bu başkaları Bir binek hayvanının aklına düşen şeyle ne söylenmek isteniyor Çok talihsiz bir açıklamadır bu'' dedi. 
     Önergenin aleyhinde ikinci sözü alan CHP Grup Başkanvekili Kemal Anadol, CHP milletvekillerinin saat 12.00'den bu yana tasarının görüşmelerini izlemek isteyen sivil toplum örgütü temsilcilerini TBMM'ye sokmaya çalıştıklarını söyledi. TBMM'nin önünde 3 polis barikatı olduğunu ve polisin ifadesine göre TBMM Başkanı Arınç'ın içeriye 20 ila 40 kişinin alınmasına izin verdiğinin kendisine söylendiğini ifade eden Anadol, ''Sayın Meclis Başkanının yetkileri arasında böyle birşey var mıdır Vatandaşlara TBMM'nin kapılarını kapatamazsınız'' diye konuştu. 
     Önerge lehinde söz alan AK Parti Grup Başkanvekili Eyüp Fatsa, Kamu Yönetimi Temel Kanunu Tasarısının Türkiye'nin ve TBMM'nin gündemine AK Parti ile gelmediğini ve tasarının hazırlıklarının geçmiş hükümetlerce de uzun yıllardır sürdürüldüğünü söyledi. AK Parti'nin tasarıyı gündeme getirerek bir refleks ve cesaret örneği gösterdiğini ve bunun için alkışlanması gerektiğini belirten Fatsa, TBMM'de bu kadar uzun süre tartışılan bir başka yasa tasarısı hatırlamadığını belirtti. 
     Tasarıya katkıda bulunmak isteyen herkesin tasarıyı önünde bulduğunu ifade eden Fatsa, ''Yeterince tartışamadık diyorsunuz. İçişleri ve Anayasa Komisyonlarında CHP'nin tavrı 70 milyonun hafızasında, niye komisyonlara katılmadınız'' dedi. Fatsa, tasarı üzerindeki kişisel söz hakları ve önergeler konusunda yapılanın ilk kez başvurulan bir yöntem olmadığını, ancak yaptıkları grup toplantısında, CHP'den bir teklif gelmeden sorunu çözdüklerini söyledi. 
     Fatsa, TBMM'ye genel kurul çalışmaları sırasında ziyaretçi alınmamasına ilişkin kararın TBMM'nin bir tasarrufu olduğu ve bu kararın altında CHP'li idare amiri Erdoğan Yetenç'in de imzasının bulunduğunu ifade etti. Fatsa'nın bu sözleri üzerine, CHP sıralarından, ''ziyaretçi ve dinleyici farklı kavramlar'' diye itirazlar geldi. 
     Daha sonra yapılan oylamada AK Parti Grubu'nun bugün ve yarın Genel Kurul'un saat 24.00'e çalışmasına ilişkin önerisi kabul edildi. 
     Önerinin kabul edilmesinden sonra Kamu Yönetimi Temel Kanunu Tasarısının görüşülmesine başlandı. 
     
</TEXT>
</DOC>
