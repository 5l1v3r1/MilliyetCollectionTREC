<DOC>
<DOCNO> 207117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur29.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan tekrar CHP'ye giriyor, İstanbul adaylığını düşünüyor 
</HEADLINE>
<TEXT>

     Gaziantep Büyükşehir Belediye Başkanı Celal Doğan, CHP'ye tekrar üye olacağını belirterek, İstanbul Büyükşehir Belediye Başkanlığı'na adaylığının da parti genel merkezinin vereceği karara bağlı olduğunu bildirdi. 
     Medialand PR şirketi tarafından Profilo Kültür Merkezi'nde düzenlenen ''Belediyecilik Forumu''nda BELFO 2004 basın mensuplarının sorularını yanıtlayan Doğan, ''CHP'ye yeniden dönüp dönmeyeceği'' konusunda, ''Benim CHP'ye dönüşümle ilgili bir problem yok. CHP'de üyeliğimi bir dava dolayısıyla askıya almıştım. O dava da bitti. Askıdan inmesi gerekiyor. Tekrar CHP'ye üye olacağım'' diye konuştu. 
     Doğan, ''isminin İstanbul Büyükşehir Belediye Başkanlığı'na adaylık için geçtiğinin'' hatırlatılması üzerine de, ''Benim İstanbul Büyükşehir Belediye Başkanlığı'na adaylığım, parti genel merkezinin vereceği karara bağlı. Görevden kaçılmaz. Görev nerede olursa olsun... 15 yıldır Gaziantep'te görev yapıyorum. Adaylığıma genel merkez karar verecek, ben veremem'' dedi. 
     ''İstanbul'dan aday olur musunuz '' sorusuna da Doğan, ''Tabii'' karşılığını verdi. 
     
     TANTAN ADAY DEĞİL... 

     Yurt Partisi YP Genel Başkanı Sadettin Tantan da, ''ANAP Genel Başkanı Nesrin Nas'ın İstanbul Büyükşehir Belediye Başkanı adaylığı için teklif götürdüğü'' yönündeki haberlerin sorulması üzerine, ''büyükşehir belediye başkanlığına aday olmadığını'' söyledi. 
     Hiçbir siyasi parti genel başkanının bugüne kadar böyle bir teklifte bulunmadığını ifade eden Tantan, ''Çünkü biz de bir siyasi partinin genel başkanıyız. Büyükşehir belediye başkanlığı için halkın yoğun baskısı var, ama hedefimiz ulusal ve uluslararası hizmete talip olma noktasındadır'' dedi. 
     Tantan, mahalli idareler genel seçimlerine maddi imkanlarının kısıtlı olması nedeniyle İstanbul'da bazı ilçeler de dahil Türkiye genelinde bazı yerlerde gireceklerini bildirdi. 
     ''Seçimlerde başka partiye destek verip vermeyecekleri'' yönündeki soruyu da Tantan, ''Bizim ilkemiz var. Namuslu, dürüst, ülkesine hizmet edecek kim varsa ayrım gözetmeksizin bunu destekleriz'' diye yanıtladı. 
     
     DURAK, BİLENSER, SARIGÜL VE ÖZTÜRK'ÜN GÖRÜŞÜ 

     Adana Büyükşehir Belediye Başkanı Aytaç Durak da, ''AK Parti'ye geçip geçmeyeceğine'' ilişkin soru üzerine, ''Hangi partiden olacağım o kadar önemli değil'' dedi. 
     Bursa Büyükşehir Belediye Başkanı Erdoğan Bilenser de, ''CHP'ye geçip geçmeyeceğinin'' sorulması üzerine, ''genel merkez ve genel başkan düzeyinde bu konuyu konuştuklarını, ancak şu anda henüz erken olduğunu'' kaydetti. 
     Şişli Belediye Başkanı Mustafa Sarıgül de, yeniden Şişli Belediye Başkanlığı'na aday olduğunu anlatarak, 5 yıl daha ilçenin sorunlarını çözmeye devam edeceğini söyledi. 
     ''CHP'nin İstanbul Büyükşehir Belediye Başkanlığı'na Ali Müfit Gürtuna'yı aday göstereceği'' yolundaki bazı haberlerin hatırlatılması üzerine de Sarıgül, ''Ben CHP'liyim. CHP kültüründen, geleneğinden geliyorum. Önemli olan genel merkezin alacağı karardır. Genel merkezin aldığı kararı biz uygulamakla mükellefiz'' diye konuştu. 
     Kadıköy Belediye Başkanı Selami Öztürk de bir dönem daha Kadıköy'de aday olduğunu bildirdi. 
     Öztürk, İstanbul Büyükşehir Belediye Başkanlığı'na adaylık için isimleri geçen Celal Doğan ve Gürtuna ile ilgili sorular üzerine şöyle dedi 
     ''Gürtuna'nın ismi sanki teklif götürülecekmiş gibi geçti. Öyle bir şey olduğunu zannetmiyorum. Sayın Gürtuna, 7 yıl belediye başkanlığı yaptı. İstanbul'da bir potansiyeli var. Ancak siyasal bakımdan 'ben sosyal demokrat görüşleri benimsedim, buraya geliyorum' demek onun kendisine düşer. Kabul de partinin yetkili organlarına düşer.'' Celal Doğan'ın sosyal demokrat bir yapıdan geldiğini ve Gaziantep'te çok başarılı hizmetler yaptığını vurgulayan Öztürk, ''Ben Sayın Doğan'ın İstanbul'da da başarılı olacağına inanıyorum'' diye konuştu. 
     
</TEXT>
</DOC>
