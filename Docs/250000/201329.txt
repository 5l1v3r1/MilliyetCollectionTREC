<DOC>
<DOCNO> 201329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun11.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Bu seçimler KKTC'nin ortadan kalkmasıyla ilgili" 
</HEADLINE>
<TEXT>

     KKTC Cumhurbaşkanı Rauf Denktaş, halkın hükümeti değiştirme hakkı olduğunu belirterek, ''Ama bu sefer, seçimler hükümet değişikliğiyle ilgili değildir. Kuzey Kıbrıs Türk Cumhuriyeti'nin ortadan kalkmasıyla, Türkiye'nin garantörlüğünün sıfırlanmasıyla ilgilidir'' dedi. 
     Cumhurbaşkanı Denktaş, KKTC Genç İşadamları Derneği'nin Saray Otel'de düzenlediği toplantıya katılarak, işadamlarına Annan planı ve Kıbrıs konusuyla ilgili görüşlerini aktardı. 
     Rum tarafının Avrupa Birliği ile yıllarca uyum çalışması yaparak yasalarını değiştirdiğini, kendilerinden bunları kabul ederek, gözleri kapalı referanduma götürmelerinin istendiğini ifade eden Denktaş, bunların zaman isteyeceğini belirtti. 
     Garanti Anlaşması uyarınca, Türkiye'nin üye olmadığı bir kuruluşa Kıbrıs'ın üye olamayacağının altını çizen Denktaş, Türkiye ile anlaşmadan, Türkiye'nin bu hakkının Kıbrıs Türkünün imzasıyla ortadan kaldırılmasının beklendiğini, bunu yapmadıkları için de kendilerine gücenenler olduğunu kaydetti. 
     Kırgınlıkların ve gücenmelerin bir tarafa bırakılmasını isteyen ve halkın hükümeti değiştirerek, başka bir hükümeti deneme hakkının olduğunu dile getiren Cumhurbaşkanı Denktaş, şöyle konuştu 
     ''Ama bu sefer, seçimler hükümet değişikliğiyle ilgili değildir. Kuzey Kıbrıs Türk Cumhuriyeti'nin ortadan kalkmasıyla, Türkiye'nin garantörlüğünün sıfırlanmasıyla ilgilidir. Çok uyanık olmanız lazımdır. Elinizi vicdanınıza koyarak sandıklara gitmeniz lazımdır.'' Denktaş, yanlış yola girildiğinde geri dönüş olmadığını belirterek, ''Bunu bilerek sandığa gitmede yarar olduğunu'' söyledi. 
     
     ''MUHALEFET MİLLİ DAVADA BİZİMLE OLMADI'' 
     Denktaş, Annan planına destek veren muhalefet partilerini, milli davada ayrı hareket etmekle suçladı ve halkı, oynanan oyunlara karşı direnmeye çağırdı. 
     ''Muhalefet bizim istediğimiz gibi gitseydi her şey başka olacaktı'' diyen Denktaş, muhalefetin milli davada kendileriyle bağlarını kestiğini, kendisini dünyaya karşı boy hedefi yaptığını kaydetti. 
     Muhalefetin son günlerde, ''Biz Türkiye ile birlikte yürüyeceğiz'' dediğine işaret eden Denktaş, ''Ne paranı, ne memurunu isterim'' diyenlerle Türkiye ile hangi yüzle samimi ilişkilerin kurulacağını sordu. 
     Üzerlerine daha fazla gelineceğini ifade eden Denktaş, direnmekten başka yolları olmadığını belirtti. 
     Annan planını kabul etmenin, Kıbrıs'ı Türkiye'nin kalbinde Yunan hançeri haline getireceğini söyleyen Denktaş, Annan planının felsefesinin yanlış olduğunu ve ''Kıbrıs Cumhuriyeti''nin devamını öngördüğünü ifade etti. Denktaş, Rumlarla anlaşma olması için Rumlara denk olunması gerektiğini belirterek, ''AB Kıbrıs'ta gerçekten anlaşma istiyorsa Kıbrıs Türklerine uygulanan ambargoları kaldırması gerektiğini'' söyledi. 
     Annan planının, Kıbrıs Türklerinin 1960 anlaşmalarıyla elde ettiği hakları ve statüyü ortadan kaldırdığını kaydeden Denktaş, gelecekte, temel hakları koruyacak önerilerde bulunacaklarını bildirdi. 
     
     LOİZİDU DAVASI 
     Mal mülk konusunda yaptıkları önerinin kabul edilmesi gerektiğinin altını çizen Denktaş, ''Çünkü bireyler düzeyinde bugünkü toprak konusunu halletmeye kalkmak demek, 30 yıl daha kimse oturduğu yerin kendinin mi, Rumun mu olduğu konusunda karar veremeyeceği bir durum yaratır. Ekonomiyi kökünden alır götürür. Rumlara geri gelme hakkı verdiği için de devamlı surette bizi mahkemelerde sürüklerler. Bunu katiyen kabul edemeyiz'' diye konuştu. 
     Loizidu davasının bir ''talihsizlik ve bahtsızlık'' olduğunu kaydeden Denktaş, ''Bence gereğince, zamanında müdafaa edilmediği için bu durumlara gelmiştir. Ama bir emsal teşkil etmemesi için Türkiye 2 yıldır bunun müzakeresini yapmaktadır ve neticede hangi şartlarla parayı verdiğini kendiler bilmektedir emsal teşkil etmeyecektir'' dedi Mal mülk konusunun halledilmesi için kurdukları komisyonların kabul edilmesini istediklerini, Rumların bunu engellediğini anlatan Cumhurbaşkanı Denktaş, Loizidu gibi davaların hukuki olarak değil, siyasi açıdan halledilmesi gerektiğini vurguladı. 
     Denktaş, silahlı saldırıya direnen halkın, devletine karşılık, ''derhal Avrupa Birliği, derhal para hayaline'' karşı direnmeyecekse bunun neticesini yine halkın çekeceğini, ama tarihin alınlarına, ''devletini kuran insan, bazı zenginlerin çıkarı için ve zavallı insanların kandırılması suretiyle devletlerini mezata çıkarttılar'' diye de yazacağını söyledi. 
     
</TEXT>
</DOC>
