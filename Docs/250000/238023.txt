<DOC>
<DOCNO> 238023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/spor/ykoksaldi.html </URL>
<DATE> 2004/05/07/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Eski korkak Dünya 
</HEADLINE>
<TEXT>



Dünya Kupası Elemeleri'nde rakibe teşvik primi gönderdiği söylenen bir Federasyon Başkanı. Aynı kupada hakemi ve FIFA'yı şike ile suçlayan bir Federasyon Başkanı. Şenes Erzik'i "Koltuk benim" diye tehdit eden bir Federasyon Başkanı. 6 yıl önce atılan taşları, yarılan kafaları "Magnum mu atıldı " diye alay ederek karşılayan bir Federasyon Başkanı. Bunlara tepki göstermeyip, bu noktaya gelinmesine ortaklık eden futbol camiası, devlet ve medya. 
İngiliz seyirciler, golü kutlamak için sahaya girdiğinde demediğini bırakmayan, ama şimdi umursamayan bir Federasyon. Şaibenin Türkiye'yi bölgelere ayıran üçgenlerde, dar alandaki paslaşmaya dönüşmesini sağlayan bir Federasyon. 
Ulusoy dönemi ile tavan yapan, kirliliğin evveliyatına hiç dokunmayan, Mehmet Ağar - Mesut Yılmaz yakın dönem "gölgesinde" susuşunu izah edemeyecek olan yorumcular... 
Üç büyüklerin yöneticilerinin tehditleri, popülist demeçleri yetmezmiş gibi onlara iyice ortak olmaya başlayan, bunu da hiç rahatsızlık duymadan yapan diğer takım erkanları... 
Kendine, rakibe ve işine saygı duymayan futbolcular... 
Toplumumuzun en büyük karakteristiği olan hatır - gönülün, insan emeğini çalmayı makul gösterecek bir bahane yapılması... 
2003 - 2004 sezonu, federasyon seçimi sayesinde yüzlerdeki maskeleri düşüren bir sezondur. 7 yıldır çoğunluğun işine gelmediği için sırtını döndüğü deliklerin, kabak gibi ortaya çıktığı sezondur. Besleyip de gözleri oyan karganın, çirkin zafer çığlıkları attığı sezondur. Başka ne var Teknik adamların - futbolcuların açıkça dile getirdiği şike iddialarını yine "belge getirin" diye savuşturan bir Federasyon... 
Kupa Finali'nde gözünün önünde birbirine saldıran tribünlere, sahada tartaklanan hakeme, toplu küfürlere, takımların birbirine girmesine "Olur böyle şeyler, stres, hepsi arkadaş bu çocukların" diye yorum yapan, 20 yıl öncesinin karanlık futbol iktidarı... 
Anonsla küfürü çözeceğini, sezon öncesi alınan kararların asla değişmeyeceğini iddia eden Federasyonun tüm huzur operasyonları gösteriştir, zamanı geldiğinde durumu değiştirmekte kullanılacak silahtır. Siyaset - spor ilişkisi çözümü engellemektedir. Siyasiler, takım bağımlılıklarını bir kenara bırakıp müdahale edebilir mi 
Geçmiş aksini söylüyor. Belki de "Türk futbolu nere, AB nere" diye bağırmak onları harekete geçirir. Öyle ya kendine saygı duymayan bizlerin birşeyler yapması için AB sopası gerekiyor 
Türk Futbolu'nun kaos merkezi federasyon ve kulüplerdir. Ana sorun tribündeki holiganizm değil, masa başındaki holiganizmdir... 


</TEXT>
</DOC>
