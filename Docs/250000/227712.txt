<DOC>
<DOCNO> 227712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur25.html </URL>
<DATE> 2004/04/01/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Rus belediye başkanı Kemer Kuzdere İlköğretim okuluna bağış yaptı 
</HEADLINE>
<TEXT>

     Antalya'nın Kemer İlçe Belediyesi'nin kardeş şehri Krasnogvardevsky Belediye Başkanı Georgy Abelev, Kemer Kuzdere İlköğretim Okulu'na bin dolar bağışta bulundu. 
     Kemer Belediye Başkanı Hasan Şeker'in konuğu olarak Antalya'da bulunan Rusya'nın Krasnogvardevsky Belediye Başkanı Georgy Abelev, Kemer Lions Kulübü'nün sel felaketi sırasında tamamen yıkılan Kuzdere İlköğretim Okulu'na yardım için başlattığı kampanyaya katılarak, bin dolar bağış yaptı. Konuk Başkan Abelev bin doları Kuzdere İlköğretim Okulu'nda düzenlenen toplantı ile Okul Müdürü Dilaver Aydın'a verdi. 
     Abelev yaptığı açıklamada, ''Benim de üyesi bulunduğum Sankpeterburg Lions Kulübü'nden selamlar getirdim. Kemer Belediye Başkanı Hasan Şeker'le iyi görüşüyoruz. Bu fikir alışverişlerinde iki kardeş şehir arasındaki ilişkilerin daha da geliştirilmesini istiyoruz. Geçtiğimiz yıl benim şehrimin çocukları Kemer'e geldiler ve sizlerin desteğinizle çok güzel bir bayram yaşadılar. Biz de aynı şekilde sizin çocuklarınızı Rusya'ya davet etmek istiyoruz'' diye konuştu. 
     İki kardeş şehir belediyeleri arasındaki ilişkilerin daha da artacağını belirten Abelev, şöyle devam etti 
     ''Bu ilişkiler iki ülke arasındaki dostluk bağlarını daha da güçlendirecektir. Bizim şehrimizde iki Türk lisesi var ve bu okullar bizler ve sizler arasında kolaylık sağlıyor.'' Konuk Belediye başkanı daha sonra sınıflara girerek öğrencilerle sohbet etti. 
     
</TEXT>
</DOC>
