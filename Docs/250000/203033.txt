<DOC>
<DOCNO> 203033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo26.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Önal Para sıkıntısı yaşamayacağız 
</HEADLINE>
<TEXT>

     Trabzonspor Kulübü başkan adaylarından İskender Önal, pazar günü yapılacak genel kurulda seçilmeleri halinde, herhangi bir maddi sıkıntı yaşamayacaklarını söyledi. 
     Önal, Trabzon Gazeteciler Cemiyeti'nde düzenlediği basın toplantısında, kulübün mali tablosunu incelediklerini belirterek, ''Bunu incelemeden de kimse sağlıklı işler yapamaz. Biz mali tabloyu biliyoruz. Bu işin altından kalkacak planlarımızı yaptık. Maddi bir sıkıntı yaşamayacağız'' dedi. 
     Transferde kulübün dengeleri doğrultusunda hareket edeceklerini kaydeden Önal, ''Seçilmemizin ardından transferde teknik heyetin görüşünü alacağız. Onların seçiciliği ve bizim de ekonomik çalışmalarımız ve pazarlıklarla transferleri gerçekleştireceğiz'' diye konuştu. 
     Listesindeki isimlerin büyük ölçüde netleştiğini de kaydeden Önal, şöyle konuştu 
     ''17 asil, 8 yedek yöneticiden oluşan listemiz son aşamadadır. Biz ekibimizle birlikte şu an seçimlere hazırız. Mahmut Ören, Kenan Atalay ve Hayrettin Hacısalioğlu çeşitli mazeretleri nedeniyle listemizde yer almayacak, ancak dışarıdan bize destek veriyorlar. Listemizdekiler Trabzonspor'u yönetecek kapasitede ve birbirine uyumlu arkadaşlardır.'' 
     
</TEXT>
</DOC>
