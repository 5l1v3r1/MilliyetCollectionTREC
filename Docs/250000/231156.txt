<DOC>
<DOCNO> 231156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/siyaset/siy08.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam Ülkeleri Demokrasi Kongresi'nden uzlaşma çıktı 
</HEADLINE>
<TEXT>
   'İslam ile demokrasi birbiriyle bağdaşır' 
   73 delege, "İslamiyet ve demokrasi, temel değerlerde örtüşüyor. Türkiye, buna en iyi örnek" fikrinde birleşti 
      İSTANBUL Milliyet 

   
   Nüfusunun çoğunluğu Müslüman olan 14 ülkeden 73 delegenin katılımıyla başlayan "İslam Ülkeleri Demokrasi Kongresi"nde konuşmacılar, İslamiyetle demokrasinin bağdaşacağı fikrinde buluştu. 
   "İslam ile demokrasi bağdaşır mı " tartışmasını sonlandırmak amacıyla Conrad Otel'de düzenlenen toplantıda söz alan Adalet Bakanı Cemil Çiçek, "'İslamla demokrasi bağdaşır mı ' tartışması devletimiz ve halkımız için sorun olmaktan çıkmıştır. Türkiye demokrasi tercübesini, arzu eden İslam ülkesi kardeşlerimizle paylaşmak isteriz" dedi. "İslam terör örgütü gibi algılanıyor. İslam dünyası bu konuda kesin tavrını ortaya koymalıdır. Terör bizim için nereden gelirse gelsin suçtur" diyen Çiçek, konuşmasını şöyle sürdürdü "Kuran'la yaşam tarzı arasındaki bağı çok iyi kurmalıyız. Birçok yerde geleneklere bağlı yaşam tarzı İslamın önüne geçmiştir. İslam denilince çok eşlilik, cariyeler, tantanalı hayat tarzı görüntüsü söz konusu. Bunların ortadan kalkması lazım." 
   Ürdün Beşeri Kalkınma Haşimi Fonu Başkanı Prenses Basma Bint Tallal ise "İslamiyet ve demokrasi temel değerlerde örtüşüyor. Ne yazık ki, dünyada cereyan eden olaylar, inancımız uğruna özür dilememek zorunda bırakıyor" diye konuştu. 
   Tallal, İslam dünyasının "reformistler - demokratlar" ve "cihatçılar" olarak ikiye bölündüğünü söyleyenlerin konuyu basite indirgediklerini belirterek, "Bu kutuplaşma düşünceleriyle bir çözüme gidilemez. Herkes için adalet olmalı. Türkiye bu konuda iyi bir örnektir. Türkiye, Türk halkının İslami kimliği ile demokratik kimliği arasında denge kurduğu bir ülkedir" şeklinde konuştu. 
   
   Tartışmalar bitmeli 
   Nijer Ulusal Meclis Başkanı ve eski Devlet Başkanı Mahamane Ousmane de şunları söyledi "İslam ile demokrasi arasında bağdaşma sorununa bir son vermeliyiz. Tartışmalara son verip İslam ülkelerindeki kadın hakları, fakirlik gibi sorunlara çözüm bulmalıyız." 
   "İslamiyet, anti demokratik olamaz" diyen Sierra Leone Devlet Başkanı Ahmad Tejan Kabbah ise, "terör ve şiddetin İslamiyet adına Müslümanlarca yapıldığını" ifade ederek, "Kendine saygısı olan her Müslüman, İslami idealler için şiddete başvurmayı reddeder" diye konuştu. 
   Fas Tarım Bakanı ve Halk Hareketi Genel Sekreteri Mohand Laenser de, "İslam ve demokrasi bağdaşır mı " sorusuna karşı olduğunu söyleyerek, "Bu toplantı yersiz bir tartışmadır. Müslüman ülkelerde İslam dininden ziyade siyasi sistem tartışılmalı" dedi. 
   
   
   
</TEXT>
</DOC>
