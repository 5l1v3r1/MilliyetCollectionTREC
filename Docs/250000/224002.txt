<DOC>
<DOCNO> 224002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun33.html </URL>
<DATE> 2004/03/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kıbrıs... Referandumlardan "hayır" çıkarsa KKTC tanınabilir... 
</HEADLINE>
<TEXT>

     Kıbrıs sorununa Annan planı temelinde çözüm bulmak için yapılacak referandumdan ''hayır'' sonucu çıkması halinde, ikinci bir referandumun yapılacağı, bundan da ''hayır'' çıkması durumunda KKTC'nin AB dışındaki ülkeler tarafından tanınmasının beklendiği iddia edildi. 
     Rum Alithia gazetesine göre, Economist Intelligence Unit EIU araştırma kuruluşunun Mart ayında yayınladığı raporda, Kıbrıslı Rumların Annan planıyla ilgili referandumda ''hayır'' demeleri halinde ikinci bir referandum yapılacağı ve buna ''evet'' diyecekleri belirtildi. 
     Habere göre, EIU analistleri Jan Friedrich ve Robert O'daly, 20 Nisan'daki referandumda ''hayır'' cevabı çıkması durumunda ikinci bir referandum yapılacağını, bundan da ''hayır'' çıkması durumunda ise Avrupa Birliği dışındaki bazı devletlerin KKTC'yi tanıyabileceği tahmininde bulundu. 
     EIU analistleri, İrlanda'da 1992 yılında Maastricht anlaşmasının önce reddedildiğini, daha sonraki referandumda kabul edildiğini hatırlatarak, benzer bir olayın 2001 yılında da Danimarka'da yaşandığına değindi. 
     
     RUM KESİMİNDE YENİ BİR REFERANDUM ANKETİ 
     Bu arada, Kıbrıs Rum kesiminde düzenlenen bir ankette, Annan planına yüzde 75.8 oranında ''hayır'' sonucu çıktı. 
     Mahi gazetesine göre, Ekonomik ve İstatistik Araştırma Dairesi'nin telefonla 582 kişi arasında yaptığı ankette, ''Annan planı üzerinde bugün bir referandum yapılsa oyunuz nasıl olurdu '' sorusu yöneltildi. 
     Ankete katılanların yüzde 75.8'i ''Hayır'' derken, yüzde ''10.7''si de ''Evet'' yanıtını verdi. 
     Ankete katılanlar, partilerinin plana karşı tavrından etkileneceklerini belirttiler. 
     Ankete katılanların yüzde 66'sı tam üyelikten birkaç hafta önce İsviçre müzakerelerini gereksiz buluyor ve Rum göçmenlerin yüzde 70'i plana ''hayır'' diyecek. 
     Ankette, ''güçsüz taraf olduğumuz için planı kabul etmekten başka seçeneğimiz yoktur görüşüne katılıyor musunuz '' sorusuna yüzde 80 ''hayır katılmıyoruz'' yanıtını verdi. 
     
</TEXT>
</DOC>
