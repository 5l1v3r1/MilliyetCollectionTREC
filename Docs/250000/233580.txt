<DOC>
<DOCNO> 233580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur02.html </URL>
<DATE> 2004/04/21/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
''En sempatik şişmanlar yarışması''... 
</HEADLINE>
<TEXT>

     ''2004 Big Model En Sempatik Şişmanlar Yarışması''nın finali, Profilo Kültür Merkezi'nde yapıldı. 
     Proc Medya Organizasyon tarafından bu yıl 5'incisi düzenlenen yarışmanın finalinde, 12 finalist, ''en sempatik şişman'' seçilebilmek için ter döktü. 
     Bu yıl 370 kişi arasından finale kalan ve kiloları 75 ile 135 arasında değişen ''2004'ün büyük beden top model adayları'', ''moda dar kalıplara sıkıştırılamaz'' sloganıyla yola çıkan Soli firmasının defilesinde podyuma çıktı. 
     Bir haftalık kamp döneminde Banu Noyan'dan yürüyüş ve dans eğitimi alan finalistler, sunuculuğunu Çiğdem Tunç ile Emre Karayunus'un yaptığı final gecesinde, Erol Büyükburç, Seçkin Piriler, Almula Merter, Okan Karacan, Ziya Kürküt, Tanyeli ve Ender Saraç'ın da aralarında bulunduğu jüri karşısında ''kraliçe'' olmak için yarıştı. 
     Finalde, Kezban Sibel Yıldırım birinciliği kazanırken, Melek Esen Akbaş ikinci, Yüksel Duygu Daşdemir de üçüncü oldu. 
     Yarışma sonunda ilk 3'e girenlere taç takılırken, Erol Büyükburç, Seçil Akın ve Murat Evgin şarkılarıyla geceye renk kattı. 

     
</TEXT>
</DOC>
