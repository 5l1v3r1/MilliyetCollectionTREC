<DOC>
<DOCNO> 244404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun26.html </URL>
<DATE> 2004/06/01/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Hollanda'da en çok Türkler çifte pasaport kullanıyor 
</HEADLINE>
<TEXT>

     Hollanda'da, hükümetin sona erdirmeyi düşündüğü çifte pasaport uygulamasından en fazla Türklerin yararlandığı belirlendi. 
     1 milyon 600 bin civarındaki yabancıdan yaklaşık 900 bin'i 2003'te, geldiği ülkenin vatandaşlığını koruyarak, aynı zamanda Hollanda vatandaşlığını da aldı. 
     Merkez İstatistik Enstitüsü'nün verilerine göre, çifte vatandaşlığa sahip yabancılar arasında 234 bin 466 ile Türkler ilk sırada yer aldı. 
     İkinci sırada 189 bin ile Faslılar, 44 bin ile 3'üncü sırada Almanlar, 41 bin ile dördüncü sırada İngilizler yer aldı. 
     Hollanda 1990'lı yılların başında çifte vatandaşlık hakkı tanımış, ancak daha sonra bu uygulamaya sınırlamalar getirmişti. 
     Yabancılar ve entegrasyondan sorumlu Devlet Bakanı Rita Verdonk, kısa süre önce yaptığı açıklamada, kısıtlı da olsa çifte vatandaşlık hakkını entegrasyon sürecinin önünde önemli bir engel olarak gördüklerini bildirmiş, uygulamanın tamamen kaldırılacağını, hükümetin bu yönde hazırlık yaptığını söylemişti. 
     Hükümetin planına göre, ülkedeki üçüncü kuşak yabancılara çifte vatandaşlık hakkı tanınmayacak. 
     
</TEXT>
</DOC>
