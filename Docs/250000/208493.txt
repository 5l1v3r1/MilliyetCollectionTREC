<DOC>
<DOCNO> 208493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/spor/spo03.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir büyük aranıyor 
</HEADLINE>
<TEXT>

   Özhan Canaydın'ın karşısına çıkacak, camianın saygı duyacağı bir aday bulmak için çalışan Sarı- Kırmızılılar'da İzzettin Doğan ve Oğuz İmregün adı ağırlık kazandı. Camia iki isme de olumlu bakıyor 
      HALİL ÖZER 

   
   Birleştirici güç 
   GALATASARAY camiası, Başkan Özhan Canaydın'ın karşısına aday olarak çıkabilecek bir büyük arıyor. Kongre öncesinde aday bulma çalışmalarını sürdüren Sarı - Kırmızılılar'dan bir grubun, camiayı tek bir çatı altında toplayacak güçlü bir isim için arayışlarını sürdürdüğü öğrenildi. Canaydın'ın, kulübü kötü duruma düşürdüğüne ve ayrılması gerektiğine inananlar, İzzettin Doğan ve Oğuz İmregün ismi üzerinde birleşti. 
   
   Tek adaylık istemişti 
   BU iki isim için nabız yoklayan grubun olumlu mesajlar aldığı öğrenildi. Camianın çoğunluğu, Doğan ve İmregün'ün altında kurulacak yönetimin, Galatasaray'ı düzlüğe çıkaracağına inanıyor. Doğan'ın daha önceki seçimde de ismi ortaya atılmış, ancak İzzettin Doğan tek aday olması durumunda görevi kabul edebileceğini ifade etmişti. Üyeler, diğer alternatif isimler için de çalışmalarını devam ettiriyor. 
   
   Gençler 'aferin' aldı    Fatih Terim, Kaiserslautern maçında iyi oynayan futbolcularını kutladı, "Hep böyle olun" dedi 
   ERHAN TELLİ 

   'Formaya sarılın' 
   KAİSERSLAUTERN karşısındaki başarılı futbol, Galatasaray Teknik Direktörü Fatih Terim'i mutlu etti. Soyunma odasında futbolcuları kutlayan Sarı - Kırmızılı ekibin çalıştırıcısı, "Herkes üzerine düşeni yapmaya çalıştı. Hep böyle olun ve kazandığınız formaya sıkı sıkı sarılın" dedi. Terim, savunmasını da ayrıca tebrik etti. 
   
   Tek idman yaptılar 
   CİM - BOM, dün sabah dinlenirken, öğleden sonra tek antrenman yaptı. Çalışmaya sakatlığı süren Berkant dışında tüm futbolcular katıldı. Fatih Terim'in bugünkü Spartak Moskova karşılaşmasına şans vermediği diğer isimleri görevlendireceği öğrenildi. Florya'daki çalışmaya ise beli ağrıyan Bülent çıkmadı. 
   
   İkinci sınav Spartak ile    EFES Pilsen Cup'ta Galatasaray bugün Spartak Moskova ile oynuyor. İlk maçında Kaiserslautern'i 2-0 mağlup eden Sarı - Kırmızılılar, bunu da kazanması durumunda ilk etap maçlarını lider olarak tamamlayacak. 20.30'da başlayacak müsabakayı Show TV naklen yayınlayacak. Final karşılaşması da iki grubun lideri arasında cumartesi akşamı oynanacak. 
   
   Ümit ve Berkant'a 'Oynayın, kazanın'    OCAK ayı sonuna kadar iç transferi bitirmek isteyen Galatasaray, Ümit Karan ile Berkant'a, "Oynayın, kazanın" formülünü önerdi. Garanti parayı düşük tutup, maç başı ödemeleri yükselten Sarı - Kırmızılılar, futbolculardan cevap bekliyor. Ümit ve Berkant'ın menajerlerinin, İstanbul'a dönüşte pazarlık masasına oturacakları ifade edildi. Teknik Direktör Fatih Terim de sözleşmesini uzatmayan oyuncularla çalışmayacağını belirterek, "31 Ocak'a kadar imza atmış olmalılar" dedi. 
   
   'Neden olmasın '    KAİSERSLAUTERN'DE forma giyen Ümit Milli Takımı'nın başarılı futbolcularından Halil Altıntop, Galatasaray'dan teklif alması durumunda transfere sıcak bakabileceğini ifade etti. Sarı - Kırmızılılar'ın, herkesin saygı duyduğu bir kulüp olduğunu vurgulayan genç oyuncu, "Ben de bu formayı giymekten gurur duyarım. Öncelikli hedeflerimden biri, ağabeyim Hamit ile birlikte aynı takımda oynamak. Bu takım neden Galatasaray olmasın" diye konuştu. 
   
   'Sıra bana da gelecek'    ASLAN'IN en tecrübeli ismi Ergün Penbe, Bülent, Arif ve Hakan Ünsal'ın Antalya kampına götürülmemelerine üzüldüğünü, ancak bunun bir bayrak yarışı olduğunu ifade etti. Sarı - Kırmızılı futbolcu, "Bir gün bana da sıra gelecek. Günü gelen bayrağı, genç arkadaşlara teslim edecek" diye konuştu. 
   
   
</TEXT>
</DOC>
