<DOC>
<DOCNO> 207707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun13.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'ın ziyareti Alman basınında... 
</HEADLINE>
<TEXT>

     Alman Die Welt gazetesi, Başbakan Recep Tayyip Erdoğan'ın Almanya ziyaretiyle ilgili haberini, ''Erdoğan Berlin'deki halkını ziyaret etti'' başlığıyla verdi. 
     Gazetenin haberinde, Erdoğan'ın, işadamları ve bankacılarla görüştüğü belirtildi, türban tartışmasına ise ''fazla ilgi göstermediği'' yorumu yapıldı. 
     Berliner Kurier gazetesi de haberinde, Erdoğan'ın türban tartışmasıyla ilgili olarak ''ortak çözümler bulunmasına güvendiğini'' belirterek, ''AB yolu uzlaşmaların yoludur'' şeklinde konuştuğunu kaydetti. 
     Berliner Morgenpost gazetesi, Erdoğan'ın kısa süreli ziyaretiyle ilgili haberi birinci sayfadan verdi ve Erdoğan'ın Kreuzberg semtindeki toplantıdaki konuşmasından alıntılar yaptı. 
     Frankfurter Allgemeine Zeitung gazetesi ise haberinde, Erdoğan'ın Kreuzberg'deki toplantıda yaptığı konuşmada, kültürler arasında çatışmaların meydana gelmesinin önlenmesi gerektiğini vurguladığını ve ''Böyle bir oyuna gelmemeliyiz'' şeklinde konuştuğunu bildirdi. 
     
</TEXT>
</DOC>
