<DOC>
<DOCNO> 214704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun11.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari "Irak'taki saldırıların arkasında yabancı militanlar var" 
</HEADLINE>
<TEXT>

     Irak Dışişleri Bakanı Hoşyar Zebari, Bağdat'ta son zamanlarda düzenlenen saldırıların yabancı militanların işi olduğunu söyledi. 
     Zebari, BBC radyosuna yaptığı açıklamada, dün ve önceki gün 100'den fazla kişinin ölümüne yol açan saldırıların, ''Irak'ın istikrarını bozmak isteyen aşırı dinci militanlar tarafından yürütülen ve sürdürülen terörist mücadele'' çerçevesinde düzenlendiğini belirtti. 
     Hoşyar Zebari, Irak'ta iktidarın, bağımsızlığın ve yönetimin Irak halkına devri için sürenin dolacağı 30 Haziran'a yaklaşıldığını ve bu nedenle bu saldırıların bir süre daha devam etmesini beklediklerini kaydetti. 
     Zebari, bu teröristlerin, özellikle komşu ülkelerden Irak'a sızan, Amerikan ve İngiliz güçlerine karşı ''kutsal savaş'' yürüten yabancı militanlar olduğunu söyledi. 
     Iraklı bakan, bu militanlara Irak halkının çok küçük bir bölümünün destek verdiğini belirtti. 
     
</TEXT>
</DOC>
