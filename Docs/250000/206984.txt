<DOC>
<DOCNO> 206984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun12.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Irak, tek ve bütün bir ülke olarak kalmalı 
</HEADLINE>
<TEXT>

     ABD Dışişleri Bakanı Colin Powell, Irak'ta federasyon tartışmalarıyla ilgili olarak ABD'nin tutumunun basında, ''olduğundan farklı'' yansıtıldığına işaret ederek, Irak'ın kuzeyinin, Irak'ın bir parçası olarak kalması gerektiğini vurguladı. 
     Tunus Dışişleri Bakanı Habib Bin Yahya ile görüşmesinin ardından bakanlık önünde gazetecilerin sorularını yanıtlayan Powell, Iraklı Kürtlere ''yarı özerk'' konum verilmesi tartışmalarına ilişkin soruya ''Bu hafta bu konudaki bazı haberleri okudum. Bizim konumumuzun, olduğundan fazla birşeymiş gibi yansıtıldığını düşünüyorum. Bizim konumumuz, bu konuyu açıklığa kavuşturmanın Iraklılar'a bırakılmasıdır'' dedi. 
     Powell, Irak'ın kuzeyi ile ilgili olarak ABD'nin tutumunun başından beri aynı olduğunu hatırlatarak, ''Irak, tek ve bütün bir ülke olarak kalmalı. Kendisini nasıl organize edeceği hala belirlenmiş değil. Bu zorlayıcı süreçte biz de Iraklılarla birlikte çalışacağız'' ifadesini kullandı. 
     Iraklı Kürtlerin, ''tarihi kimliklerini korumak ve bunu bir şekilde coğrafi yola bağlamak'' arzusunda olduğunu söyleyen Powell, ''Ancak şurası kesinlikle açık ki, Irak'ın o kısmı, Irak'ın bir parçası olarak kalmalıdır'' dedi. 
     Iraklı Kürtlerin çabalarının Türkiye'yi rahatsız ettiğine işaret edilmesi ve ABD'nin nasıl bir tutum izleyeceğinin sorulması üzerineyse Powell, ''Biz kimseyi rahatsız etmek, karşımıza almak arayışında değiliz. Iraklılar da değil. 15 kasım anlaşması önümüzdeki altı, yedi ayda işlerken, sadece Türkiye ile değil, bölgede çıkarı olan bütün komşularla yakın danışmalar içinde olacağız'' yanıtını verdi. 
     
</TEXT>
</DOC>
