<DOC>
<DOCNO> 234937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy18.html </URL>
<DATE> 2004/04/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AKP "Anayasa değişikliği için CHP'nin işbirliğini arayacağız" 
</HEADLINE>
<TEXT>

     AK Parti Grup Başkanvekili Sadullah Ergin, Anayasa değişikliği konusunda CHP'nin de işbirliğinin aranacağını söyledi. 
     TBMM'de gazetecilerle sohbet eden Ergin, Anayasa değişikliği paketini bu hafta müzakere edeceklerini belirterek, CHP'ye de bilgi verileceğini ve işbirliği aranarak adım atılacağını söyledi. 
     Paketin içinde dokunulmazlık konusunun olup olmayacağı sorusuna Ergin, yapılacak 9-10 maddelik değişikliğin sadece AB uyum sürecini kapsayacağını ve Kopenhag siyasi kriterlerini gerçekleştirmek için yapılması gereken dönüşümleri içereceğini söyledi. Anayasa'da değişiklik ihtiyacının bundan fazla olduğunu anlatan Ergin, dokunulmazlığın bu paket içinde yer almadığını bildirdi. 
     Ergin, kadın-erkek eşitliğiyle ilgili yapılacak değişikliğin partide sıkıntı yaratıp yaratmadığı sorusuna, ''hayır'' karşılığını verdi. Anayasa'nın 10. maddesinde kadın-erkek eşitliğini vurgulayan bir hüküm olduğuna işaret eden Ergin, şöyle konuştu 
     ''Burada zaten cinsiyet ayırımı yapılamayacağına, cinslerin eşit olduğuna ilişkin bir hüküm var. Ama Türkiye'de konunu önemine binaen, bunun kuvvetlendirilmesi manasında yeni bir fıkra talebi var. Bunu değerlendirmeye aldık. Yoksa bunun vurgulanmasına ilişkin bir itiraz yok. Anayasa, tekniği açısından, kısa ve özlü metinlerdir, ayrıntıya girmezler. Konunun özüne yönelik itiraz yok. Usul tartışması yapıldı. Buna ilişkin bir fıkra var.'' Ergin, askeri harcamaların da Sayıştay'ın denetim alınması, ayrıca uluslararası anlaşmalarla ilgili hükümlerin de taslak içinde olduğunu hatırlatarak, metne bu hafta içinde son şeklinin verileceğini söyledi. Ergin, konuyu parti yetkili organlarında ele alacaklarını, ayrıca anamuhalefet partisiyle de görüşeceklerini belirterek, metnin TBMM Başkanlığı'na verilmek üzere bu hafta imzaya açılacağını bildirdi. 
     
     ''KATILSAYDI DAHA MUTLU OLURDUK...'' 
     Ergin, Cumhurbaşkanı Ahmet Necdet Sezer'in TBMM'deki 23 Nisan resepsiyonuna katılmamasını nasıl değerlendirdiği sorusuna, ''Kendi takdiridir. Takdiri böyle tecelli etti sayın Cumhurbaşkanı'nın... Elbette kamuoyu da bunu değerlendiriyor. Özel günlerde, sevinçlerin paylaşılması, mutlulukları artırır. Daha mutlu olurduk katılsaydı'' dedi. 
     Resepsiyona katılıp katılmamanın kişinin değerlendirmesi olduğuna işaret eden Ergin, ''Sayın Cumhurbaşkanı katılmayı uygun görmedi veya bir mazereti vardı, bilmiyorum. Ama biz tüm katılımcılarla birlikte Cumhuriyetin temel taşı olan Meclis'in kuruluş yıldönümünü büyük coşkuyla kutladık. Sevinçleri paylaşmak faydalıdır'' görüşünü kaydetti. 
     
</TEXT>
</DOC>
