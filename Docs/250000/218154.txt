<DOC>
<DOCNO> 218154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/spo03.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe alarmı 
</HEADLINE>
<TEXT>

   Villarreal sınavından istediğini alamayan Galatasaray, pazar günkü derbiye döndü. Hakan Şükür'ün kritik maça yetişebilmesi için yoğun çaba harcanıyor 
      
   İğne tedavisi 
   GALATASARAY, UEFA Kupası'ndaki Villarreal beraberliğinin ardından gözünü pazar günü Kadıköy'de oynanacak olan derbi maça çevirdi. Sarı - Kırmızılılar, prestij açısından büyük önem taşıyan maç öncesinde, sakatlığı devam eden Hakan Şükür'ü yetiştirebilmek için yoğun çaba harcıyor. Villarreal önünde belindeki ağrıları sürdüğü için forma giyemeyen golcüye iğne tedavisi uygulanıyor. 
   
   Şansı artıyor 
   HAKAN Şükür'ün, Fenerbahçe sınavına yetişme ihtimalinin giderek artması teknik kadronun yüzünü güldürdü. Yıldız futbolcu için son kararın maç günü yapılacak olan kontrollerden sonra verileceği bildirildi. Bu arada Fatih Terim, uzun süredir sakatlık yaşayan Hasan Şaş ve Batista'ya dün gece ikinci yarıda forma şansı tanıyarak, Fenerbahçe maçına ısındırdı. 
   
   'Kampa girelim'    Fatih Terim'in izin vermesine karşın bekar futbolcular Fenerbahçe maçı öncesinde kampa girme kararı aldı 
   Serbest bıraktı 
   GALATASARAY'DA yaklaşan Fenerbahçe derbisi öncesinde Teknik Direktör Fatih Terim, futbolcularına kamp yaptırmayacağını müjdeledi. Villarreal maçının ardından oyuncularının stresten uzaklaşmasını isteyen Terim'e, bekarlardan ilginç bir yanıt geldi. Başta Ümit Karan olmak üzere Volkan, Berkant, Cihan ve Sabri gibi isimler kendi istekleriyle maçtan bir gece önce Florya'da kamp yapacaklarını bildirdi. 
   
   
</TEXT>
</DOC>
