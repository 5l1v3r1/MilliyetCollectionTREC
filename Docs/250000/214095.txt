<DOC>
<DOCNO> 214095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo22.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka Göztepe taraftarları mağlubiyeti hazmedemedi... 
</HEADLINE>
<TEXT>

     Karşıyaka Kulübü Başkanı Cenk Karace, hafta sonu oynanan karşılaşmada olayların Göztepeli taraftarların ''mağlubiyeti hazmedememesinden'' kaynaklandığını öne sürdü. 
     Cenk Karace, AA muhabirine yaptığı açıklamada, karşılaşmada çıkan olayların yeşil-kırmızılı takımın skoru 3-2'ye getirdikten sonra çıktığına dikkat çekti. 
     Olayların üzücü olduğunu söyleyen Karace, ''Göztepe taraftarı mağlubiyeti hazmedemedi. İzmir Emniyet Müdürü Halil Tataş da bu yönde beyanat vermiş. Asıl önemli olay, objektif gözle görüldüğünde polisle Göztepe taraftarı arasında yaşandı'' dedi. 
     Karşıyaka seyircisinin hakeme yönelik çirkin tezahüratta bulunmadığını ve karşılaşmadan sonra olaysız şekilde dağıldığını belirten Karace, şöyle dedi 
     ''Ceza konusunda hakem ve gözlemci raporlarına ne yazıldı bilemiyorum. Bizden birkaç taraftar bayraklarını korumak için tribünde bir olaya karıştı. Bunun dışında da Karşıyaka taraftarları bir olaya karışmadı. Karşıyaka'ya bir ceza gelmesini beklemiyorum.'' Karşılaşma öncesinde kendisinin Karşıyaka'dan belediye başkanı adayı olması için açılan pankartlara değinen Karace, şöyle konuştu 
     ''Bu pankartları ben hazırlamadım. Neden indirildiğini de bilmiyorum. Ahmet Piriştina'ya Karşıyaka taraftarının büyük bir sevgisi var. Benim de Karşıyaka'dan belediye başkan adayı olmam için bir istekleri söz konusu. Ancak bu benim tek başıma vereceğim bir karar değil.'' Bu arada, İzmir Gücü Spor Vakfı İZVAK Başkanı Levent Ürkmez, Karşıyaka-Göztepe maçındaki olayların ardından belirli bir makam, kişi, grup ya da kurumu suçlu göstermenin kimseye fayda getirmeyeceğini, suçlunun bozuk düzen ve sistem olduğunu kaydetti. 
     Levent Ürkmez, yaptığı açıklamada, yaşananların İzmir sporuna bir darbe daha vurduğunu, olayların yalnızca sporu değil İzmir'in sosyal, siyasi ve ekonomik durumunu da derinden etkilediğini belirtti. 
     İZVAK olarak İzmir sporunun önündeki sorunları aşmak için büyük bir özveri ile mücadele ettiklerini kaydeden Ürkmez, açıklamasında şöyle dedi 
     ''Karşıyaka-Göztepe maçı, kentimizdeki sportif olumsuzluklardan yalnızca bir sahnedir. Oysa olumsuzlukların listesi hayli uzundur. Mali yönden sıkıntılar büyük, idari bakımdan güçlükler yaşanmakta, sistem tıkanma noktasına gelmiş bulunmaktadır.'' ''Belirli bir makam, kişi, grup ya da kurumu suçlu göstermek kimseye fayda getirmeyecek ve sorunlara çözüm olmayacaktır'' diyen Ürkmez, açıklamasını şöyle tamamladı 
     ''Suçlu bozuk düzen ve sistemdir. Sporun toplum hayatındaki önemini, kentimizdeki sanayi, ticaret ve turizmin gelişmesi için dayanışma ve kardeşliğin gerekliliğini, birlikte hareket ederek güzellikleri elde etmeyi mutlaka öğrenmeliyiz. İzmir kendine özgü dinamik yapısı ve sahip olduğu yüksek potansiyel ile bu güçlükleri mutlaka aşacaktır.'' 
     
     HASAR TESPİTİ YAPILDI 
     Gençlik ve Spor İzmir İl Müdürlüğü'nden alınan bilgiye göre, karşılaşmada 1 milyar 980 milyon liralık maddi hasar meydana geldi. 
     Karşılaşma sırasında 125 koltuğun kırıldığı, statta bazı kapı ve pencerelere takılı toplam 26 metrekarelik cam ile 10 asma kilidin kırıldığı belirtildi. 
     Zarar hasılat gelirinden tahsil edildi. 6 bin 47 biletli taraftarın izlediği karşılaşmada 30 milyar 235 milyon lira tutarındaki hasılattan, kesintiler çıkarıldıktan sonra Karşıyaka'nın kasasına 11 milyar 885 milyon lira girdi. 
     Öte yandan, olaylı maç sonrası gözaltına alınan 22 kişi, doktor raporu alınması için Adli Tıp Kurumu'na sevk edildi. 
     Alınan bilgiye göre, Atatürk Stadı'nda dün oynanan maç sırasında taşkınlık yaparak görevli polis memurlarının yaralanmasına sebebiyet veren ve Göztepe taraftarı oldukları bildirilen 22 kişinin Çınarlı Polis Karakolu'ndaki ifadeleri tamamlandı. 
     22 sanık, Çevik Kuvvet Şube Müdürlüğü'nden gelen takviye polis ekibiyle birlikte doktor raporu alınması için Adli Tıp Kurumu'na gönderildi. 
     Gözaltındaki taraftarların, ''görevli memura müessir fiil'' suçlamasıyla adliyeye sevk edileceği bildirildi. 
     
     AMİGODAN ÜCRETSİZ BİLET TALEBİ 
     Çınarlı Karakolu önünde AA muhabirinin görüştüğü Göztepe Kulübü Futbol Şube Sorumlusu Tanju Omaç, halen polisin aradığı Göztepe taraftar temsilcisi İsmail Kocaoğlu'nun maç öncesi bir miktar ücretsiz bilet talep ettiğini iddia etti. 
     Omaç, şunları kaydetti 
     ''İsmail Kocaoğlu'nun talebine olumsuz cevap verdik. Bu arada, başkanımız İskender Tuğsuz da, Karşıyaka Başkanı Cenk Karace'den öğrencilere verilmek üzere 100 adet bilet istedi. Karace de, Göztepe'ye ücretsiz bin adet bilet verdiğini, başka veremeyeceğini söyledi. Bu biletler kulübümüze ulaşmadığına göre Göztepeli taraftar temsilcilerine verilmiş olabilir.'' Bu arada, aranan Göztepe taraftar temsilcisi İsmail Kocaoğlu'nun yakalanması için çalışmaların sürdüğü bildirildi. 
     
</TEXT>
</DOC>
