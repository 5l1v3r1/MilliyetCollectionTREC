<DOC>
<DOCNO> 219383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/spor/spo01.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Giunti kulübede 
</HEADLINE>
<TEXT>

   Lucescu, sakatlıktan yeni kurtulan İtalyan yıldızı bugün sahaya sürmeyi düşünmüyor 
      
   İdman eksiği var 
   BEŞİKTAŞ Teknik Direktörü Lucescu, Giunti konusunda büyük bir kararsızlık yaşıyor. Rumen hocanın, Valencia maçında İtalyan yıldızı antrenman eksiği nedeniyle ilk on birde oynatmayı düşünmediği öğrenildi. Sakatlıktan yeni kurtulan Giunti'nin "Hazırım" demesine karşın, yedek kulübesinde oturacağı öğrenildi. Giunti ve cezalı Emre dışında Beşiktaş'ta eksik yok. 
   
   Hazırlıklar tamam 
   KARTAL, Valencia ile oynayacağı kritik rövanşın hazırlıklarını dün Ümraniye Tesisleri'nde yaptığı tek idmanla tamamladı. Lucescu'nun, basına kapalı gerçekleştirilen antrenmanda, bugün uygulatmayı düşündüğü taktiği anlattığı bildirildi. Bu arada Siyah - Beyazlı teknik heyet ve futbolcular, dün akşam Çengelköy'de yöneticilerle birlikte moral yemeği yedi. 
   
   PRİM 650 milyar    BEŞİKTAŞ Yönetimi, Valencia maçı öncesinde kesenin ağzını açtı. Daha önce hasılatın yüzde 50'sini futbolculara dağıtacağını açıklayan yönetim, bu kararını rafa kaldırdı ve primi ikiye katladı. Yönetim, Valencia maçından beklenen 500 bin dolarlık hasılatın tamamını tur atlamaları halinde futbolculara dağıtacak. 
   
   Taraftara çağrı    SİYAH - BEYAZLI yönetim, İnönü Stadı'nın tamamen doldurulmasını istedi. Yönetici Emin Önal "Takımın üstünde bir sıkıntı var. Valencia maçını sahadakiler değil, tribündekilerin baskısı kazandıracaktır. Beşiktaşlılar'a bu kritik günde büyük görev düşüyor" dedi. 
   
   Büyük düşüş    SÜPER Lig'de zirveyi Fenerbahçe'ye kaptıran Beşiktaş, Uluslararası Futbol Tarihi ve İstatistikleri Federasyonu'nun şubat değerlendirmesinde de düşüşe geçti. Ocak sonunda 58. sırada bulunan Kartal, 24 basamak gerileyerek 82. sıraya indi. Diğer takımlarımızın durumu şöyle G.Saray 32 , G.Birliği 35 , G.Antep 49 , Trabzon 78 , F.Bahçe 164 , Malatya 192 , İstanbul 232 , Denizli 251 ve Konya 327 . 
   
   'Eskiden fareydi'    KOLOMBİYALI kaleci Cordoba, Arjantin'de uzun yıllar bir arada oynadığı Valencialı Aimar konusunda arkadaşlarına detaylı bilgiler verdi. Tecrübeli eldivenin, "Eskiden sürati nedeniyle lakabı fareydi, İspanya'da palyaço olmuş. Kaleden uzak tutun. Topla beklenmedik işler yapabilir" dediği öğrenildi. 
   
   Kartal'a iyi haber    Valenica'nın hocası Benitez, bugünkü maç için İstanbul'a Vicente, Alvelda, Oliviera ve Mista gibi yıldızları getirmedi 
   Aklı İspanya Ligi'nde 
   VALENCİA, Beşiktaş ile oynayacağı rövanş maçı için dün İstanbul'a geldi. Hafta içinde UEFA Kupası'ndan çok İspanya Ligi'ne ağırlık vermek istediğini açıklayan Teknik Direktör Benitez, beklenen operasyonu gerçekleştirdi. Tecrübeli teknik adam, Beşiktaş karşılaşmasının kadrosuna Vicente, Alvelda, Oliviera ve gol makinası Mista'yı almadı. 
   
   'Şansımız yüzde 60' 
   İSPANYOL ekibi, dün akşam İnönü Stadı'nda son hazırlıklarını yaptı. Teknik Direktör Rafael Benitez, 3 - 2'lik skora uygun bir oyun tarzı ile oynayacaklarını belirterek "Beşiktaş'ın nasıl bir takım olduğunu ilk maçta gördük. İspanya'daki maç öncesi yüzde 50 yüzde 50 olan şanslar şimdi yüzde 60'a yüzde 40 lehimize oldu" dedi. 
   
   
</TEXT>
</DOC>
