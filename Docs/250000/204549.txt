<DOC>
<DOCNO> 204549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun13.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te Türkiye-Belçika... Tek gölge Fehriye Erdal... 
</HEADLINE>
<TEXT>

     Türkiye ile Belçika arasındaki siyasi, ekonomik ve kültürel ilişkilerde 2003 yılında olumlu gelişmeler kaydedildi, ancak terörizme karşı işbirliği alanında mevcut boşluk ve tereddütler bu yıl da giderilemedi. 
     Belçika'da Mayıs ayında yapılan seçimlerden sonra, liberal ve sosyalistlerden oluşan yeni koalisyon hükümeti, Ankara'nın AB'ye katılım sürecine tam destek mesajları verdi. 
     Belçika Başbakanı Guy Verhofstadt, ''Türkiye'nin Avrupalılığının tartışılamayacağı, bu konuda oluşturulmak istenen suni ve sahte gündem maddesine karşı oldukları'' mesajını sık sık tekrarladı. Verhofstadt, Kasım ayında Türkiye'ye yaptığı resmi ziyarette de Ankara hükümetine ve yapılan reformlara güvenlerini yansıttı. 
     Belçika Dışişleri Bakanı ve Başbakan Yardımcısı Louis Michel de Türkiye'nin AB üyeliğinin ''ateşli bir savunucusu'' olduğunu, bu konudaki ''kararlılığını ve destek sözünü teyit ettiğini'' söyledi. Michel, ilişkileri değerlendirirken, ''Son 3 yılda, son 20 yıldakinden daha fazla doğrudan temaslar oldu. Son aylarda Başbakan Recep Tayyip Erdoğan ve Dışişleri Bakanı Abdullah Gül'le pek çok görüşme yaptım. Askeri, güvenlik ve adli alanlarda işbirliğini geliştirmek amacıyla çalışma grupları oluşturuldu. Ama adli alanda diyaloğu geliştirmek için daha fazlası yapılabilir. Her halükarda ilişkilerimiz çok iyi düzeyde ve biz bu ilişkilerin yoğunlaştırılarak geliştirilmesinden yanayız'' dedi. 
     Kendini ''Türkiye'nin AB üyeliğinin ateşli savunucusu'' olarak nitelendiren Michel, şu görüşleri yansıttı 
     ''Türkiye'nin AB bünyesinde yeri olduğuna içtenlikle inanıyorum. Son dönemde ortaya atılan ve bir Müslüman ülkenin AB üyesi olamayacağı görüşünü ileri süren yaklaşıma karşı şiddetle mücadele verdim. Her şeyden önce, Türkiye laik ve tarafsız bir devlettir. Ayrıca herkesin medeniyetler arası diyalog gereği üzerinde mutabık olduğu bir zamanda bu tür görüşleri savunmak anlamsızdır. Türkiye, medeniyetler ve kültürler arasında anlayışı kolaylaştıracak ülke olabilir Batı ile İslam dünyası arasında arabuluculuk rolü üstlenebilir.'' 
     TERÖRİZM GÖLGESİ 
     Türkiye ile Belçika arasında terörizme karşı ortak mücadele konusunda ortaya çıkan sorunlar, ilişkileri gölgelemeye devam ediyor. 
     Belçika'nın yüksek tirajlı haftalık dergilerinden ''Le Vif'', Sabancı suikastı failerinden terörist Fehriye Erdal'a ilişkin dosyanın, ''Belçika-Türkiye ilişkilerini zehirlediğini'' yazdı. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesinin zanlılarından olan Fehriye Erdal, Neşe Yıldırım adına düzenlenen sahte pasaportla 26 Eylül 1999'da Belçika'da yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Öte yandan Terör örgütü PKK-KADEK bağlantılı 17 sanığın yargılanmasına Brüksel Ceza Mahkemesi'nde devam ediliyor. 
     Belçika adaleti, terör örgütünün bazı yan kuruluşları ve yandaşları hakkında, 1996 yılında açılan soruşturmayı tamamlamış ve örgütün para kaynaklarını da hedef alan bir yargılama sürecini başlatmıştı. 
     Belçika polisi, 18 Eylül 1996'da düzenlediği ''Spoutnik Operasyonu'' çerçevesinde, Brüksel yakınlarındaki Denderleeuw kasabasında bulunan Med-tv stüdyolarını, sözde Kürt parlamentosu bürosunu ve terör örgütünün bazı yan kuruluşlarının temsilciliklerini basmıştı. Bu baskınlar sırasında birçok belgeye ve video kasete el konulmuş, 5 kişi tutuklanmıştı. Bu kişiler, tutuksuz yargılanmak üzere 30 gün sonra serbest bırakılmıştı. 
     Brüksel Savcılığı, Belçika'daki Spoutnik Operasyonu çerçevesinde, terör örgütünün yan kuruluşlarının kara para aklama, insan kaçırma, haraç toplama, şantaj, sahte belge düzenleme ve uyuşturucu kaçakçılığı gibi suçları üzerinde de durmuştu. Türkiye'de tutuklu bulunan terör örgütünün başının da bu kapsamda Belçikalılar tarafından İmralı'da sorgulandığı biliniyor. 
     Duruşmalarda, terör örgütü yandaşı televizyonun Lüksemburg bankalarında ele geçirilen kaynağı belirsiz paraları, yapılan çeşitli harcamalar, çocuk kaçırma olayları, haraç toplama gibi unsurlar ön plana çıkarılıyor ve sanıklar bu konularda sorgulanıyorlar. 
     Davanın, 2004 yılının ilk aylarında sonuçlandırılması bekleniyor. 
     AB'nin terör örgütleri listesine alınan PKK ve DHKP-C, Belçika'da ''temsilcilik'', ''irtibat bürosu'' gibi adreslerle faaliyetlerini sürdürüyor, çeşitli basın toplantıları ve gösterileri ''izinli olarak'' yapıyor. 
     TURİZM 
     Irak krizinin yarattığı ortama rağmen, Belçikalı turistlerin, 2003 yılında da bir numaralı tercih ülkeleri Türkiye oldu. 
     Uzun yıllardır Belçikalı turistlerin en fazla ilgi gösterdikleri ülke olan İspanya, ilk defa 2002'de sıralama başındaki yerini Türkiye'ye bırakmıştı. Belçika Tur Operatörleri Birliği ABTO , 2001'de Belçika sıralamasında Yunanistan'ı geride bırakarak ikinciliğe yerleşen Türkiye'nin, 2002'de İspanya'yı da geride bırakarak ''taç giydiğini'' açıklamıştı. 
     ABTO verilerine göre, Türkiye'ye 2003'te 400 bin kadar Belçikalı turist gitti. 
     Belçikalı işadamlarının Türkiye'ye ilgisinin ve bu ülkede yatırım arzusunun da giderek arttığı ve bu alanda, 2003 yılında somut adımlar atıldığı gözlemlendi. 
     -40. YIL- Türklerin Belçika'ya gelişlerinin 40. yılı nedeniyle, 2003 boyunca ülke genelinde çeşitli etkinlikler düzenlendi. 
     ''Türk toplumuna Belçika'daki varlığını hatırlatmak, 40 yılda kat ettiği yolu vurgulamak suretiyle Türk insanını manevi açıdan daha güçlü kılmak, Türk insanının Avrupa'da belirli bir yere geldiğini göstermek ve bu süre zarfında Belçika toplumuyla gerçekleştirdiği entegrasyona işaret etmek'' amaçlarını taşıyan resim, fotoğraf ve karikatür sergileri, fuar, folklor, şiir ve resim yarışmaları, tiyatro, resital, sempozyum, konferans ve panel, film ve edebiyat günlerinin yanı sıra Brüksel'de Belçikalıların ve Belçika'da yaşayan Türklerin katıldıkları bir yürüyüş yapıldı. 
     Belçika'daki konumları giderek güç kazanan Türkler, Mayıs ayında yapılan genel seçimler sonucunda, Türk asıllı bir senatör ve bir milletvekilini parlamentoya soktular. 
     
</TEXT>
</DOC>
