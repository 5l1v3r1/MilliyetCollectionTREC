<DOC>
<DOCNO> 219269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo27.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldinho, Rüştü için Türkçe öğreniyor... 
</HEADLINE>
<TEXT>

     İspanya'nın FC Barcelona takımında oynayan Brezilyalı Ronaldinho, takım arkadaşı Rüştü Reçber'e destek olmak için Türkçe kelimeler ezberlemeye başladı. 
     El Pais gazetesinde verilen haberde, Rüştü'nün Barcelona'da dil sorunu çektiğinin bilindiği ve onu destek olmak isteyen Ronaldinho'nun da kısa Türkçe kelimeler öğrenip Türk futbolcuyla konuştuğu belirtildi. 
     Bu arada son haftalardaki yüksek form grafiği ve attığı gollerle İspanya'da yıldızı git gide daha da parlayan Ronaldinho, bir reklam çekimi sırasında topa rövaşata ile vurarak bir katedralin camını kırdı. 
     İspanya'nın kuzeyindeki Galicia Bölgesi'nde yapılacak ''Xacabeo 2004'' etkinlikleri kapsamında Ulusal Profesyonel Futbol Ligi için çekilen bir reklamda oynayan Ronaldinho, Santiago de Compostela Katedrali'nin merdivenlerini topu sektirerek ve düşürmeden kafasında tutarak çıktı. 
     Katedralin ana giriş kapısının önüne geldiğinde rövaşata atması istenen Ronaldinho, yönetmen tarafından ikinci seferde topa daha hızlı vurması istenince, katedralin tepesindeki 20x30 cm. ölçüsündeki camı kırdı. 
     
</TEXT>
</DOC>
