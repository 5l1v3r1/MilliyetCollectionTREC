<DOC>
<DOCNO> 206426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur24.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte kredi kartıyla 1 trilyon elde eden şebeke yakalandı... 
</HEADLINE>
<TEXT>

     Antalya ve Ankara'da, 1 trilyon liranın üzerinde parayı sahte kredi kartı kullanarak elde ettikleri bildirilen 13 kişi yakalandı. 
     Jandarma Genel Komutanlığı Kaçakçılık ve Organize Suçlarla Mücadele Daire Başkanlığı ile Antalya İl Jandarma Komutanlığı ekiplerince düzenlenen operasyonda, H.Ö. ile D.E. ve V.G'nin sahte kredi kartlarının bir kısmını Side Kumköy'de işlettikleri mağazalarında slip çekerek kullandıkları belirlendi. 
     H.Ö, V.G. ve D.E'nin hazırladıkları kartlarla Ankara'ya gittikleri, burada Y.A, Ü.C, D.E, G.G ve M.K'ya kendilerine sahte kredi kartı kullanacakları işyeri bulmaları karşılığında yüzde 20, A.K, M.K, S.O, M.Ö ve E.E. isimli kuyumcularla da sahte kredi kartlarını kullanmaları karşılığında yüzde 40 komisyonla anlaştıkları tespit edildi. 
     Yapılan operasyonda çok sayıda kredi kartı, dizüstü bilgisayar, Ankara'da bir bankadan çalındığı belirlenen bir pos cihazı, kredi kartlarına şifre yüklemede kullanılan encoder cihazı, çok sayıda sahte kredi kartı ve bu kartlara ait belgeler ele geçirildi. 
     Operasyon sonucunda yakalanan 13 kişi, gözaltına alındı. 
     
     KENDİLERİNİ ELE VERDİLER 
     H.Ö., V.G. ve D.E'nin Ankara'da kendilerine komisyonla çalışacak kuyumcuları bulmak için görüştükleri M.K. ile anlaşmazlığa düşmesi olayın ortaya çıkmasını sağladı. 
     M.K.'nın D.E'yi ıssız bir yere götürerek 800 milyon lirası ile üzerinde bulunan kredi kartlarını aldığı yönünde bilgilere ulaşan jandarma, yaşanan gasp olayına rağmen resmi makamlara başvuru yapılmamasından şüphelendi. 
     M.K. ve D.E'yi takibe alan jandarma, söz konusu kişileri Manavgat girişinde yakalayarak 1 trilyon liranın üzerindeki vurgunu ortaya çıkardı. 
     
     TRİLYONLUK GELİR 
     Söz konusu kişilerin, internet üzerinden yurtiçi ve yurtdışında çok sayıda kişinin kredi kartı bilgisine ulaştıkları, bu yolla 1 trilyon liranın üzerinde parayı sahte kredi kartı kullanarak elde ettikleri bildirilirken, Bankalararası Kart Merkezi'nin de zanlılar ve kullandıkları sahte kredi kartları hakkında geniş çaplı araştırma başlattığı öğrenildi. 
     
</TEXT>
</DOC>
