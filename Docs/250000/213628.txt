<DOC>
<DOCNO> 213628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/guncel/gun01.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TOKİ'nin 'Zümrüt'leri 
</HEADLINE>
<TEXT>

   Toplu Konut İdaresi'nin Bozüyük'te yaptırdığı 22 bloktan ikisi çökme riski nedeniyle boşaltıldı. Binaların her katında kolonlar farklı yerde 
      FATMA SAVAŞ DHA 
   
   Toplu Konut İdaresi'nin TOKİ 1993'te CHP'li Belediye ile Bozüyük'te yaptırdığı 22 bloklu, 600 daireli Yeşilkent Toplu Konutları'ndaki iki blok, eksik malzeme, hatalı yapım gibi nedenlerden kullanılamaz hale geldi. Bloklar boşaltılırken geri ödemelerin durdurulmaması nedeniyle yıllarca ev sahibi olmayı bekleyen mağdurların umutları suya düştü. 
   Yönetim, proje ve teknik hizmetlerle inşaat kontrollük müşavirliği hizmetlerinin Kent Proje Müşteri Hizmetleri Merkez Ticaret Limited Şirketi'nin üstlendiği toplu konutların müteahhitliğini Edip Gürcün yaptı. 
   22 blok iki yıl gibi kısa sürede tamamlandı ve 1995'ten itibaren hak sahiplerine teslim edildi. 20 yıl geri ödemesi bulunan bloklardan ikisi hak sahipleri teslim aldıktan üç yıl sonra kullanılamaz hale geldi. 
   
   Yan duvarlar ayrıldı 
   Kolonların üst katlarla bağlantıları olmaması, duvarların tavanlardan ayrılması, yan duvarlar arasında boşluklar oluşması nedeniyle iki binaya "oturulamaz" raporu verildi. Hak sahipleri zorunlu olarak konutları terk etti. Diğer 20 blokta oturanlar da kendi imkanlarıyla binalarını güçlendirdi. Konutlarına "çökme tehlikesi var" yazılı tabelalar bırakılan mağdurlar TOKİ ve Vakıfbank Genel Müdürlüğü'ne başvurarak 54 milyon lirayla 90 milyon lira arasında değişen geri ödemelerin durdurulmasını istedi ancak yanıt alınamayınca müşavirlik hizmeti veren firmayla konutları yapan müteahit hakkında dava açıldı. Ancak henüz sonuç alınamadı. 
   
   
   
</TEXT>
</DOC>
