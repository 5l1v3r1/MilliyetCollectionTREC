<DOC>
<DOCNO> 206855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur07.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesör, Profesöre baltayla mı saldırdı .. 
</HEADLINE>
<TEXT>

     Erciyes Üniversitesi EÜ Fen-Edebiyat Fakültesi Kimya Bölümü Öğretim Üyesi Prof. Dr. Abdullah Çoban, Bölüm Başkanı Prof. Dr. Şaban Patat hakkında, kendisine balta ile saldırarak hakaret ettiği gerekçesiyle Cumhuriyet Başsavcılığı'na şikayette bulundu. 
     Prof. Dr. Abdullah Çoban, AA muhabirinin sorusu üzerine, 4 Ocak Pazar günü Bölüm Başkanı Prof. Dr. Şaban Patat'ın, fakülte binasında kendisine balta ile saldırarak hakaret ettiğini öne sürdü. 
     Prof. Dr. Patat hakkında, avukatı aracılığıyla Cumhuriyet Başsavcılığı'na şikayette bulunduğunu ifade eden Çoban, şöyle konuştu 
     ''Pazar günü öğle saatlerinde laboratuvarda çalışmak için fakülteye geldim. Otomobilimi park ederken Şaban Patat'ın da uzaktan fakülte binasına doğru geldiğini gördüm. Ancak fakülteye benim girdiğim kapıdan girmedi. Odamın kapısını açarken arkamdan hakaret ederek baltayla saldırdı ama vuramadı. Hakaret ederek bölüm başkanlığına doğru kaçtı ve beni de tahrik ederek odasına çekmeye çalıştı.'' Prof. Dr. Çoban, olaya araştırma görevlisi Dr. Ayşe Benk'in de şahit olduğunu belirtti. 
     Prof. Dr. Şaban Patat ise böyle bir olayın yaşanmadığını savundu. 
     Prof. Dr. Çoban hakkında dava açacaklarını belirten Prof. Dr. Patat, ''Abdullah Çoban, beni ve arkadaşlarımı asılsız iddialarla kamuoyunda yıpratıyor. Kendisini bu nedenle dekanlığa şikayet ettik. Ayrıca dava da açacağız. Bu nedenle bize iftira atıyor'' dedi. 
     Prof. Dr. Abdullah Çoban, Prof. Dr. Şaban Patat ile aynı bölüm öğretim üyeleri Prof. Dr. Yahya Güzel, Prof. Dr. Emin Sarıpınar ve Doç. Dr. İsmail Yıldırım'ı, ''bilimsel hırsızlık'' yaptıkları iddiasıyla YÖK'e ve Cumhurbaşkanlığı'na şikayet etmişti. 
     Çoban, şikayet dilekçesinde öğretim üyelerinin ''bilimsel makalelerden alıntı yaparak kendilerininmiş gibi yayınladıklarını, yayın çoğaltmak amacıyla birbirlerinin makalelerine ilgi alanları olmamasına rağmen isimlerini koyduklarını'' öne sürmüştü. 
     
</TEXT>
</DOC>
