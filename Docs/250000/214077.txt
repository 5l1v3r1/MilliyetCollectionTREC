<DOC>
<DOCNO> 214077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo04.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor Fenerbahçe'yi yenecek güçte bir takımız... 
</HEADLINE>
<TEXT>

     Türkiye kupası çeyrek finalinde sahasında Fenerbahçe'yi konuk edecek olan Çaykur Rizespor'un teknik direktörü Yılmaz Vural, sarı-lacivertli takımı yenecek güçte olduklarını söyledi. 
     Vural, Malatyaspor maçında futbolcularının iyi bir mücadele örneği ortaya koyduğunu belirterek, ''Bizim de göreve galibiyetle ve keyifli başlamamızı sağladılar. Önümüzdeki Fenerbahçe maçı hazırlıklarını takım olarak daha moralli ve güvenli sürdüreceğiz'' dedi. 
     Şener'in kart cezasının sona erdiğini, Victoria'nın sakatlığının ise düzeldiğini ifade eden Vural, ''Şu anda sadece Raphael'in sakatlığı var. Kadromuz bu iki oyuncunun takıma katılmasıyla, tekrar genişledi. Ligde küçük takım, büyük takım yok. Her takım birbirini yenebilir. Çaykur Rizespor takımı, Fenerbahçe takımını yenecek güçtedir. Yeter ki futbol şansı yerinde olsun, hakem ortada bir maç yönetsin'' diye konuştu. 
     Fenerbahçe maçında taraftar desteğine büyük ihtiyaçlarının bulunduğunu da kaydeden Vural, şöyle konuştu 
     ''Stadımız son koltuğuna kadar dolacaktır. Onların desteğiyle keyifli bir akşam olacağını düşünüyorum. Bu maçı bir intikam maçı olarak görmememiz lazım. Sabırlı olacağız. Taraftarların, agresif olmanın takıma zarar vereceğini düşünmeleri gerekir. Olumsuz bir şey çıkacağına inanmıyorum.'' 
     
</TEXT>
</DOC>
