<DOC>
<DOCNO> 221958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/yazar/altan.html </URL>
<DATE> 2004/03/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bol keseden beş daha... 
</HEADLINE>
<TEXT>

   
   İspanya'da da kanlının kanlısı tren saldırılarından sonra, El Kaide örgütü yine tüm dünya medyasının baş koltuğunda... 
   Demek ki Bin Ladin'in yakalanması ve Başkan Bush'un, Saddam'ın yakalanmasından sonra, yeni bir zafer daha ilan etmesi yaklaşıyor. 
   Olsa olsa birkaç büyük patlama daha olabilir tüm dünyayı "radikal İslami teröre" karşı, tek bir ses haline getirecek bir yerlerde... 
   
   Şiddet eylemlerini düzenleyen örgütlerin, para ve silah kaynaklarıyla, nerelerde odaklaştıkları, ne tür iletişimler kurdukları hiç mi bilinmiyor acaba 
   Bendeniz pek sanmıyorum. 
   
   Bir başka soru 
   El Kaide'nin üstlendiği, binlerce cana mal olan volkanik cinayetler, son tahlilde kimin işine yarıyor 
   Canlı bir bomba olarak parçalanan fedailerle, El Kaide örgütünün ve Bin Ladin'in işine mi 
   Yoksa onlara karşı savaş açtığını ilan ederek, ABD'de başkanlık seçimlerine hazırlanan Başkan Bush'un mu 
   Hele bir de, Bin Ladin yakalanırsa... 
   
   Tüm dünyayı tek bir inancın egemenliği altına alma fanatizmi, tıpkı tüm dünyayı tek bir ırkın egemenliği altına alma budalalığı gibi psikopatolojik bir fasarya... 
   Ne yazık ki, binlerce insanın ölümüne ve acılara gömülmesine neden olmada... 
   Irkçılığı, yahut mistik bir fanatizmi kendilerine kartvizit yaparak politikada liderliğe, yahut köşe başlarını tutmaya sıvananlar, küreselleşme sürecinin modern teknolojilere dayalı ekonomik silindiriyle nasıl baş edebilecekler ki .. 
   "Gün bugün, saat bu saat" oportünizmi de, sanıldığı kadar uğurlu gelmiyor pek kimseye... 
   
   Kanlı çatışmalar, patlamalar çatlamalar yanında, bir de bizim yerel seçimler var. 
   Mehmet Ali Birand "Manşet" programında - iktidar partisinin katılmadığı - tüm muhalefet partilerinin İstanbul belediye başkanı adaylarını, sivil toplum kuruluşlarının temsilcileriyle karşı karşıya getirdi... 
   15 milyonluk ünlü megapolümüz için, neler yapılması gerektiği ve adayların vaatleri konuşuldu. 
   Sadece vaatlerin gerçekleştirilebilmesi için gerekli milyarlarca doların nasıl bulunabileceği çok konuşulmadı. 
   İstanbul Belediye Meclisi'nde neden azınlıklardan kimsenin bulunmadığı ise hiç konuşulmadı. 
   
   Yusuf Ziya Ortaç, İstanbul için şöyle derdi 
   - Tabiata ait ne varsa ulvi, insana ait ne varsa süfli, yani adi... 
   İstanbul'un yaşlıları da, hep gençliklerinin eski İstanbul'unu özlerler eski Tünel'i, eski Beyoğlu'nu, eski Karaköy'ü, eski Erenköy'ü... 
   Kimbilir belki de bir gençlik özleminin eski ortamına karşı duyulan bir hayıflanmadır bu... 
   
   İstanbul'da yaşanmış aşklar ve sevda acıları... İstanbul'da kurulmuş mutluluk hayalleri ve onların silinip gitmesi zamanın rüzgarıyla... İstanbul'un eski yaz plajları, çamlık gazinoları, barmenleri dost lokalleri... 
   Üç beş gün önce Şakir Eczacıbaşı'yla, biraz o günlerden, biraz da bugünlerden, kendimize göre bir kahkaha kokteyli yaratarak konuştuk telefonda... 
   Herkesin İstanbul'u kendine... Bizim de, artık iyice azalmaya başlayan şen ve tartışmalı, bazen de kavgalı serseriliklerimizin kendine özgü bir İstanbul'u vardı... 
   - Öyle değil mi Şakir 
   Bizim pancar motorunda tuşlara basarken de, duyuyorum yanıtını 
   - Öyle, öyle... 
   
   Nostaljik anlatımlar, bir bakıma ölüp gitmiş yıllarla, içinde kendinin de bulunduğu mezarları ziyaret... 
   Yirmi yaş fotoğrafın, çoktan ölüp gitmiş kendinin fotoğrafı altmış yaşının fotoğrafı da öyle yetmiş yaşının fotoğrafı da öyle... 
   Sadece bir son kareyi göremeyeceksin. 
   O nedenle bedeniz pek sevmem albüm karıştırmayı. Geçmiş geri gelse, bilmem tekmeler miyim onu da .. 
   
   Kesinkes yine bir gün İstanbul da, insanlığın kültür Everest'lerinden biri olacak her türlü fanatizmden arınmış bir hümanizm anıtı gibi... 
   Birand'ın da "32. Gün" programında yine gündeme taşıdığı şu deprem de geçsin hele bir... 
   
   Belediye başkanları, zamanın pusulasına ne kadar uyar, ne kadar uymazlar bilemeyiz... 
   Gönül ister ki, İstanbul'da tabiata ait ne varsa ulviyken, yaşayanlar da bugünkü kadar süfli olmasın... 
   
   Ve üstünde iddiaya girebileceğiniz bir soru 
   - Hazirana kadar Bin Ladin yakalanacak mı, yakalanmayacak mı 
   Bir başka kültür Everest'i olan İspanya'ya da, gönülden geçmiş olsun... 
   
      
   
</TEXT>
</DOC>
