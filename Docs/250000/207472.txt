<DOC>
<DOCNO> 207472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun08.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hubble teleskopu, 10 bin galaksinin fotoğrafını çekti 
</HEADLINE>
<TEXT>

     Amerikan Uzay ve Havacılık Ajansı NASA tarafından uzaya gönderilen Hubble teleskopunun 10 bin galaksiyi bir arada gösteren muhteşem bir fotoğraf çekmeyi başardığı açıklandı. 
     Fotoğrafta ayrıntılı şekilde görünen bu galaksilerin yanı sıra daha az parlak başka galaksilerin de bulunduğu ve galaksi sayısının 10 binin üzerine çıktığı ifade edildi. 
     Astronomlar ''Hubble'in çektiği fotoğrafın, dünyamızın içinde yer aldığı Samanyolu galaksisinin oluşumu hakkında ayrıntılı bilgi vereceğini'' ifade ettiler. 
     Daha önce çekilen benzeri fotoğraflardan 150 kat daha büyük olan fotoğrafın, güney yarımkürede yer alan Fornax takımyıldızını da gösterdiği belirtildi. 
     
     4.5 MİLYAR YIL ÖNCEKİ FOTOĞRAF 
     Hubble'in çektiği fotoğraf, galaksilerin nasıl meydana geldikleri konusuna ışık tutacak. 
     Uzmanlar, ''Teleskopun tespit ettiği fotoğrafın aslında evrenin günümüzden 4.5 milyar yıl önceki halini yansıttığını'' da ifade ettiler. Bu süre, ışığın galaksiler ile teleskop arasındaki mesafeyi ne kadar zamanda kat ettiği hesaplanarak belirlendi. 
     Evrenin 13.7 milyar yaşında olduğu tahmin ediliyor. 
     Hubble'in çektiği fotoğraflar http www.mpia-hd.mpg.de homes bell press release press.html. adresindeki sitede görülebilir. 
     
</TEXT>
</DOC>
