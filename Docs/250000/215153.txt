<DOC>
<DOCNO> 215153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/soneko15.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisse senetleri geçen hafta ortalama yüzde 11.99 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 11.99 oranında değer kazandı. 
     Kıbrıs konusundaki görüşmelere odaklanan borsa, yaşanan gelişmelere paralel bir seyir izledi. Bu hafta en düşük 16,565, en yüksek 19,246 puanı gören İMKB Ulusal-100 Endeksi bir önceki haftaya göre önemli bir çıkış yaşadı. 
     İMKB, Pazartesi günü haftaya ortalama yüzde 3.98'lik artışla başladı. Salı günü gelen kar satışlarıyla ortalama yüzde 1.26 gerileyen endeks, haftanın diğer günlerini artışla tamamladı. Bileşik endeks Çarşamba günü ortalama yüzde 3.34, Perşembe günü ortalama yüzde 4.92 ve olumsuz hava koşulları nedeniyle kısaltılmış seansların yapıldığı Cuma günü de ortalama yüzde 0.61 oranında artış gösterdi. 
     Endeks, hafta boyunca 2,034.63 puanlık artışla 16,965.83 puandan 19,000.46 puana çıktı. Hisse senetlerindeki haftalık ortalama artış yüzde 11.99 oldu. 
     İMKB Ulusal-Mali Endeksi 3,628.97 puan artarak 22,989.54 puandan 26,618.51 puana, İMKB Ulusal-Sanayi Endeksi 979.41 puan artarak 15,223.47 puandan 16,202.88 puana ve İMKB Ulusal-Hizmetler Endeksi 718.95 puan artarak 9,289.47 puandan 10,008.42 puana yükseldi. 
     Böylece, mali grup hisseleri ortalama yüzde 15.97 oranında, sanayi grubu hisseleri ortalama yüzde 6.43 oranında ve hizmetler grubu hisseleri de ortalama yüzde 7.74 oranında değer kazandı. 
     İMKB Ulusal Pazar'da geçen hafta toplam 1 trilyon 417 milyar 511.6 milyon adet hisse senedi işlem gördü ve karşılığında 4 katrilyon 771 trilyon 199.6 milyar liralık işlem hacmi gerçekleşti. 
     İstanbul serbest döviz piyasasında alınıp satılan ABD Doları Türk Lirası karşısında yüzde 1.71 oranında, euro da yüzde 0.59 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 23 bin lira düşerek 1 milyon 320 bin liraya, euronun satış fiyatı da 10 bin lira düşerek 1 milyon 690 bin liraya geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 0.68 oranında artarak 2 milyon 504 bin liraya çıkarken, İsviçre Frangı'nın satış fiyatı yüzde 1.29 oranında düşerek 1 milyon 75 bin liraya indi. 
     Bugün öğle saatlerinde ise İstanbul serbest piyasada ABD Doları 1 milyon 307 bin liradan, Euro 1 milyon 670 bin liradan, İngiliz Sterlini 2 milyon 480 bin liradan ve İsviçre Frangı da 1 milyon 80 bin liradan satılıyordu. 
     Kapalıçarşı'da alınıp satılan 24 ayar külçe altının gram satış fiyatı yüzde 0.86, Cumhuriyet altınının satış fiyatı da yüzde 1.27 oranında arttı. 
     Külçe altının gram satış fiyatı 17 milyon 600 bin liraya, Cumhuriyet altınının satış fiyatı da 120 milyon liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı da yüzde 0.71 oranında artarak 17 milyon 321 bin 400 lira oldu. 
     Yatırım fonlarına katılma belgeleri önceki hafta sonuna göre ortalama yüzde 1.25 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 5,887 puan artarak 472,338 puandan 478,225 puana çıktı. 
     Geçen haftanın en çok değer kazanan katılma belgeleri, yüzde 12.89'luk artışla İş A Tipi Mali Endeks Fon, yüzde 12.30 oranındaki artışla Alfa A Tipi Ulusal-30 Endeks Fon ve yüzde 11.86 oranındaki artışla da YKY A Tipi İMKB-30 Endeks Fon oldular. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.41 ile yüzde 0.49 arasında gerçekleşti. 
     Mevduat faizlerinin ortalamalarında geçen hafta çok küçük çaplı düşüşler meydana geldi. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.39 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 24'ün biraz üzerinde olan haftalık reponun net getirisi de yüzde 0.36 olarak gerçekleşti. 
     
</TEXT>
</DOC>
