<DOC>
<DOCNO> 225684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy09.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten 10. Yıl Marşı 
</HEADLINE>
<TEXT>

      TEKİRDAĞ DHA 

   
   DSP lideri Bülent Ecevit, hükümetin Kıbrıs'ı Rumlara teslim ederek AB'ye girmeyi hedeflediğini iddia ederek, "Kıbrıs Rumlara teslim edilince AB kapısı bize açılmaz" dedi. Karayoluyla Çorlu'ya gelen Ecevit, Kınalı gişelerinde partililerce karşılandı. Çorlu'ya 100 araçlık konvoyla giren Ecevit'in bulunduğu parti otobüsü, mitingin yapılacağı Atatürk Meydanı'na izdiham nedeniyle güçlükle girdi. Yoğun ilgi gösteren halkı, otobüsten selamlayan Ecevit, konuşmasına "Ülkemizin demirağlarla örülmesiyle dalga geçen Başbakan Erdoğan'a cevap vermek için buradan hep beraber 10. Yıl Marşı'nı söyleyelim" diyerek başladı. Bunun üzerine alanı dolduran yaklaşık 10 bin kişi hep birlikte 10. Yıl Marşı'nı söyledi. Miting devam ederken belediye hoparlörlerinden GP Genel Başkanı Cem Uzun'ın Çorlu'ya gelişi anons edilince vatandaşlar, bunu ıslıklarla protesto etti. Ecevit de "Çok ayıp ettiler" dedi. 
   
   
   
   
</TEXT>
</DOC>
