<DOC>
<DOCNO> 212081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy12.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a 'dur' kararı 
</HEADLINE>
<TEXT>

   Anayasa Mahkemesi, Başbakanın TÜBİTAK'a yaptığı atamalara olanak sağlayan yasanın yürürlüğünü durdurdu 
   
   Anayasa Mahkemesi, TÜBİTAK Başkanı ve boş bulunan Bilim Kurulu üyeliklerini bir defaya mahsus Başbakan'ın belirlemesine olanak sağlayan yasanın yürürlüğünü durdurdu. Başbakan Recep Tayyip Erdoğan'ın Bilim Kurulu'na atadığı 6 üye, görevini sürdürmeye devam edecek. Ancak eski üyeler, dava açarak atama kararının iptalini isteyebilecek. Yeni üyelerin oylarıyla Başkan Vekili seçilen Prof. Dr. Nüket Yetiş, dava esastan karara bağlanıncaya kadar başkan olamayacak. Boş olan üyelikleri için yeni isimler belirleyen Bilim Kurulu, başkanlığa da Prof. Namık Kemal Pak'ı seçti. Erdoğan buna rağmen, kurulun üye yeter sayısının bulunmadığını gerekçe göstererek atama yapmadı. Erdoğan, Yetiş'in başkanlığa asaleten getirilmesi için hazırlanan kararnameyi de Sezer'e gönderdi. Mahkemenin kararını bekleyen Sezer, kararnameyi imzalamadı. Anayasa Mahkemesi de TÜBİTAK Yasası'na eklenen maddenin yürürlüğünü dörde karşı 7 oyla durdurdu. 
   Yetiş'in Başkan Vekili seçilmesiyle bu görevini yitiren Prof. Dr. Tuğrul Tankut, Başkan Yardımcılığı görevinden de istifa etti. Yetiş, "Kararı saygıyla karşılıyoruz. Hukuk devletinde tüm kamusal tasarruflar, başta Anayasa olmak üzere hukuka uygun olarak yürütülür. Kurumun çalışmaları yasalar çerçevesinde sürdürülecektir" dedi. 
   
   
   
</TEXT>
</DOC>
