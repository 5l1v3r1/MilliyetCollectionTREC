<DOC>
<DOCNO> 206276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/dunya/dun04.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te alarm 
</HEADLINE>
<TEXT>

   Kürtler, Araplar ve Türkmenler arasındaki gerginliğin iç savaşa dönüşmesinden korkulan Kerkük'te sokağa çıkmak yasaklandı 
      DIŞ HABERLER SERVİSİ 

   
   Irak'ın kuzeyindeki Kerkük'te, son dört günde 11 kişinin ölümüne yol açan etnik çatışmaları bastırmak ve gerginliğin önüne geçmek için sokağa çıkma yasağı ilan edildi. Türkmen ve Araplarla Kerkük'ün Kürt bölgesinde kalmasını isteyen Kürtler arasındaki gerilimin iç savaşa dönüşmesinden korkuluyor. 
   ABD askeri yetkilileri, kentin güvenlik ve istikrarını sağlayabilmek için önceki akşam yerel saatle 23.00'te başlayan ve dün 06.00'ya kadar süren yasağın ne zamana kadar uygulanacağı konusunda bilgi vermedi. 
   Konuyla ilgili bir açıklama yapan Irak Geçici Yönetim Konseyi Başkanı Adnan Paçacı, Kerkük'teki gerginliğin "geçmişteki güçler" tarafından yaratıldığını belirterek, "Bizi çatışmaya sürükleyerek, ülkeyi yeniden inşa etme ve demokrasiyi yerleştirme çabalarımıza engel olmak istiyorlar" dedi. Kerkük'ün "gelecekteki Irak'ta ulusal birliğin modeli" olarak kalmasını istediklerini de kaydeden Paçacı, kentteki gerginliğe son vermek için arabuluculuk yapmayı önerdi. 
   
   Çatışmalar durmuyor 
   Kerkük'te çarşamba günü binlerce Arap ve Türkmen'in, Kerkük'ün kendi kontrollerindeki bölgeye bağlanmasını isteyen Kürtleri protesto için düzenledikleri gösteri sırasında peşmergelerin açtığı ateşte göstericilerden 8 kişi ölmüş, 31 kişi de yaralanmıştı. Amerikalı ve Kürt yetkililer çıkan olayların ardında Irak'ın devrik lideri Saddam Hüseyin yanlılarının olduğunu öne sürmüştü. Perşembe günü iki Kürt bıçaklanarak öldürülmüş, polisle çıkan çatışmada da bir Arap hayatını kaybetmişti. 
   Dün ise bir polis devriyesine ateş açan Araplara ateşle karşılık verildi. Çıkan çatışmada 2 Arap yaralandı. 
   
   Kürt liderler barıştı    NAMIK DURUKAN Kerkük 

   Kuzey Irak'ın Selahaddin kentinde "Federasyon ve Kerkük'teki son olaylar" konulu toplantıda ön anlaşmaya varıldı. ABD'nin Irak sivil yöneticisi Paul Bremer, İngiliz Temsilci Jermi Krenistok ve KYB lideri Celal Talabani'nin katıldığı toplantıda Bremer, illere dayalı federasyon kurulması yönünde anlaşmaya imza atan Talabani ile federasyonu savunan Barzani'yi barıştırdı. 
   
   
</TEXT>
</DOC>
