<DOC>
<DOCNO> 243203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun08.html </URL>
<DATE> 2004/05/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
New York Times'tan 'sorumsuzluk' itirafı 
</HEADLINE>
<TEXT>

     Amerika Birleşik Devletleri'nin en itibarlı gazetelerinden New York Times, savaş öncesi dönemde, Irak ile ilgili bazı haberlere gereken özeni gösteremediklerini açıkladı. 
     Gazetenin editörüne göre, bazı haberlerde, Saddam Hüseyin'in bir an önce devrilmesini isteyen, sürgündeki Iraklı politikacıların görüşlerine fazla ağırlık verildi ve bunların iddiaları yeterince sorgulanmadı. 
     Editöre göre, aynı durum Irak'ı işgal etmeye niyetli Amerikalı yetkililer için de geçerli. 
     BBC'nin haberine göre, New York Times'ın yöneticileri, bu dönemde bazı haberlerde çok ciddi iddialara yer verildiğini söylüyor ve İslamcı teröristlerin yetiştirildiği bir gizli bir kamp ve nükleer, kimyasal, biyolojik silahların üretildiği gizli tesisler ile ilgili haberleri örnek gösteriyorlar. Bu iddialar hiçbir zaman doğrulanmadı. 
     Gazetenin yetkilileri bu haberlere büyük yer ayırıldığını, ancak devamı niteliğinde ve bunları sorgulayan içerikte haberlerin ise arka sayfalara gömüldüğünü düşünüyor. Yöneticiler, tüm bu haberler konusunda da kısmen sorumlu olduklarını ve muhabirleri haberleri konusunda daha fazla sorgulamaları gerektiğini itiraf ediyorlar. 
     Bu haberlerin yayınlandığı tarihte gazetenin editörü olan Howell Raines ise yayıncılık sorumluluklarını yerine getiremedikleri için istifa etti. 
     
</TEXT>
</DOC>
