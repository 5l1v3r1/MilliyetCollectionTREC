<DOC>
<DOCNO> 216860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/siyaset/asiy.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumurtalık'ta seçim cinayeti 
</HEADLINE>
<TEXT>

   AKP'li başkan adayı Emine Koçak'ın eski MHP'li rakibi Mehmet Çetin'e gözdağı vermek için kiralık katil tuttuğu, ancak suikast gerçekleşmeyince, konuşmasın diye kiralık katili öldürttüğü iddia edildi 
      FATİH KARAÇALI Adana DHA 

   
   Adana'da geçen hafta başından vurularak öldürülen İsmail İşlek'in 24 , AKP Yumurtalık teşkilatındaki siyasi çekişmeye kurban gittiği öne sürüldü. İşlek'in, AKP'den adaylığı kesinleşen Yumurtalık Belediye Başkanı Mehmet Çetin'e suikast düzenlemesi için kiralandığı, işi gerçekleştiremeyince öldürüldüğü iddia edildi. Cinayet Bürosu ekipleri, belediye başkan aday adayı Emine Koçak'ın, rakibi Çetin'i kararından vazgeçirmek için İşlek'i kiraladığını tespit etti. İşlek'in son görüştüğü kişilerle ilgili bilgi toplayan polis, cinayetle ilgisi olduğu ileri sürülen amca çocukları Murtaza, Mustafa ve Mahmut Ilgın'ı gözaltına aldı. Sorgularında cinayeti Koçak'ın azmettirdiğini söyleyen zanlılar şunları söyledi "Koçak MHP'den AKP'ye geçen Çetin'i rakibi görüyordu. Adaylıktan vazgeçiremeyeceğini anlayınca, İşlek'i onu vurması için kiraladı." 
   
   'Konuşmasından çekindi' 
   İşlek'in Mersin Tarsus'ta 1 kişiyi yaraladığı gerekçesiyle "adam öldürmeye teşebbüs" ve "ruhsatsız silah taşımak" suçlarından gıyabi tutuklu olarak arandığı belirlenirken, zanlılar şu iddialarda bulundu "İşlek, Çetin'i vurmayı başaramayınca, konuşmasından çekinen Koçak ve adamları öldürülmesini istedi. Bu yüzden Adana'ya getirilen İşlek, kafasına ateş edilerek öldürüldü." 3 zanlı tutuklanırken, cinayeti kimin işlediği belirlenemedi. Polis, Koçak ve 5 kişinin peşine düştü. Koçak'la aralarında husumet olmadığını ve tehdit almadığını söyleyen Çetin, "Annesi 'Elimizde belge var, açıklayacağız. Para götürmüş' diye konuşmuş. Telefonda 'Ayıp bunlar, varsa açıklayın' dedim. Bir de aday olmamam için imza topluyormuş. Olayı duyunca şaşırdım" dedi. 
   AKP İlçe Başkanı Cavit Filik ise, "Koçak'ın partimizle ilişkisi yok. Gelip aday adayı olduğunu ilan etti. Adaylığı gerçekleşmeyince ayrıldı" diye konuştu. 
   Öte yandan Koçak'ın, boşandığı eşinden olan 2 çocuğunu da kaçırdığı için mahkemelik olduğu öne sürüldü. Koçak'ın, eski eşi Selahattin Sekin, "6 yıl önce boşandık. Ancak, çocuklarımı kaçırdı. Ben de dava açtım. Mahkememiz devam ediyor" diye konuştu. 
   Tutuklanan Murtaza Ilgın, ifadesinde İşlek'i, Koçak'la kendisinin tanıştırdığını söylerken, Koçak ile 5 zanlı hakkında gıyabi tutuklama kararı çıkartıldı. 
   
   
   
</TEXT>
</DOC>
