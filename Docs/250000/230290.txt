<DOC>
<DOCNO> 230290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/ekonomi/eko04.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Size Sakıp Ağam diyebilir miyim ... 
</HEADLINE>
<TEXT>

   Başbakan Erdoğan, gazetecilere Sabancı'yla ilgili olarak 'Ben de size ağam diyebilir miyim ' diye sorduğunu, 'Dersin be ağam' yanıtını aldığını anlattı 
      
   Vefatından önce Amerikan Hastanesi'nde Sakıp Sabancı'yı ziyaret eden Başbakan Tayyip Erdoğan, ünlü işadamının "Siz inanılmazı başardınız. Allah sizden razı olsun" dediğini belirtti. 
   Başbakan Erdoğan AKP Genel Merkezi'ne girerken gazetecilere yaptığı açıklamada, Sabancı'yla samimi görüşmelerinin belediye başkanlığı döneminde başladığını kaydederken şunları söyledi "Halk arasında da 'Ağam' deniyor diye kendisine ben de 'Sakıp Ağam' diyebilir miyim dediğimde, 'Dersin be ağam' demişti. O günden bugüne bir dostluğumuz vardı." 
   
   Sezer Şükranla anılacak 
   Cumhurbaşkanı Ahmet Necdet Sezer de Sakıp Sabancı'nın vefatıyla ilgili mesajında "Türk Ulusu Sakıp Sabancı'yı renkli kişiliği ve hizmetleriyle, her zaman saygı ve şükranla anacaktır" dedi. 
   9. Cumhurbaşkanı Süleyman Demirel, Sakıp Sabancı'nın büyük bir vatansever olduğunu vurgulayarak, "Böylesine ülkeye hizmet eden bir insan ve aileye, ancak bizim minnet ve şükranımız vardır" dedi. 
   DSP lideri Bülent Ecevit ise Sabancı'nın, yanında çalışanların gereksinimlerini hakça ele alan bir işadamı olduğunu belirterek "Kendisinin hastalığından önce bana gönderdiği kitabını okuyordum, kitabı okudukça ona olan hayranlığım büsbütün artıyordu" dedi. 
   CHP lideri Deniz Baykal, Sakıp Sabancı'nın unutulmayacağını, bir toplum önderi olarak daima sevgiyle, saygıyla anılacağını ifade etti. 
   
   Başsağlığı akını    EKONOMİ SERVİSİ 
   Sakıp Sabancı'nın ölüm haberinin ardından Sabancı Ailesi, taziyeleri kabul etmek üzere Levent'teki Sabancı Center'a gitti. Saat 11.00'de başlayan taziye kabulü Holding binasının girişinde bulunan Sadıka Ana salonlarında gerçekleştirildi. 
   Kabulde Sakıp Sabancı'nın 47 yıllık hayat arkadaşı Türkan Sabancı, kızı Dilek, kardeşi Erol, eşi Belkıs, diğer kardeşi Şevket ve eşi Hayırlı Sabancı ile yeğenleri Demir - Aslıhan Sabancı, Ömer, Güler ve Ali - Vuslat Doğan Sabancı'nın da aralarında bulunduğu aile üyeleri hazır bulundu. Aileye başsağlığı dilemek için iş ve sanat dünyasından birçok ünlü kişi holding binasına geldi. Koç Holding'ten Semahat Arsel, Doğan Holding Başkanı Aydın Doğan, Zeynel Abidin Erdem, Atalay Şahinoğlu, eski bakan İmren Aykut, Nevzat Ayaz, Hayri Kozakçıoğlu, emekli büyükelçi Cem Duna, DİSK eski başkanı Rıdvan Budak, Sabancı Grubu'nun eski yöneticilerinden Hasan Güleşci başsağlığı dilemek için gelenler arasındaydı. Sanatçılar Orhan Gencebay ve Erol Evgin de ilk dakikalarda başsağlığı dilemek için Sabancı Center'a geldi. 
   
   Emekli askerler de geldi 
   Gelenler arasında, Birinci Ordu Komutanı Yaşar Büyükanıt, Emekli Genel Kurmay Başkanı Hüseyin Kıvrıkoğlu, emekli Orgenaral Muhittin Fisunoğlu ve Nurettin Ersin de bulunuyordu. 
   
   İş dünyası yasta    TÜSİAD Büyük kayıp 
   Türk Sanayicileri ve İşadamları Derneği TÜSİAD , kurucu üyeleri ve Yüksek İstişare Konseyi onursal başkanları Sakıp Sabancı'nın vefatının, ülke, Türk sanayi ve iş dünyası için büyük bir kayıp olduğunu bildirdi. 
   
   TOBB İş dünyasının duayeni 
   TOBB Başkanı Rifat Hisarcıklıoğlu, Sakıp Sabancı'nın vefatının, iş dünyası açısından yeri doldurulamayacak bir kayıp olduğunu belirtirken, "İş dünyası, Sakıp Ağa'sını ve duayenini kaybetmenin acısını yaşıyor" dedi. 
   
   TİSK Çok arayacağız 
   TİSK Başkanı Refik Baydur, iş dünyasının Sakıp Sabancı'yı uzun süre unutamayacağını ve yokluğunu derinden hissedeceğini belirterek, "Onu çok arayacağız" dedi. 
   
   İSO Sanayinin önderi 
   İstanbul Sanayi Odası İSO Yönetim Kurulu Başkanı Tanıl Küçük, her alanda pek çok hizmetler vermiş olan Sakıp Sabancı'nın, yüreği Türkiye sevgisiyle dolu, kalbi Türkiye için çarpan, Türk özel sektör sanayinin önderlerinden olduğunu vurguladı. 
   
   MÜSİAD Hoş seda bıraktı 
   MÜSİAD Genel Başkanı Ali Bayramoğlu, Sakıp Sabancı için "Gök kubbede hoş bir seda bıraktı"dedi. Ali Bayramoğlu yaptığı açıklamada, Sakıp Sabancı'nın, temelleri Anadolu'da atılan bir aile girişimini dünya standartlarında bir şirket yapmayı başardığına dikkat çekerek, şunları kaydetti "O bir toplum lideri ve sosyal konularda da bir kanaat önderiydi. Bu bakımdan sadece iş dünyasında değil, hemen her kesimden ve yaştan insanın zihninde hoş bir seda bıraktı" dedi. 
   
   Aydın Doğan Yeri dolmaz 
   Doğan Holding Yönetim Kurulu Başkanı Aydın Doğan, Anadolu'nun bir çok yerinde müteşebbislerin Sabancı, Koç ve Eczacıbaşı'nı örnek aldığını belirterek, yaşamı yitiren Sakıp Sabancı'nın yerinin doldurulamayacağını kaydetti. 
   
   Mustafa Koç Yapı taşıydı 
   Koç Holding Yönetim Kurulu Başkanı Mustafa Koç, "Sayın Sabancı'nın vefatıyla Türkiye'nin temel yapı taşlarından birini yitirdik" derken, Sabancı'yı her zaman sevgi ve saygıyla anacaklarını kaydetti. 
   
   Eczacıbaşı Damgasını vurdu 
   Eczacıbaşı Holding Yönetim Kurulu Başkanı Bülent Eczacıbaşı, Sabancı'nın dünya çapında katkıları olan bir işadamı olduğunu belirtirken "Hepimizin geleceğine damga vurdu. Ekonominin geleceğine iyimser bakabiliyorsak bence Sakıp Bey'in payı vardır" dedi. 
   
   Carrefour Modern örnek 
   Carrefour Grup Başkanı Daniel Bernard, Sakıp Sabancı'nın prestiji ve insani değerleriyle modern Türkiye'nin gelişimine örnek teşkil ederek çok büyük bir ekonomik grubun oluşumunu sağladığını belirtti ve "Sakıp, mütevazi ve olağanüstü cömert kişiliğiyle ülkesinde özellikle kültür alanında ve gençlerin eğitiminde her ilde yardımlar gerçekleştirmiştir." 
   
   AP Renkli kişilikli işadamı öldü    Associated Press AP ajansı ünlü işadamı Sakıp Sabancı'nın ölümünü 'Türk iş dünyasının devi Sakıp Sabancı 71 yaşında öldü' başlığı ile duyurdu. 
   Türkiye'nin en büyük holdinglerinden birinin başında olduğu ve cumartesi günü sabahı hayata veda ettiği belirtilen haberde, Sabancı'nın renkli ve esprili kişiliğinden bahsedilirken, milyonlarca Türk insanın onu 'Sakıp Ağa' olarak adlandırdığına da yer verildi. Sabancı'nın kendi adı ile bir üniversite kurduğu ve milyonlarca genç insanın eğitimine katkıda bulunduğundan da söz edildi. Bir sanat koleksiyoncusu olan Sabancı'nın evi olan Atlı Köşk'ün iki sene önce müze haline getirildiği ve biriktirdiği eserlerinin burada sergilendiğine de yer verildi. 
   
   
</TEXT>
</DOC>
