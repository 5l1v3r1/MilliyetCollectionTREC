<DOC>
<DOCNO> 247376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo06.html </URL>
<DATE> 2004/06/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fenerbahçe, Volkan ile 3 yıllık sözleşme imzaladı... 
</HEADLINE>
<TEXT>

     İç transfer çalışmalarını sürdüren Fenerbahçe, sözleşmesi sona eren kaleci Volkan Demirel ile 3 yıllık sözleşme imzaladı. 
     Milli futbolcu, Fenerbahçe Burnu'ndaki kulüp binasında düzenlenen törenle kendisini 3 yıllığına sarı-lacivertli renklere bağlayan sözleşmeye imza attı. Törene yönetim kurulu üyeleri İlhan Ekşioğlu ve Turhan Şahin de katıldı. 
     Ekşioğlu, imza töreninin ardından yaptığı açıklamada, Volkan'ın 3 yıl artı opsiyonlu sözleşmeye imza attığını belirterek, ''Kendisi, Fenerbahçe kalesinde üzerine düşen görevi geçtiğimiz 2 sezon fazlasıyla yerine getirmiştir. Uzun yıllar Fenerbahçe'ye büyük başarılarla hizmet edeceğine inandığımız bir oyuncu. Transferler devam edecek. Hayırlı uğurlu olsun'' dedi. 
     Volkan ise uzun yıllar Fenerbahçe'de kalıp, takımı layık olduğu yerlere getirmek için mücadele edeceğini vurgulayarak, ''Geçen sezon bir şampiyonluk sözümüz vardı, onu tuttuk. Bu sezon da inşallah Şampiyonlar Ligi'nde Fenerbahçe'yi belli yerlere getirmek istiyoruz. Bunun için de elimizden geleni yapacağız'' diye konuştu. 
     
     ''REKABET BAŞARIYI GETİRİR'' 
     Yeni sezonda Birinci Süper Lig, Şampiyonlar Ligi ve Türkiye Kupası'nda mücadele edecekleri için geniş bir kadroya ihtiyaç duyduklarını anlatan Volkan, 3. kalecinin gerekli olduğunu söyledi. 
     Volkan, ''Rekabet başarıyı getirir. Ben ve Recep yeni gelecek arkadaşımızla birlikte rekabete gireceğiz. Ama şu anda Fenerbahçe kalesi benim. Bundan sonra da hep bende kalması için çalışacağım. Bir takımda 3 kalecinin olması şart'' dedi. 
     
</TEXT>
</DOC>
