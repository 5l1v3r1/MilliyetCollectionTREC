<DOC>
<DOCNO> 223776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy01.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Kıbrıs'ın çözümsüzlüğü lehimize değil'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs meselesinin çözümsüzlüğe bırakılmasının, Türkiye ve KKTC'nin lehine olmadığını söyledi. 
     Gül, İş Hayatı Dayanışma Derneği'nce İŞHAD , Polat Renaissance Oteli'nde düzenlenen ''Dış Politikada Yeni Açılımlar ve İş Dünyasına Yansımaları'' konulu yemekli toplantıya konuşmacı olarak katıldı. 
     Kıbrıs konusunun Türkiye'nin gündeminde olduğunu belirten Gül, hatta bazen diğer konulardan çok daha fazla önem verilen bir mesele olduğunu dile getirdi. 
     ''Bu meselenin çözümsüzlüğe bırakılması, Türkiye'nin de KKTC'nin de lehine değildir'' diyen Gül, ''Geçen 30 yıl boyunca gördüğümüz şudur ki bütün uğraşlarımıza rağmen ne bir Türk Cumhuriyeti, ne bir Müslüman ülke KKTC'yi tanımamıştır'' şeklinde konuştu. 
     Bunun, bu ülkeler KKTC'yi tanımıyor diye Türkiye'nin haklarından vazgeçeceği anlamına gelmediğine işaret eden Gül, diğer taraftan Rum kesiminin AB'ye tam üyelik aşamasında olduğunu hatırlattı. 
     Hükümet olarak harekete geçtiklerini ve Rum kesiminin AB'ye tek başına girmesinin haksızlık olduğunu söylediklerini kaydeden Gül, bunun üzerine müzakerelerin başladığını vurguladı. 
     Gül, Türkiye'nin KKTC ile birlikte bir çözüm bulmak için elinden geleni yaptığını, ancak amaçlarının, kalıcı, yaşanabilir, adanın gerçeklerini dikkate alacak bir çözüm olduğunu ifade etti. 
     
     ''GERÇEKLERE BAKMAMIZ GEREKİR'' 

     Ada'daki iki kesimin görüşmeye başladığını, bu görüşmelerden netice alınmazsa Yunanistan ve Türkiye'nin de katılımıyla bir çözüm bulunmaya çalışılacağını vurgulayan Gül, sözlerine şöyle devam etti 
     ''Nihayetinde ortaya çıkacak metin Ada'da yaşanabilir bir barışı sağlayacak mı, Ada'nın gerçeklerini dikkate almakta mıdır ve Ada'daki Türklerin varlığını garanti altına almakta mıdır. Yine çok önem verdiğimiz bir başka konu da şudur Ada'da eğer bir mutabakata varılırsa, bu mutabakatın yarın, öbürgün, yani AB'ye girildikten sonra AB hukuku vasıtasıyla değiştirilmemesi gerekir. Bize düşen şey, bu konularda hamasetle bir yere varılmayacağını görmektir. Titiz çalışmamız, gerçeklere bakmamız gerekir. Ama hiçbir zaman da kendi kendimizi aldatacak, bile bile bir şeye lades diyecek bir duruma düşmememiz gerekir. Bu konuda hükümetimiz kesin kararlıdır. Bir çözüm bulmak için gerçekçi bir şekilde çalışırken, diğer taraftan da yaşayacağına inanmadığımız bir şeye de kesinlikle evet demek zorunda değiliz.'' 
     
     ''KARŞILIKLI KONUŞUYORUZ'' 

     Bu arada, toplantıya gelişinde bir basın mensubunun, ''Karamanlis görüşmelere katılma kararı aldıktan sonra Denktaş'ın açıklaması sürece zarar verecek mi, bu konuda Denktaş'ı Ankara'ya davet etmeyi düşünüyor musunuz '' şeklindeki sorusuna da Gül, şöyle yanıt verdi 
     ''Hayır. Zaten istişare ediyoruz. Karşılıklı konuşuyoruz. Dolayısıyla her şey istişarelerin neticesinde ortaya çıkar. Zaten Denktaş görüşmelerden de çekilmedi.'' Dışişleri Bakanı ve Başbakan Yardımcısı Abdullah Gül, bu yılın sonunda AB'ye tam üyelik için müzakere tarihi alınacağına inandıklarını, çünkü siyasi kriterleri yerine getirmekte kararlı olduklarını söyledi. 
     Gül, İŞHAD'ın toplantısında yaptığı konuşmada, 3 Kasım seçimlerinden sonra Türkiye'de çok şeyin değiştiğini, yapısal reformların gerçekleştirildiğini, ekonomide ciddi düzelme sağlandığını vurguladı. 
     Hükümet olacaklarını önceden gördükleri için parti programlarını çok ciddi şekilde hazırladıklarını, tek parti hükümeti olmanın avantajını da kullandıklarını ifade eden Gül, bunun sonucunda Türkiye'de 15 aylık süreçte çok hızlı bir gelişme yaşandığını bildirdi. 
     Gül, yapılan tüm çalışmaların ve gelişmenin sonucu olarak en önemli şeyin, Türkiye'nin özgüvenini yeniden kazanması olduğunu vurgulayarak, halkın güveni kazanılmadığı, ''evin içi öncelikle düzene konulmadığı'' müddetçe dış politikada zaten yapılacak bir şey bulunmadığını dile getirdi. 
     Abdullah Gül, ''Biz, onun için önce evimizi düzene koyma zarureti hissettik. Demokratik hayatta, ekonomide köklü reformlar yaptık'' dedi. 
     
     ''BU SEFER TÜRKİYE YÜKSELİŞE GEÇECEKTİR'' 

     Ekonomide öncelikle enflasyondan kurtulmayı hedeflediklerini ve bu hedefi yakalayarak, beklentilerinin de üstünde bir düşüş sağladıklarını dile getiren Gül, ''Onun için kesinlikle bu sefer Türkiye yükselişe geçecektir. Ekonomik tabirle take off'u gerçekleştirecektir ve yükseklerden uçacaktır. Bugün bu benim iç meselem deme lüksümüz olmadığı bir dünyada kesinlikle sadece ekonomik büyümeyle irtifa alamazsınız. Bu yüzden demokratikleşmek, demokrasiyi şeffaflaştırmak, eşitliği temin etmek gereklidir'' şeklinde konuştu. 
     Demokrasiyi sadece siyasi organizasyonlardaki özgürleşme olarak görmemek gerektiğini de vurgulayan Gül, geçen yıl içinde Türkiye'de yapılamayan birçok şeyin bugün serbest olduğunu ve bunların Türkiye'ye bir şey kaybettirmenin tersine, birliği, bütünleşmeyi sağladığının görüldüğünü söyledi. 
     Gül, Kamu Reformu Yasa Tasarısı'na da değinerek, bu tasarının merkezi yönetimin hantal yapısından kurtarılmasını amaçladığını vurgulayarak, ''Kesinlikle bunu çıkaracağız ve arkasından belediyelerle ilgili yasa da gelecek. Yasa, ideolojik saplantılar içinde başka yerlere çekilmek isteniyor, ama hiç kulak asmayacağız'' dedi. 
     Türkiye'nin dış politikasında da olumlu gelişmeler olduğunu, eskiden bazı nedenlerle neredeyse savaş ilan etme noktasına gelinen komşularla iyi ilişkiler geliştirildiğini vurgulayan Gül, ''Yunanistan ile sadece karşılıklı düşmanlıklar konuşulur, körüklenirdi. Bugün geldiğimiz noktada tam tersi Yunanistan seçimlerinde siyasi partiler Türkiye ile dost olmanın avantajını seçim propagandası olarak kullandı. Göreceksiniz, bu sene Yunanistan ile Türkiye arasındaki siyaset de inanılmaz artacak'' diye konuştu. 
     Irak'ın geçen yıl büyük olaylara gebe olduğunu, ancak Türkiye'nin bu meseleden sorunsuz sıyrıldığını da vurgulayan Gül, ''Bugün geldiğimiz noktada müttefikimiz ABD ile ilişkilerimiz düzelmiş, belki çok daha sıhhatli bir zemine oturmuş, diğer taraftan Türkiye olmayacak işlere girmeden kurtulmuştur. Irak savaşı şunu gösterdi AB'nin dünyada sözü geçecekse Türkiye AB'ye ne kazandırır, bunu gördüler'' şeklinde konuştu. 
     
     AB ÜYELİĞİ 

     Abdullah Gül, bu yıl Türkiye'yi ilgilendiren en önemli olayın AB olduğunu da vurgulayarak, Türkiye'nin AB ile müzakerelere başlamak için hızla çalıştığını, Anayasa değişiklikleri yaptığını, kanunlar çıkardığını, uygulamalarda da büyük mesafeler aldığını belirtti. 
     Bunun tüm dünyayı ve Avrupa'yı şok ettiğini vurgulayan Gül, ancak demokratikleşmeye yönelik çalışmalar yapılırken hükümetin öncelikli motivasyonunun AB'ye girişten önce vatandaşlarına bu hakları vermek olduğunu, arkasından AB üyeliğinin geleceğini bildirdi. 
     Gül, şöyle devam etti 
     ''Şüphesiz ki bunları yaptıktan sonra Türkiye ile müzakereler vakit geçirilmeden 2004 yılı sonunda başlayacak. Biz, 2004 yılı sonunda müzakereleri alacağımıza inanıyoruz. Çünkü siyasi kriterleri yerine getirmekte kararlıyız. Seçimlerden sonra yapacağımız birkaç Anayasa değişikliği, birkaç kanun daha var. Ve ondan sonra da uygulamaya ağırlık vereceğiz. Şüphesiz ki müzakerelere başladığımızda Türkiye çok daha farklı bir ülke olacak. İnanıyoruz ki müzakereler bu yıl sonunda başladığında Türkiye'ye yabancı sermaye akını da başlayacak.'' Yapılması gereken birkaç şey daha olduğunu vurgulayan ve buna bazı kurullarda askeri üyelerin varlığını örnek gösteren Gül, ''Hiçbir Avrupa ülkesinde askeri üyeler bu tür kurullarda söz konusu değil. Bunları değiştirmeye söz vermişsiniz. Dolayısıyla tüm bunları yaptıktan sonra ben, müzakereci olacağımıza inanıyorum'' diye konuştu. 
     
</TEXT>
</DOC>
