<DOC>
<DOCNO> 229066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur28.html </URL>
<DATE> 2004/04/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ankara'da iki taksici bıçak zoruyla gasp edildi 
</HEADLINE>
<TEXT>

     Altındağ ve Çankaya'daki iki ayrı olayda, taksi sürücüleri kimliği belirsiz kişiler tarafından soyuldu. 
     Emniyet yetkililerinden alınan bilgiye göre, taksi sürücüsü Mihrali K, Altındağ'da, müşteri gibi aracına binen iki kişinin saldırısına uğradı. Saldırganlar, sürücünün boğazına satır dayayarak üzerinde bulunan 20 milyon lirayı gasp etti. Sürücüyü bagaja kilitleyen saldırganlar, daha sonra aracı da gasp ettiler. Çalışkanlar Mahallesi'nde duvara çarparak kaza yapan saldırganlar olay yerinden kaçarken, Mihrali K. vatandaşlar tarafından bagajdan çıkarıldı. 
     Çankaya'nın Mühye Köyü yakınlarında meydana gelen ikinci olayda ise ticari taksi sürücüsü İsmet Ş., aracına müşteri gibi binen iki kişi tarafından gasp edildi. Taksi sürücüsünün üzerinden 90 milyon lira alındığı bildirildi. Taşıma ruhsatlı silahı bulunan İsmet Ş, olaydan sonra saldırganlardan birini ayağından vurduğunu söyledi. Olay yerinde inceleme yapan polis kan izine rastlayamadı. 
     Emniyet yetkilileri her iki olayın aynı kişiler tarafından gerçekleştirilmiş olabileceğini belirterek, çalışmaların devam ettiğini kaydettiler. 
     
</TEXT>
</DOC>
