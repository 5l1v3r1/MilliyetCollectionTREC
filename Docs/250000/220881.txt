<DOC>
<DOCNO> 220881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/spor/spo01.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonuna kadar 
</HEADLINE>
<TEXT>

   Beşiktaş Başkanı Serdar Bilgili, Lucescu ve oyunculara tam destek verdi, "Hiçbirimiz pes etmedik. Şampiyonluk için kanımızın son damlasına kadar savaşacağız" dedi 
      
   Oldukça gergindi 
   SİYAH - Beyazlı Kulübün Başkanı Serdar Bilgili, son günlerde arka arkaya alınan kötü sonuçların ardından kamuoyunu bilgilendirme ihtiyacı hissetti. İki saat süren yönetim kurulu toplantısının ardından medyanın karşısına çıkan Bilgili, son derece sinirli bir şekilde, "Yönetim olarak her şeye hakimiz. Hem ligde, hem de Beşiktaş'ta neler olduğunu biliyoruz" açıklamasını yaptı. Ancak Bilgili bu konuda ipucu vermemeye çalıştı. 
   
   'Üzerine gidiliyor' 
   BİLGİLİ, Teknik Direktör Mircea Lucescu'nun da arkasında durdu. Beşiktaş Kulübü Başkanı, "Hocamızın hata yaptığına inanmıyoruz. Ancak Lucescu hedef gösteriliyor. Yönetim kurulu olarak sonuna kadar hocamızın arkasındayız. Ona haksızlık yapılıyor, üzerine bilerek gidiliyor. Biz ona ve bütün oyuncularımıza çok güveniyoruz. Şampiyonluğu değil sadece avantajımızı kaybettik. Kanımızın son damlasına kadar savaşacağız" dedi. 
   
   'İddiamız sürüyor' 
   SERDAR Bilgili, "İddiamız sürüyor. Ne takım, ne hocamız, ne de biz pes ettik" ifadelerini de kullandı. Yöneticiler de toplantıda Lucescu'ya destek çıkarak, "Hocamızı ve oyuncularımızı yalnız bırakmayalım, motivasyona ihtiyaçları var. Bizim yönetim olarak bu motivasyonu sağlamamız lazım. Paniğe girersek işler daha kötüye gider" diye konuştular. Bu arada Bilgili'nin Elazığ maçı öncesi Rumen hocayla biraraya geleceği belirtildi. 
   
   Kartal'da sorun kafada    Lucescu zaafları biliyor, ancak sürekli uyarılarına rağmen yaraya merhem olamıyor. Takımın önde gelen bir ismi itiraf ediyor "Suçlu biziz, başka adrese gerek yok" 
   HABER YORUM BİLAL MEŞE 

   BEŞİKTAŞ'TAKİ bu inanılmaz "çöküşün" nedenlerini ortaya çıkarmak ve de geleceğe ışık tutmak amacıyla teyakkuza geçtik. Bu çöküşte Lucescu mu, korku mu, fizik - kondisyon eksikliği mi, özgüvenin kayboluşu mu, yoksa İlhan Mansız'ın gönderilişi mi ön plandaydı Bu sorulara yanıtlar aradık. Bu bakımdan, adını şimdilik açıklamakta sakınca gördüğüm bir futbolcunun samimi söylemlerini gündeme getirmekte yarar gördük "Hoca niye suçlu olsun ki Adam ne yapsın Trabzonspor maçı öncesinde abartmıyorum, üç gün rakibin uzun taç atışlarını anlattı... O sürekli uyardı, peki biz ne yaptık Taç atışından ilk golü yedik. Şimdi burada suçlu hoca mı, yoksa biz miyiz Elbette suçun en büyüğü bizde. Hele hele savunmaya yaptığı uyarılar işin başka yönü. Adamın dilinde neredeyse tüy bitti Maç başlamadan önce aramızda elbette toplantılar yapıyoruz, maça iyi başlayalım, hatalı gol yemeyelim diyoruz, ancak sonuç ortada. Maç başlıyor, rakip ilk atağını yapıyor, inanılmaz bir gol yiyiyoruz. Üstelik hocanın dediği gibi taç atışından. Geçtiğimiz sezonun en iyi oyuncusu Zago, inanılmaz hatalar yapıyor. Fizik - kondisyon eksikliği söz konusu değil. Takımın devre arasında çalışmadığı iddialarına katılmıyoruz. Aradan geçen süre bir hayli uzun. Bir maçta takımın özgüveni kaybolmaz. Trabzonspor maçına kadar korku yoktu, ama şimdi var. Formsuzluk var, ancak oyuncuya göre değişiyor. Geçtiğimiz sezon ipi göğüsleyen aynı takım değil miydi İlhan'ın gidişinin bizi biraz etkilediği doğru. Onun yerine görev yapanların durumu da ortada. Bizim en büyük sorunumuz kafada bitiyor. Mantalite olarak iyi değiliz, öncelikle bunu çözmek zorundayız. Sağda, solda suçlu aramak doğru değil. Ortada bir suçlu varsa, o da hocanın uyarılarını yerine getiremeyen, önlem alamayan bizleriz, başka adrese gerek yok. Ancak bu takımı da ayağa kaldıracak olan yine biziz." 
   İlhan Mansız'ın Japonya'ya kanat çırpmasına bir başka futbolcu ise, "Hiç bir şey ağrıma gitmiyor, tek bir şeye çok üzülüyorum. Şimdi herkes bu kötü gidişte İlhan'ın ayrılışını örnek gösterecek, ona yanıyorum... Bizde oynarken ne yapıyordu ki .. Eee adam gitti ya, şimde kıymete binecek" diyor. Bazıları da son dakika transferi İlie'nin kurtarıcı olamayacağını savunuyor. 
   Oyuncuların özeleştirilerine katılmamak mümkün değil... Suçu kendilerinde görüyorlar. Lucescu'nun bizce tek suçu var, önüne forvet adayı olarak tam tamına 22 futbolcudan oluşan bir liste verildi, o yanlış adresi, yani İlie'yi tercih etti. Rumen hocanın diğer bir yanlışı ise özellikle ikinci yarıda inanılmaz hatalar yapan savunma blokuna önlem alamayışıydı. Üçlü savunmada yer alan oyuncuların ağır oluşu ve geri dönmekte zorlanmaları puan kayıplarında yatan başka bir gerçek. Trabzon maçı sonrasında Lucescu'nun, "Böyle goller yersek vay halimize" şeklindeki uyarısı, Kartal gerçeğini ya da üçlü savunmada yaşanan sıkıntıyı gözler önüne seriyor. 
   Bazı futbolcuların geleceğe karamsar bakmaları da ateşi körüklüyor. Umudun kaybolduğu, korkunun ön plana çıktığı Beşiktaş'ta şimdi suçlu aramak yerine, toparlanma zamanı. Yaralı Kartal'ı ayağa kaldırmak için sahadakiler konuşmalı. 
   
   Tayfur ışık saçtı    KAPTAN Tayfur Havutçu, Elazığspor maçını kazanarak, kötü gidişe "dur" diyeceklerini ileri sürdü. Tecrübeli futbolcu, ikinci yarıda yaşanan düşüşten bir an önce kurtulacaklarını belirtip, "Samsun maçıyla gelişen olaylar her şeyi alt üst etti. İşlerimiz ters gitti, istenilmeyen kayıplar verildi. Ancak bu durumu atlatacağız" dedi. 
   TAYFUR, en büyük üzüntülerinin 11 puanlık avantajı yitirip, Fenerbahçe'ye liderliği devretmek olduğunu söyledi. Beşiktaşlı futbolcu, "Ancak nasıl verdiysek almasını da biliriz. Önümüzde 10 maç var. Bu da 30 puan demek. Rakibin ne yaptığı bizi ilgilendirmiyor. Yarışı bırakmayacağız. Hepsini kazanırsak, yine şampiyon oluruz" diye konuştu. 
   
   Kaan yok    CENGİZ MALGIR 

   Mesai başlıyor 
   SİYAH - Beyazlılar, dünü dinlenerek geçirirken, bugünden itibaren Elazığspor maçının hazırlıklarına start verecekler. Trabzon maçında sakatlanan Kaan Dobra'nın Elazığ'a karşı forma giyemeyeceği bildirildi. Kulüp Doktoru Ayhan Optur, MR'ı çekilen bu oyuncunun sağ ayak bileğinde ödem oluştuğunu, sağ üst adalesinde de zedelenme olduğunu açıkladı. 
   
   Ahmet dinlenecek 
   YAVUZER, Ahmet Yıldırım'ın karın kaslarında doku zedelenmesi tespit ettiklerini belirterek, "İki gün takımdan ayrı kalacak. Durumu daha sonra kesinlik kazanacak" açıklamasını yaptı. İstanbulspor maçında ayağını burkan ve Trabzonspor önünde forma giyemeyen Emre Aşık'ın ise, bugünden itibaren takımla çalışmalara başlayacağı bildirildi. 
   
   BEŞİKTAŞ yabancı kaldı    Zaferi unuttu 
   LİGİN ikinci yarısında kötü bir grafik çizen ve 8 puanlık avantajını yitirip, lider Fenerbahçe'nin üç puan gerisinde kalan Beşiktaş galibiyete hasret kaldı. Son olarak ligin 21. haftasında Denizlispor'u 15 Şubat'ta İnönü Stadı'nda 3-1 yenen Siyah - Beyazlılar, o tarihten bu yana lig ve UEFA Kupası'nda galibiyet yüzü göremedi. 22 gündür gülemeyen Beşiktaş, bu sürede oynadığı 5 resmi maçın 4'ünü kaybederken, 1 kez de berabere kaldı. 
   
   İşte acı tablo 
   Malatya - Beşiktaş 0-0 
   Valencia - Beşiktaş 3-2 
   Beşiktaş - İstanbulspor 1-2 
   Beşiktaş - Valencia 0-2 
   Trabzonspor - Beşiktaş 3-0 
   
   100. yılı arattı    GEÇEN sezon ligde başarıdan başarıya koşan Beşiktaş, bu yıl mazisini arar duruma geldi. Yarışı mutlu sonla noktaladığı zaman 24. hafta sonunda 58 puana ulaşan ve lider durumda bulunan Siyah - Beyazlılar, bu sezon 51 puan toplayarak, Fenerbahçe'nin 3 puan gerisinde kaldılar. Geçen sezon tek yenilgi bile almayan Kartal, ligin bitmesine on maç kala üç kez mağlubiyet aldı. Geçen sezon 21 golle kalesinde en az gol gören takım unvanını elinde bulunduran Beşiktaş, şimdiden 24 maçta 26 gol yedi. İkinci yarıda aldığı sonuçlarla da puan cetvelinde ancak kendisine 13. sırada yer bulabildi. 
   
   
</TEXT>
</DOC>
