<DOC>
<DOCNO> 236196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko38.html </URL>
<DATE> 2004/04/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Hazine, Mayıs ayı borçlanma stratejisini açıkladı... 
</HEADLINE>
<TEXT>

     Hazine, Mayıs ayında 13 katrilyon lira iç borç, 0.9 katrilyon lira dış borç servisi gerçekleştirecek. 
     Hazine Müsteşarlığı tarafından açıklanan 2004 yılı ''Mayıs ayı iç borçlanma stratejisine'' göre, Hazine Mayıs ayında 10 katrilyon 830 trilyon lirası piyasaya olmak üzere, toplam 11 katrilyon 852 trilyon lira iç borç servisi yapacak. 
     Merkez Bankası'nın Mayıs ayında, Nisan ayı enflasyon oranına bağlı olarak miktarı kesinleşecek yaklaşık 1 katrilyon 160 trilyon liralık kupon ödemesi de dikkate alındığında, Mayıs ayı iç borç ödemelerinin tutarı 13 katrilyon 13 trilyon liraya ulaşıyor. 
     Aynı dönemde kamu kurumlarına yapılan satışların geri ödemesi çerçevesinde 333 trilyon lira, Merkez Bankası'na 689 trilyon lira ödeme yerine getirecek. 
     Merkez Bankası'nın ödemesi de dahil olmak üzere, Hazine'nin Mayıs ayında yapacağı iç borç ödemesinin 12 katrilyon 302 trilyon lirası Türk Lirası cinsinden, 17 trilyon lirası döviz cinsinden, 694 trilyon lirası da dövize endeksli olacak. 
     Hazine, Mayıs ayında en büyük dış borç ödemesini 26 Mayıs tarihinde, 4 katrilyon 839 trilyon trilyon lirası piyasaya olmak üzere, toplam 4 katrilyon 877 trilyon lira ile yapacak. Bu tarihte yapılacak iç borç ödemesinin 4 katrilyon 869 trilyon lirası Türk Lirası, 8 trilyon lirası da döviz cinsinden olacak. 
     Aynı dönemde Hazine ikinci büyük borç ödemesini 12 Mayıs tarihinde 2 katrilyon 799 trilyon lirası piyasaya olmak üzere 3 katrilyon 16 trilyon lira ile yerine getirecek. 
     Bu tarihte yapılacak iç borç ödemesinin 3 katrilyon 11 trilyon lirası Türk Lirası cinsinden 5 trilyon lirası da döviz endeksli cinsinden olacak. 
     
     PİYASALARDAN 8.8 KATRİLYON LİRA BORÇLANMA ÖNGÖRÜLÜYOR 
     Mayıs ayında piyasalara yapılacak 10.8 katrilyon liralık itfaya karşılık, piyasalardan 8.8 katrilyon liralık borçlanma öngörülüyor. 
     Hazine, Mayıs ayında yapacağı 13 katrilyon lira tutarında iç borç servisinin 8 katrilyon lirası anapara, 5 katrilyon lirası faiz oluşturuyor. Dış borçta ise 0.3 katrilyon lirası anapara, 0.6 katrilyon lirası faizi içeriyor. 
     
     91 GÜNLÜK REFERANS BONO İHALESİ VAR 
     Öte yandan Değişken faiz ödemeli senetlerin kupon faizlerinin belirlenmesi amacıyla, 12 Mayıs 2004 valör ve 11 Ağustos 2004 itfa tarihli 91 günlük referans bono ihalesi yapılacak. 
     Söz konusu ihalede net 1 katrilyon 675 trilyon Lira tutarında ihraç yapılacak olup, bu miktar Mayıs ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadar olacak. Bu ihalede ROT ve ihale sonrası teklif yoluyla satış yapılmayacak. 
     Mayıs ayı içerisinde Halka Arz, TAP, geri alım ve değişim ihaleleri takas senetleri dahil yapılabilecek olup söz konusu yöntemlerin kullanılması kararlaştırıldığında bununla ilgili bilgiler kamuoyuna ayrıca duyurulacak. 
     Hazine'nin Mayıs ayı iç borçlanma stratejisinde, Nisan ayında yaşanan gelişmelere de yer verildi. 
     
</TEXT>
</DOC>
