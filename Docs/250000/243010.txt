<DOC>
<DOCNO> 243010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo10.html </URL>
<DATE> 2004/05/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Konyaspor Zafer Biryol'un Beşiktaş'a gitmesi net değil... 
</HEADLINE>
<TEXT>

     Konyaspor Basın Sözcüsü Sefa Ortaç, ''Zafer Biryol'un Beşiktaş'a gitmesinin net olmadığını'' söyledi. 
     Ortaç, Konya Ticaret Borsası'nda KTB düzenlenen basın toplantısında, teknik direktör sorununu Sakıp Özberk ile çözmelerinin ardından hızlı bir şekilde transfere yöneldiklerini bildirdi. 
     Özberk'in geçen sezonun kadrosunun bozulmaması yolundaki talebi üzerine öncelikle iç transfere yöneldiklerini belirten Ortaç, sözleşmeleri biten Ogün, Cenk ve Oumar ile yeniden anlaşma yoluna gideceklerini anlattı. 
     Yabancı futbolcu konusunda ise Türkiye'de oynayan, Süper Lig'i tanıyan oyunculara öncelik vereceklerini ifade eden Ortaç, şunları söyledi 
     ''Yabancı futbolcu almak risklidir. Bu nedenle bilinen oyuncu düşünüyoruz. Transferde bizim dışımızda sadece menajerler aracılığıyla birçok şey konuşuluyor. Öncelikle şunu herkes bilmeli, Zafer Biryol'un Beşiktaş'a gitmesi net değil. Bu transfer konusu beklemede. Biz Biryol'u şartlı vereceğimizi belirttik. Beşiktaş yöneticilerine, onun yerine iyi bir oyuncu bulursak vereceğimizi açıkladık. Zaten, Beşiktaş genel kurulu sonuçlanmadan transferin kesin olduğunu söylemek yanlış olur.'' Ortaç, Altan'ın istendiği ve gideceği yolunda çıkan haberlerin de asılsız olduğunu belirterek, Altan gibi kaliteli, orta sahayı sırtlayan bir oyuncuyu gönderme niyetlerinin olmadığını, zaten kulübe Altan için resmi bir teklif gelmediğini bildirdi. 
     Transferde çok titiz davranacaklarını, ancak 1 Haziran gelmeden somut adımların atılamadığını ifade eden Ortaç, ''1 Haziran'da transfer sezonu açılıyor. Transferde 3 büyüklerin göndereceği futbolcuları açıklamasını bekliyoruz. Hazirana girmeden düşündüğümüz futbolcuların ismini açıklamak kulübümüz aleyhine olur'' dedi. 
     Ortaç, kadroyu güçlendirmek için ellerinden geleni yaptıklarını vurgulayarak, ''PAF takımdan 5 futbolcunun A takıma alınması yolunda karara vardık. Bu futbolcular A takımla birlikte kampa katılacak. Özberk'in istedikleri kalacak, istemedikleri ise serbest bırakılacak'' diye konuştu. 
     
</TEXT>
</DOC>
