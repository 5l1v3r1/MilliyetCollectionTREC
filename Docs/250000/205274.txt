<DOC>
<DOCNO> 205274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/siyaset/siy01.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine 'merkez' bilir 
</HEADLINE>
<TEXT>

   "Kamu yönetimi temel yasa tasarısı"nı açıklayan hükümet, eleştiriler üzerine Milli Eğitim Bakanlığı'nın taşra teşkilatının il özel idarelerine devredilmesinden vazgeçti 
      ANKARA Milliyet 

   
   Hükümet, "kamu yönetimi temel yasa tasarısı"ndan Cumhurbaşkanı Ahmet Necdet Sezer ve Genelkurmay Başkanlığı'nın eleştirdiği Milli Eğitim Bakanlığı'nın taşra teşkilatının il özel idarelerine devredilmesi uygulamasından vazgeçti. Yoğun eleştiri alan teftiş kurullarının kaldırılmasına ilişkin düzenleme ise tasarıda korundu. 
   Hükümet, "en büyük proje" olarak adlandırdığı "Kamu Yönetimi Temel Kanunu Yasa Tasarısı"nı TBMM'ye sevk etti. 3 Kasım'da kamuoyuna açıklanan ve Bakanlar Kurulu'nca imzaları tamamlanan tasarı, eleştiriler değerlendirilerek yeniden şekillendirildi. Başbakan Yardımcısı Mehmet Ali Şahin ve Başbakanlık Müsteşarı Ömer Dinçer, dün ortak basın toplantısıyla 11 madde üzerinde yapılan değişikliği açıkladı. 
   
   Taşra teşkilatı devam 
   Şahin, "Teftiş kurullarıyla ilgili tasarıda yapılan ilk düzenleme isabetliydi, bu nedenle muhafaza edildi" dedi. Şahin, tasarıya ilişkin yapıcı eleştiriler geldiğini belirtirken, "Ama politik zemine kaydıranlar da oldu" diye konuştu. 
   Tasarı üzerinde yapılan eleştiri ve değişiklikler şöyle 
   Milli Eğitim Bakanlığı taşra teşkilatının il özel idarelerine devredilmesinden vazgeçildi. MEB'in, taşra teşkilatı korundu. 
   Bakan, vali ve belediye başkanının talebi üzerine memurların geçici olarak başka kurumlarda görevlendirilmesi maddesinde değişikliğe gidildi. Yasanın birçok maddesinden muaf olan Milli Savunma Bakanlığı personeli bundan da muaf tutuldu. 
   Taslağın "idari bütünlüğü olmadığı", "merkezi yönetimin yerel yönetimlerden uzaklaştığı" eleştirileri de dikkate alındı. Tasarıya, "merkezi yönetimin mahalli idareler üzerindeki vesayet yetkisini kullanabileceğine" ilişkin bir madde eklendi. Böylece, merkezi yönetimlerin yerel yönetimler üzerindeki idari yetkisi korunmuş oldu. 
   
   Taşraya ceza... 
   Tasarının ilk halinde merkez ve taşra birimlerinin dış denetiminin Sayıştay tarafından yapılması gündeme gelmişti. Meclis'e giden tasarıda, bunun kanunla belirlenmesi karara bağlandı. 
   Bakanlıklar ve kamu tüzel kişiliklerinin idareyi düzenleme yetkisinde Anayasa'ya aykırılık taşıdığı eleştirileri göz önünde tutuldu. Buna göre, bakanlıklar önceden kanunla düzenlenemeyen konularda düzeltme yapamayacak. 
   Mahalli idarelerin görevlerini yerine getirmemesi durumunda merkezi idare tarafından cezalandırılmasına da kriterler getirildi. Buna göre, mahalli yönetim "halkın huzurunu önemli ölçüde olumsuz etkiler" şekilde işlerini aksatırsa merkez tarafından cezalandırılacak. 
   İlk metinde, her ilde anlaşmazlıkları çözmek için görevlendirilecek ombusmanların kurum dışından seçilmesi ifadesi tasarıya kondu. 
   
</TEXT>
</DOC>
