<DOC>
<DOCNO> 210185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo17.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, G.Antep'e çıkarma yapacak 
</HEADLINE>
<TEXT>

     Bursaspor Yönetim Kurulu, hafta sonundaki Gaziantepspor deplasmanına tam kadro gidecek. 
     İlk yarıda umduğunu bulamayan yeşil-beyazlı takım, ikinci devre çıkış yakalayabilmek için Gaziantepspor ile oynayacağı zorlu maçtan puan veya puanlarla dönmeyi hedefliyor. 
     Kadrosunu, Mustafa Gürsel, Grozdiç ve Osterc'i alarak güçlendiren Bursaspor'da, futbolcular arasında Antalya Belek kampında oluşan birlik ve beraberliğin pekişmesi amacıyla Güneydoğu deplasmanına aile ortamında gidilmesi kararlaştırıldı. 
     Bu çerçevede, 24 Ocak Cumartesi günü yapılacak maç için Bursaspor kafilesi, bir gün önceden özel uçakla Gaziantep'e gidecek. 
     Yönetim kurulunun, futbolculara ''Biz bir aileyiz'' mesajını vermek için Gaziantep'e eşleriyle birlikte tam kadro olarak gideceği bildirildi. 
     
</TEXT>
</DOC>
