<DOC>
<DOCNO> 207110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur22.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşini telefonla rahatsız eden genci, telefon kulübesinde yakaladı 
</HEADLINE>
<TEXT>

     Bursa'nın merkez Yıldırım İlçesi'nde dedektif gibi iz süren bir kişi, eşini telefonla rahatsız ettiği iddia edilen genci telefon kulübesinde yakaladı. 
     Alınan bilgiye göre, Bahsi Şimşek 25 , yaklaşık 3 aydır evine telefon ederek eşine uygunsuz tekliflerde bulunduğu öne sürülen kişiyi takibe aldı. Şimşek, ilk olarak Telekom Müdürlüğü'ne başvurarak, ev telefonunu cep telefonuna yönlendirdi. Bahsi Şimşek, bu sayede evinin Yavuz Selim Mahallesi meydanında bulunan bir telefon kulübesinden arandığını belirledi. 
     Telefon kulübesinin yakınında beklemeye başlayan Bahsi Şimşek, cep telefonu çaldığında numaranın telefon kulübesine ait olduğunu görünce, içeride bulunan Kadir T'yi 23 yakaladı. 
     Olay yerine çağırdığı polis ekibine Kadir T'yi teslim eden Şimşek, şikayetçi olduğunu belirtti. 
     Olayla ilgili soruşturma başlatılırken, gözaltına alınan Kadir T'nin ifadesinin alınmasının ardından adliyeye sevk edileceği bildirildi. 
     
</TEXT>
</DOC>
