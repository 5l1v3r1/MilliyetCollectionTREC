<DOC>
<DOCNO> 240959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy03.html </URL>
<DATE> 2004/05/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sezer veto ederse YÖK yasası genişletilecek 
</HEADLINE>
<TEXT>

     AKP'de YÖK Yasası'nın Cumhurbaşkanı Ahmet Necdet Sezer tarafından veto edilmesi halinde, ÖSS'ye yetiştirmek için ısrar edilmesi yerine, üniversitelerle uzlaşma aranarak daha YÖK Yasası'nda daha geniş çaplı bir değişikliğe gidilmesi de gündeme geldi. 
     Cumhurbaşkanı Sezer'in YÖK Yasası'na karşı takınacağı tutuma ilişkin bekleyiş sürerken, AKP'de ortaya çıkabilecek olasılıklara karşı geliştirilebilecek değişik formüller tartışılmaya başlandı. Edinilen bilgilere göre, Sezer'in vetosunun sınırlı ya da kapsamlı olup olmamasına bağlı olarak da hareket etme kararı alan AKP'de, yasanın İmam Hatipler dahil çoğu maddelerinin Anayasa'ya aykırılık görüşüyle veto edilmesi halinde ÖSS'ye yetiştirmek için ısrarlı davranmaktan vazgeçilmesi eğilimi belirdi. 
     Böyle bir durumda, üniversiteler, Cumhurbaşkanı ve Genelkurmay başta olmak üzere devletin kurumları arasında uzlaşmanın sağlanamadığı görüşünden hareket edilecek. 
     Cumhurbaşkanı Sezer'in veto gerekçeleri de dikkate alınarak YÖK Yasası'nda daha köklü ve geniş çaplı bir değişiklik için harekete geçilecek. YÖK Yasası'nda daha geniş değişiklik için bir süredir parti içinde yürütülen hazırlık da buna temel olacak. Geniş bir YÖK paketi haline getirilecek düzenleme için mevcut yasaya karşı olan çevrelerin de katılacağı bir tartışma süreci yaşanmasına çalışılacak. 
     Burada özellikle üniversitelerle hükümet arasında "herkesin kendi önceliklerinde ısrar etmemesiyle asgari müşterekte buluşma" adı altında uzlaşma yolları denenecek. AKP, böylesi bir uzlaşmayla gerçekleştirilecek geniş kapsamlı YÖK Yasası değişikliğinin, önümüzdeki eğitim-öğretim dönemi başına yetişmesini hedefleyecek. 
     
     İMAM HATİPLERE SÖZEL FORMÜLÜ 
     AKP, geniş çaplı değişiklik içinde imam hatiplerle ilgili katsayı düzenlemesinin de bulunmasında ısrarlı olacak. Ancak uzlaşma arayışları sırasında gelebilecek itirazlara karşı, "İmam hatiplerin hukuk, siyasal gibi okullara girmesinin yolunun açılmak istenmediği" konusunda inandırıcı olmak için bu okul mezunlarının yalnızca sözel puanla öğrenci alan üniversitelere girmelerinin sözkonusu olabileceği, eşit ağırlık tercihlerinde puanlarının düşeceği anlatılacak. 
     
</TEXT>
</DOC>
