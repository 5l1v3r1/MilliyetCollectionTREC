<DOC>
<DOCNO> 236851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun34.html </URL>
<DATE> 2004/05/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Almanya'da 2003 suç raporu açıklandı... 
</HEADLINE>
<TEXT>

     Almanya Federal İçişleri Bakanı Otto Schily, ülkede ağır suçlarla Alman ve yabancı gençlerin işlediği suçlarda 2003 yılında azalma olduğunu söyledi. 
     Schily, 2003 yılı Suç İstatistik Raporu'nun sonuçlarını açıklamak amacıyla bugün başkent Berlin'de bir basın toplantısı düzenledi. 
     Schily, cinayet ve döverek adam öldürme gibi ağır suçlarda 2003 yılında 2002 yılına göre yüzde 4 oranında bir gerileme kaydedildiğini belirterek, ''Gençlerin işlediği suçlarda azalma var. Alman gençlerinin işlediği suçlarda yüzde 1, yabancı gençlerin işlediği suçlarda da yüzde 2,8 oranında gerileme var'' dedi. 
     Soygun olaylarında da aynı dönemde yüzde 2 oranında azalma olduğuna dikkati çeken Schily, özellikle dükkan soygunlarında 1998 yılından bu yana azalma kaydedildiğini ifade etti. 
     Polisin suç olaylarını çözme oranının da yüzde ,1'e yükseldiğini kaydeden Schily, Almanya'nın dünyanın en güvenli ülkelerinden biri olmayı sürdürdüğünü belirtti ve çabalarından dolayı polise ve savcılıklara teşekkür etti. 
     Schily, tüm bu olumlu gelişmelere rağmen, dolandırıcılık suçlarının büyük ölçüde artmasından dolayı toplam suç olaylarının 2003 yılında yüzde 1 oranında artarak 6 milyon 572 bin 135'e yükseldiğini söyledi. 
     2003 yılı Suç İstatistik Raporu'nda, yabancılar tarafından işlenen suçların çoğunun yabancılar ve ilticacılar yasalarının ihlal edilmesi gibi hafif suç kapsamına girdiği, büyük çoğunluğu erkekler tarafından işlenen suç olaylarının başında bu yasaların ihlalinin yanı sıra hakaret etme ve ekonomik alanda işlenen suçların geldiği bildirildi. 
     Yakalanan Alman suçluların sayısının 1 milyon 801 bin 411'e yükselirken, yakalanan yabancı suçluların sayısının yüzde 2,3 oranında azalarak 5 bin 750'ye gerilediği belirtildi. 
     Raporda ayrıca, tecavüze uğrayan kadınların bu tür olayları daha yoğun şekilde polise bildirmeye başladıkları için 2003 yılında kayıtlara geçirilen tecavüz olaylarının yüzde 1,8 oranında artarak 8 bin 766'ya yükseldiği, çocuklara yönelik tecavüz olaylarınınsa yüzde 3,6 oranında azalarak 15 bin 430'a gerilediği kaydedildi. 
     
     GÖÇ YASASI GÖRÜŞMELERİ 
     İçişleri Bakanı Otto Schily, basın toplantısında Göç Yasası ile ilgili bir soruya karşılık da, ''Göç Yasası görüşmelerinde hayal kırıklığına uğradım. Tarafların sorumluluk üstlenerek ciddi bir şekilde birbirlerine yaklaşacaklarını ümit ettim. Yeşiller Partisi tarafından yapılan bazı yorumlara da üzüldüm'' dedi. 
     Bu bağlamda Birlik 90 Yeşiller Partisi eş başkanı Reinhard Bütikofer'i de sert bir dille eleştiren Schily, şunları söyledi 
     ''Bütikofer, koalisyonda karar veren tek kişi değil. Eğer tek başına çıkıp görüşmelerin başarısız olduğunu söyleyebiliyorsa bu koalisyon içinde ciddi bir kriz anlamına gelir. Bu en azından benim için geçerli. Böyle bir açıklama yapmasını kışkırtıcılık olarak görüyorum. Kendisi görüşmeleri yöneten kişi konumunda değildir. Bu konuda geri durması ve bir parça bağlılık göstermesi gerekir.'' Muhalefetteki Birlik partileri CDU CSU ile bazı konularda yakınlaşma sağlayarak, suç işleyen yabancıların sınır dışı edilmeleri yönünde anlaşmaya varmalarından memnun olduğunu kaydeden Schily, güvenlik konularında da ilerleme sağladıklarını, görüşmelerin başarılı şekilde sona erdirilmesi için her türlü çabayı harcayacağını söyledi. 
     Birlik 90 Yeşiller Partisi eş başkanı Bütikofer, bugün Berlin'de yaptığı açıklamada, Göç Yasası görüşmelerinden çekileceklerini, parti yönetimiyle bu konuda tam görüş birliği içinde olduklarını belirtti. 
     
</TEXT>
</DOC>
