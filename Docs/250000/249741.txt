<DOC>
<DOCNO> 249741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur31.html </URL>
<DATE> 2004/06/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İncirlik'te NATO eylemi... Arbedede biri asteğmen, 3 asker yaralandı 
</HEADLINE>
<TEXT>

     Adana'nın merkez Yüreğir İlçesi'ne bağlı İncirlik Beldesi'nde NATO karşıtı eylem yapmak isteyen grup, jandarmanın gösterdiği yerin dışına çıkınca olaylar çıktı. Biri Asteğmen 3 asker yaralandı, 26 kişi gözaltına alındı. 
     İncirlik Beldesi'nin girişinde geniş güvenlik önlemleri alan jandarma ekipleri, NATO karşıtı eylem yapmak isteyen gruba, eylemlerini yapmaları için yer gösterdi. 
     Grupta bulunanlar, eylemlerini İncirlik Hava Üssü kapısı girişinde yapmak isteyerek harekete geçti. Jandarmanın sözlü uyarısını önemsemeyen grup, ellerinde sopalarla ve taşlarla askerlere saldırınca yaşanan arbede de biri asteğmen, 3 asker yaralandı. Yaralı askerler kaldırıldıkları Askeri Hastane'de tedavi altına alındı. 
     Göstericileri yaklaşık 3 kilometre kovalayan güvenlik güçleri, yol boyunca topladıkları eylemcileri askeri araca bindirerek, karakola götürdü. 26 eylemcinin gözaltına alındığı, soruşturmanın devam ettiği bildirildi. 

     
</TEXT>
</DOC>
