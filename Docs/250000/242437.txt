<DOC>
<DOCNO> 242437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo37.html </URL>
<DATE> 2004/05/24/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Ülker, Beşiktaş'ı 82 - 71 mağlup ederek finale yükseldi 
</HEADLINE>
<TEXT>

     Türkiye Basketbol Ligi play-off yarı finalinin 3. maçında, Beşiktaş'ı 82-71 yenen Ülkerspor, seride durumu 3-1 yaptı ve finale yükselen takım oldu. 
     Karşılaşmaya hızlı başlayan Ülkerspor, ilk dakika içinde Booker'ın arka arkaya attığı 3 sayılık basketlerle 6-0 öne geçti. Daha sonra toparlanarak Mustafa ve Hüseyin ile sayılar üreten Beşiktaş, 5. dakikada farkı 2 sayıya 13-11 indirdi. Bu dakikadan sonra rakibine iki dakika sayı attırmayan Ülkerspor, Blair'in basketleriyle 7. dakikayı 19-11 önde geçti, ilk periyodu da 22-18 önde tamamladı. 
     İkinci periyodun başlarında Cuthrell ile etkili olan Beşiktaş, 13. dakikada 26-26'lık skorla beraberliği yakaladı. Maç başa baş giderken, son 2 dakikada Beşiktaş aleyhine arka arkaya 2 kasti faul verilince, bunları iyi değerlendiren Ülkerspor, İbrahim'in faul atışlarından bulduğu sayılarla farkı bir anda açtı ve devreyi 10 sayı farkla 44-34 önde bitirdi. 
     İkinci yarının başlarında, hücumlardan boş dönen rakibi karşısında İbrahim, Tutku ve Serkan ile 8 dakikada 14-5'lik bir seri yakalayan Ülkerspor, 28. dakikada farkı 19 sayıya 58-39 çıkardı ve son periyoda 62-47 önde girdi. 
     Son periyotta farkı kapamaya çalışan Beşiktaş, 37. dakikada Ayuso'nun 3 sayılık basketiyle skoru 72-63'e getirdi ve farkı 9 sayıya indirdi. Ancak bu dakikadan sonra Beşiktaş hücumlarda etkili olamayınca, Ülkerspor, kazandığı faul atışlarını sayıya çevirerek maçtan 82-71 galip ayrıldı. Seride durumu 3-1 yapan turuncu-yeşilli ekip finale yükseldi. 
     Bu arada, maçın 36. dakikasında Ruzic'le girdiği mücadelede sol elinden sakatlanan İbrahim, karşılaşmaya devam edemedi. İbrahim'in elinde kırık olabileceği, durumunun çekilecek röntgen sonrası netlik kazanacağı bildirildi. 
     
     Künye 

     

Salon Ahmet Cömert      

Hakemler Engin Kennerman xx Rüştü Nuran x Tunçtan Durmuşcan x      

Ülkerspor Booker xx 8 Serkan xx 10 İbrahim xxx 20 Kerem xx 8 Blair xxx 16 Naumoski xx 9 Tutku xxx 9 Rentzias x 2      

Beşiktaş El Amin xx 14 Ayuso xxx 17 Mustafa xx 10 Hüseyin xx 6 Ruzic x Cuthrel xxx 16 Nedim x 2 Faruk x 5 Tolga x 1      

1. periyot 22 18      

İlk yarı 44 34      

3. periyot 62 47      

Maç Sonucu ÜLKERSPOR 82 BEŞİKTAŞ 71      
</TEXT>
</DOC>
