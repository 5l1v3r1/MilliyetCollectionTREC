<DOC>
<DOCNO> 222773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko14.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çolakoğlu Tüm yatırımcı bankalarda Çin Masası kurulmalı 
</HEADLINE>
<TEXT>

     Türkiye Odalar ve Borsalar Birliği TOBB Sanayi Odaları Konsey Başkanı Kemal Çolakoğlu, Türkiye'nin 2007 yılında Maastrich Kriterleri'ni yakalayacağını öngördüğünü söyledi. 
     AA muhabirine açıklamalarda bulunan Çolakoğlu, enflasyonun bu yıl, hedeflenenin de altına düşebileceğini belirtti. 
     Yapısal değişiklikler ve siyasi istikrarın ekonomiye istikrar getirdiğini kaydeden Çolakoğlu, ''Kişisel öngörüm, Türkiye'nin 2007 yılında sadece enflasyonda değil, faiz oranlarında, borçların gayri safi milli hasılaya oranında ve denk bütçede Maastrict Kriterleri'ni yakalayacağı yönündedir'' dedi. 
     Ekonomide TL'nin aşırı değerlenmesi nedeniyle sıkıntılar oluştuğunu ifade eden Çolakoğlu, Merkez Bankası'nın buna uzun süre seyirci kaldığını, daha sonra da ''isteksiz müdahalelerde'' bulunduğunu savundu. 
     Çolakoğlu, TL değerinin yüksek kalması nedeniyle ihracatın zora gireceğinin tüm kesimler tarafından bilindiğini anımsatarak, şunları söyledi 
     ''Bugün bir örnek olarak havlucularımızın ABD piyasasını kaybetmesinin tek sebebi, doların aşırı değer kaybıdır. Cari işlemler açığı çok yüksek. İhracatta yaşanacak kan kaybı, bize geçmişte seyrettiğimiz korku filmini hatırlatır. Bunu düşünmek dahi istemiyoruz.'' 
     
     DEVLET BONOLARI 
     Türkiye'nin yüzde 5'lik büyüme hedefiyle ancak 500 bin kişiye istihdam sağlayabileceğini, oysa her yıl işsizler ordusuna 800 bin insanın katıldığını vurgulayan Çolakoğlu, ''Büyüme hızımızı yüzde 8'e hatta 10'a çıkarmalıyız'' diye konuştu. 
     Yatırımın önünde halen bürokratik sorunlar bulunduğunu, bazı bürokratların yatırımcıyı ''vazgeçirmek ister gibi'' hareket ettiğini kaydeden Çolakoğlu, yatırıma yüklenen vergi ve SSK yüklerine rağmen Devlet bonoları faizinden vergi alınmamasının yatırıma ''caydırıcı etki'' yarattığını ifade etti. 
     
     ÇİN SORUNU 
     Çolakoğlu, ekonomide yaşanan Çin sıkıntısının, gerçek sıkıntının yüzde 10'u olduğunu savunarak, bu sıkıntıyı hafifletmek için Çin'e ihracatın artırılması ve AB'den bu konuda destek istenmesi gerektiğini söyledi. Kemal Çolakoğlu, sözlerini şöyle sürdürdü 
     ''Çin'le mücadelenin temeli, ekonomik politikaları iyi tanımaktan geçer. Tüm yatırımcı bakanlıklarda Çin Masası kurulmalı ve bakanlıklarca Çin'e muntazam periyotlarda tetkik ziyaretleri düzenlenmelidir. Bu çalışmalarla Çin'e olan ihracat artırılarak, aleyhimize olan durum en azından eşitlenmelidir. Ayrıca, haksız rekabete neden olan sübvansiyonlu Çin mallarının Gümrük Birliği'ne girişi engellenmeli ya da Avrupa fonlarından bizim üreticilerimize bu sübvansiyonlar kadar fon alınması için çaba gösterilmelidir.'' 
     
</TEXT>
</DOC>
