<DOC>
<DOCNO> 221866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur21.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana davası sona doğru... 
</HEADLINE>
<TEXT>

     Leyla Zana ve arkadaşlarının yeniden yargılandığı davada DGM Savcısı Dilaver Kahveci, 1994'te verilen mahkumiyet kararının değiştirilmesini gerektirecek bir durum olmadığını belirterek infazın kesintisiz sürdürülmesini istedi. 
     DEP eski milletvekilleri Leyla Zana, Orhan Doğan, Hatip Dicle ve Selim Sadak'ın yeniden yargılanmaları sürerken 12'nci duruşma yapıldı. 
     Davanın bu duruşmasında, DGM Savcısı Dilaver Kahveci, esas hakkındaki mütalaasını sundu. Savcı Kahveci, Zana ve arkadaşlarının 1994 yılında Ankara DGM tarafından Türk Ceza Yasası'nın "örgüt üyeliği" suçunu düzenleyen 168'inci maddesi ile Terörle Mücadele Yasası'nın 5'nci maddesi uyarınca mahkum edildiğini ve mahkumiyet kararının 1995 yılında Yargıtay tarafından onandığını anımsattı. 
     Daha sonra davanın AİHM'e taşındığını belirten Kahveci, AİHM'in DGM heyetinde askeri hakimin bulunması, tanık beyanlarının mahkemede dinlenmemesinin sözleşmeye aykırı olduğu açılarından yeniden yargılama istediğini bildirdi. 
     Kahveci, ayrıca, AİHM'nin, hükümlülere isnat edilen suçun son safhada değiştirildiği ve hükümlülerin savunma yapamayarak, bu haklarının kısıtlandığı saptamasında bulunduğunu anımsatı. 
     
     AİHM'NİN İHLAL YÖNÜNDEKİ TESPİTLERİNİ DÜZELTTİK 
     Kahveci, AİHM'nin, tespitine neden olan nedenler doğrultusunda yargılamanın sürdüğünü, heyette askeri üyenin bulunmadığını isnat edilen suçun ne olduğunu, savunma için gerekli süreden daha fazla tanınan süre içinde hükümlü ve hükümlü vekillerinin bildiğini belirtti. Yine AİHM'in tespitleri doğrultusunda, tanıkların birçoğunun mahkeme huzurunda dinlendiğini, hükümlülerin ve vekillerinin tanıklara sorular sorduğunu kaydeden Kahveci, "Böylece AİHM'in tespitine yönelik durumların giderildiği anlaşıldı" dedi. 
     
     İNFAZIN DURDURULMASINA GEREK YOK 
     Kahveci, AİHM'nin tespit kararıyla yeniden yapılan yargılamada, tanıkların çoğunun yeniden dinlenmeleri, dosyaya sunulan belge, beyanlar ile dosyadaki belge ve beyanların yeniden değerlendirilmesi sonucunda, 1994 yılında verilen mahkumiyet kararının değiştirilmesini gerektirecek bir durumun tespit edilemediğini belirti. Kahveci, bu nedenle infazın kesintisiz sürdürülmesini, hükümlülerin infazının durdurulmasını gerektirecek bir durumun ortaya çıkmaması durumunda tahliye isteminin reddedilmesini istedi. 
     
     SORUŞTURMAYI GENİŞLETME TALEBİ 
     Kahveci'nin esas hakkındaki mütalaasını sunmasının ardından, Avukat Yusuf Alataş, soruşturmanın genişletilmesini talep eti. Alataş, Zana'nın mahkumiyetine neden olan, Suriye'de Beka dağında eğitim gördüğüne ilişkin iddiaların incelenmesi için 1991 Ekim ayında, seçim mitingi listesinin istenmesini, ayrıca Şenova köyünde konuşma yapıldığı iddia edilen kahvehane ile Alay Komutanlığı arasındaki mesafenin belirlenmesini talep etti. 
     
     KARAR NİSAN AYINDA 
     DGM Heyeti, avukatların soruşturmanın genişletilmesi ve infazın durdurulması taleplerini reddetti. Keşif talebini de kabul etmeyen DGM Heyeti, duruşmaya gelmeme kararı veren DEP'lilerin duruşmaya gelmeleri için müzekkere yazılmasına karar verdi. Mahkeme Heyeti, DEP'lilerin duruşmaya gelmemeleri halinde davanın gıyabi olarak sürdürüleceğini bildirdi. DGM, avukatlara esas hakkında savunma yapmaları için süre vererek, duruşmayı nisan ayına erteledi. DGM'nin önümüzdeki duruşmada, kararını vermesi bekleniyor. 
     
     "KARAR ÇOKTAN VERİLMİŞTİ" 
     Dava sonrasında gazetecilerin sorularını yanıtlayan Avukat Yusuf Alataş, ilk yeniden yargılamada çok az umut taşıdıklarını ve bu umutlarının bir sene içinde giderek köreldiğini kaydetti. Savcının esas hakkındaki mütaalasının kendilerini şaşırtmadığını söyleyen Alataş, "Zaten karar çoktan verilmişti" dedi. Alataş, "1994'te yargı hangi noktadaysa hala o noktadadır. Hatta geriye gitmiş diyebilirim. Hukukun geldiği noktadaki kaygı verici duruma üzülüyorum" diye konuştu. 
     
</TEXT>
</DOC>
