<DOC>
<DOCNO> 221281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo09.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un sigortaları Tolga ve Erdinç... 
</HEADLINE>
<TEXT>

     Trabzonspor, hafta sonunda Ankaragücü ile yapacağı lig maçında savunmadaki Tolga-Erdinç ikilisine güveniyor. 
     Saha içerisindeki uyumlarını saha dışında da sürdüren Tolga ve Erdinç'in birlikte görev yaptığı 5 maçta Trabzonspor, kalesinde sadece 2 gol gördü. 
     Karadeniz temsilcisi, Tolga'nın ara transfer döneminde takıma katılmasının bu yana, iki oyuncunun görev aldığı Adanaspor ve Samsunspor maçlarında 1'er gol yerken, Akçaabat Sebatspor, Çaykur Rizespor ve Beşiktaş karşılaşmalarında kalesinde gol görmedi. 
     Bordo-mavili takımın savunmasında geçen sezon da oynayan tek oyuncu olan Erdinç, Tolga'nın ve Teknik Direktör Ziya Doğan'ın bordo-mavili takıma gelmesinin ardından savunmada başarılı bir grafik vermeye başladıklarını söyledi. 
     Erdinç, Tolga ile iyi bir ikili oluşturduklarını belirterek, ''Pozisyon olarak da rakiplerimize şans vermiyoruz. Gittikçe savunmamız oturuyor. Ancak daha fazla çalışıp en iyi seviyeye gelmek istiyoruz'' dedi. 
     Sezon başında savunmanın eleştirildiğini ifade eden Erdinç, ''Son haftalardaki performansımızla, üzerimizdeki stresi attık. Futbol bir takım oyunu ve takım olarak başarıyı yakalayacağımıza inanıyoruz'' diye konuştu. 
     
     TOLGA ''BİR ŞEY BİTMEDİ'' 
     Trabzonspor'un savunmasındaki diğer oyuncu Tolga ise ara transferde takıma katılmasına rağmen Trabzonspor'da uyum sorunu çekmediğini söyledi. 
     Tolga, takıma tamamen uyum sağladığını kaydederek, ''Birlikte oynadığınız futbolcularla da uyum çok önemli bir konu, kendi başarınızı ve yanınızda oynadığınız oyuncunun başarısını artırır. Erdinç ile iyi bir ikili olduğumuza inanıyoruz'' ifadelerini kullandı. 
     Ligde 10 maçlarının kaldığını ve zirve yarışına ortak olduklarını vurgulayan Tolga, şöyle konuştu 
     ''Beşiktaş ve Fenerbahçe ile aramızdaki puan farkı kapanmayacak bir fark değil. Henüz bir şey bitmedi. Biz çok çalışıyoruz ve bunun karşılığını almak istiyoruz. Önümüzde dağıtılacak 30 puan daha var. Ankaragücü ile de bu hafta önemli bir maça çıkacağız. Bu maçtan galibiyetle ayrılarak, galibiyet serimizi sürdürmek istiyoruz.'' 
     
</TEXT>
</DOC>
