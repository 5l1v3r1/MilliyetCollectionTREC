<DOC>
<DOCNO> 233138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko20.html </URL>
<DATE> 2004/04/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
"En doğal çay Türkiye'de ama kalite istenen seviyede değil..." 
</HEADLINE>
<TEXT>

     Karadeniz Teknik Üniversitesi KTÜ Giresun Eğitim Fakültesi Dekanı Prof. Dr. Mehmet Tüfekçi, dünyanın en doğal çayının Türkiye'de üretildiğini, ancak kalitenin istenen seviyede olmadığını söyledi. 
     Tüfekçi, AA muhabirine yaptığı açıklamada, dünyada sudan sonra en fazla tüketilen içeceğin çay olduğunu belirtti. 
     Türkiye'nin kaliteli çay üretebilme ve dünya ülkelerine ihraç etme konusunda oldukça eksikleri bulunduğunu ifade eden Tüfekçi, ''Dünyanın en doğal çayı Türkiye'de üretilmesine rağmen çay kalitesi dünya standartlarının altındadır. Maalesef, zamanı geçmiş sürgün ve yaprakları topluyoruz. 2,5 yaprak toplanması gereken çayı standarda uygun toplamadığımız için çayın kalitesi düşüyor'' diye konuştu. 
     Kalitenin artırılması için çay ırkının ıslah edilmesi gerektiğine işaret eden Tüfekçi, şöyle devam etti 
     ''Türkiye'de üretilen çaylar tohumla üretildiği için melez çaylardır. Fabrikasyon olarak dünya teknolojisiyle aynı seviyede olmamıza rağmen, ürettiğimiz çay yaprağı kaliteli olmadığı için çayımız da kaliteli olmamaktadır. Kaliteli çay üretimi için mevcut çayları söküp üstün vasıflı çay ırklarıyla yeni bahçeler oluşturmamız gerekmektedir.'' Tüfekçi, yaşanan tüm olumsuzluklara rağmen Türk çayının doğal yöntemlerle üretildiğini kaydederek, ''Sağlıkla birlikte kaliteyi ön planda tuttuğumuz zaman dünyaya ve özellikle AB'ye çay ihraç etmemiz söz konusu olacaktır. Ancak, mevcut yapı ve anlayış nedeniyle şu anda diğer çay üretici ülkelerle rekabet etmemiz mümkün değildir'' dedi. 
     
</TEXT>
</DOC>
