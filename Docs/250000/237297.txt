<DOC>
<DOCNO> 237297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur21.html </URL>
<DATE> 2004/05/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
''Dost Tarikatı'' cinayetinde polis, bilgisayarı incelemeye aldı 
</HEADLINE>
<TEXT>

     Tuzla'da İhsan Güven ve eşi Sibel Güven'in ölü bulundukları evde çalışmaları sürdüren polis, bilgisayar ve bazı malzemeleri incelemeye aldı. 
     AA muhabirinin aldığı bilgiye göre, İhsan Güven ve eşi Sibel Güven'in İstasyon Caddesi Havuzlu Sitesi B Blok'taki evlerinde dün ölü bulunmasına ilişkin polisin başlattığı çalışmalar sürüyor. 
     Evde bulunan bilgisayar ile disketleri ve bazı eşyayı karton kutulara koyan polis, incelenmek üzere bunları emniyete götürdü. 
     Olayda 7.65 milimetre çaplı silah kullanıldığını belirten polis yetkilileri, İhsan Güven'in sol kaşının üzerinden, eşinin de boyun kısmından tek kurşunla vurulduğunu belirterek, olayın Terörle Mücadele Şube Müdürlüğü'nün de aralarında bulunduğu çeşitli emniyet birimlerince çok yönlü olarak araştırıldığını kaydettiler. 
     Bu arada, binanın kapıcısı Mustafa Bağrıyanık, gazetecilerin soruları üzerine, Güven çiftinin alışverişlerini genellikle kendilerinin yaptığını belirterek, zaman zaman çöp çıkarmadıkları için birkaç gündür kapı önüne çöp bırakmamalarından şüphelenmediğini anlattı. 
     Bağrıyanık ayrıca, 10 gün kadar önce sanatçı Çelik Erişçi'nin eve ziyarete geldiğini öne sürerek, birkaç saat kaldıktan sonra buradan ayrıldığını söyledi. 
     Çiftin bazı komşuları da, aynı binadaki bir başka dairede yapılan tadilat nedeniyle çıkan gürültüde silah sesinin duyulmamış olabileceğini kaydettiler. 
     
     BALİSTİK İNCELEME 

     Öte yandan, olay yerinden elde edilen 2 boş kovan, İstanbul Kriminal Polis Laboratuvarı'nda incelendi. 
     İncelemede, silahın daha önce başka bir olayda kullanıldığına dair bir bulguya rastlanmadı. 
     Polis yetkilileri, boş kovanlardan birinin, diğer bölgelerde de inceleme yapılması için Emniyet Genel Müdürlüğü'nün ilgili birimine gönderileceğini söylediler. 

     
</TEXT>
</DOC>
