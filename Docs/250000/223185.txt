<DOC>
<DOCNO> 223185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo18.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor bu sezon da ilk finalist oldu Augustine siftah yaptı 
</HEADLINE>
<TEXT>

     Futbolda Türkiye Kupası yarı finalinde deplasmanda İstanbulspor'u 2-0 yenen Trabzonspor ilk finalist oldu. 
     Bordo-mavili takımın finaldeki rakibi bu akşam yine İstanbul'da yapılacak Fenerbahçe-Gençlerbirliği maçının galibi olacak. 
     
     SON ŞAMPİYON, İLK FİNALİST 
     Türkiye Kupası'nı geçen sezon müzesine götüren son şampiyon Trabzonspor, bu sezon da ilk finalist oldu. 
     Bordo-mavili takım geçtiğimiz sezon Antalya'da Gençlerbirliği ile oynadığı final maçını 3-1 kazanarak kupanın sahibi olmuştu. 
     Trabzonspor, bu sezon 42. kez düzenlenen Türkiye Kupası'nda daha önce 11 kez final oynayıp, 6 kez kupaya uzanmıştı. 
     
     FATİH TEKKE'NİN SAĞLIK DURUMU İYİ 
     Maçın ilk yarısında bir hava topunda rakibiyle çarpışan ve hastaneye kaldırılan Trabzonspor'un kaptanı Fatih Tekke'nin sağlık durumunun iyi olduğu bildirildi. 
     Ambulansla önce Güngören Hastanesi'ne götürülen Fatih'e, serum bağlandığı, ardından da tedbir amacıyla Bakırköy Acıbadem Hastanesi'ne sevk edildiği, çekilen tomografisinde bir soruna rastlanmadığı ve sağlık durumunda endişe edilecek bir şey olmadığı açıklandı. 
     
     İSTANBULSPOR BAŞARAMADI 
     Bu sezon maddi bakımdan sıkıntılı günler geçiren İstanbulspor'un kupada final oynama arzusu gerçekleşmedi. 
     Sarı-siyahlıların, kupa tarihinde ilk kez finale adını yazdırma isteği, 2-0'lık yenilgiyle gerçeğe dönüşmedi. 
     
     AUGUSTİNE ''SİFTAH'' YAPTI 
     Trabzonspor'un Ganalı futbolcusu Augustine Ahinful, bordo-mavili takımda resmi maçlarda ilk golüne imza attı. 
     Bordo-mavili takımın sezon başında renklerine kattığı Augustine, Fatih Tekke'nin yerine oyuna dahil olduğu maçın ilk yarısının son dakikasında filelere gönderdiği golle ''siftah'' yaptı. 
     
</TEXT>
</DOC>
