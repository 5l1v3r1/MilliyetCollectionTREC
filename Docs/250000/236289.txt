<DOC>
<DOCNO> 236289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur33.html </URL>
<DATE> 2004/04/30/ </DATE>
<TIME> 19.51 </TIME>
<AUTHOR>  </AUTHOR>
<HEADLINE>
İbrahim Tatlıses gözaltına alındı 
</HEADLINE>
<TEXT>

     İstanbul DGM yakınındaki bir çay ocağında uygulama yapan Organize Suçlar Şube Müdürlüğü ekipleri, sanatçı İbrahim Tatlıses'in de aralarında bulunduğu bazı kişileri emniyete götürdü. 
     Alınan bilgiye göre, bugün ''Drej Ali'' olarak tanınan Ali Yasak'ın aralarında olduğu bazı sanıklarla ilgili duruşmanın da yapılacağı İstanbul DGM'nin yakınındaki bir çay ocağına gelen Organize Suçlar Şube Müdürlüğü ekipleri, burada bulunanların durumlarını inceledi. Bu sırada çay ocağından kimsenin dışarı çıkmasına izin verilmedi. 
     Yaklaşık 2 saat sonra, polis ekipleri, sanatçı İbrahim Tatlıses'in de aralarında bulunduğu bazı kişileri emniyete götürdü. 
     Emniyete girişinde basın mensuplarının sorularını yanıtlayan Tatlıses, ''Bizim ruhsatsız silahımız yok. Ruhsatlı silahım korumamda bulunduğu için geldik'' dedi. 
     Polis yetkilileri, Tatlıses'in ifadesine başvurulacağını bildirdiler. 
     
     Tatlıses'in ifadesine başvuruldu 

     Organize Suçlar Şube Müdürlüğü ekiplerince emniyete götürülen sanatçı İbrahim Tatlıses'in ifadesine başvuruldu. 
     İstanbul DGM yakınındaki bir çay ocağında uygulama yapan ekipler tarafından İstanbul Emniyet Müdürlüğü'ne götürülen Tatlıses, ifadesi alınıp işlemleri tamamlandıktan sonra, şoförü olduğu ifade edilen kişiyle birlikte buradan ayrıldı. 
     Tatlıses, emniyet çıkışında gazetecilerin sorularını yanıtsız bıraktı. 
     Bu arada, Organize Suçlar Şube Müdürlüğü ekiplerinin yaptığı uygulamada, 4 kişinin de arama kayıtları bulunması nedeniyle Beşiktaş İlçe Emniyet Müdürlüğü Asayiş Bürosu'na gönderildiği kaydedildi. 
     
</TEXT>
</DOC>
