<DOC>
<DOCNO> 232552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/soneko16.html </URL>
<DATE> 2004/04/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Demir-Çelik sektörü 2004'ten umutlu... 
</HEADLINE>
<TEXT>

     Demir-Çelik sektöründe bu yıl için umutlu bir tablo çiziliyor. Nitekim 2003 yılında 18.3 milyon ton olarak gerçekleşen ham çelik üretiminin, bu yıl 20 milyon ton seviyesine çıkması bekleniyor. 
     Demir Çelik Üreticileri Derneği'nin hazırladığı ''2003 Yılı Raporu''na göre, Türk demir çelik sektörü, geçen yıl 18.3 milyon ton ham çelik üretimi ile dünya çelik üretiminde 13. sırada yer aldı. 
     Ham çelik üretiminin yüzde 81'i uzun, yüzde 17'si yassı, yüzde 2'si ise vasıflı çeliğe yönelik olarak yapıldı. 
     Yurtiçi ihtiyaca yetecek ölçüde kapasitenin bulunmaması nedeniyle yassı ürünlerde kapasite kullanımı yüzde 103'e ulaşırken, ihtiyaç fazlası kapasite nedeniyle bu oran uzun ürünlerde yüzde 77 seviyesinde kaldı. 
     
     ÜRETİMİN İHRACAT VE DÜNYA İÇİNDEKİ YERİ 
     Çelik ürünlerin ülke ihracatındaki payı 1981 yılında yüzde 1.9 iken, geçen yıl yüzde 9.1'e yükseldi. 
     Diğer yandan, 1980 yılında yüzde 0.6 olan Türkiye'nin dünya çelik üretim içindeki payı 2003 yılında yüzde 1.9 seviyesine ulaştı. 
     Mevcut durum itibariyle Türkiye, dünyadaki 64 çelik üreten ülke arasında 13'üncü, Avrupa'daki çelik üreticileri arasında ise 5'inci sırada bulunuyor. 
     Halen 130'dan fazla ülkeye ihraç edilen Türk çelik ürünlerinin ihracatı 10.2 milyon tonu buluyor. 
     
     ÇELİK ÜRETİMİ YÜZDE 22 ARTTI 
     2003 yılı nihai çelik üretimi bir önceki yıla oranla yüzde 22 civarında artış kaydederken, özellikle uzun ürünlerde ihtiyaç fazlası üretimin ihraç edilmesi gereği sektör üzerinde ağır bir baskı yaratıyor. 
     İSDEMİR'in yassı ürüne dönüştürülmesi kaydıyla ERDEMİR'e devir işlemlerinin tamamlanması ve dönüştürme işlemlerinin 2007 yılında sona ermesi ile birlikte sektörün Türkiye'nin dış ticaret açığının kapatılmasına olan katkısının önemli ölçüde artması bekleniyor. 
     
     ÇİN'İN ÇELİK TALEBİ 
     Rapora göre, Çin'in büyük oranda artış gösteren çelik talebi karşısında, dünya çelik arzında yetersiz kalınması ve cevher, kömür ve hurda gibi girdi ürünleri ile navlunda, anormal boyutlara varan fiyat artışları, geçen yıl hem Türkiye hem de dünyada sektör açısında ciddi sorunlara yol açtı. 
     Bununla birlikte bu yılın ikinci yarısından itibaren, girdi ve nihai ürün fiyatlarındaki dalgalanmanın daha istikrarlı bir zemine oturacağı tahmin ediliyor. 
     
     2004 BEKLENTİLERİ 
     2003 yılında 18.3 milyon ton olarak gerçekleşen ham çelik üretiminin, bu yıl 20 milyon ton seviyesine çıkması bekleniyor. 
     Geçen yıl 10.2 milyon ton olan demir-çelik ürünleri ihracatının da 2004'te 11 milyon ton seviyesine ulaşacağı tahmin ediliyor. 
     
</TEXT>
</DOC>
