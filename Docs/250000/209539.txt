<DOC>
<DOCNO> 209539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/magazin/mag03.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdi İpekçi'de Ciwan Haco fırtınası 
</HEADLINE>
<TEXT>

   Kürtçe rock söyleyen Ciwan Haco'nun ülkesinden uzakta, İstanbul'da hayranlarıyla ilk buluşmasında izdiham yaşandı. Konserine Türkçe "Seni Seviyorum" diye başlayan Haco, gençleri sakinleştirmekte güçlük çekti 
      AHMET TULGAR 
   
   Saçları kırlaşmış, gözaltlarında yıllardır topraklarına uzaktan bakmanın yorgunluğu torba torba bir adam, etrafını saran bir gruba teslim ediyor kapıda kendisini. Ve ayakları artık yerden kesik, bir sürgün operasının son sahnesine yürüyerek değil, süzülerek giriyor. Gözleri kapalı, birazdan açtığında ne göreceğinin heyacanını o, politik ve estetik vuslat anının duygusunu demliyor h l . 
   
   Haco damat gibi... 
   Konsere 15 dakika kala organizatörlerinden biri kuliste beklendiğimi söylüyor bana. Siyasi sloganlarla hayranlık tezahüratlarının arasında gide gele bugüne uygun bir ruh hali saptamaya çalışan, yılların şiddeti ve yasaklarıyla neyi nereye koyacağı şaşırtılmış bir kalabalığın gürültüsünü ardımda bırakıp Ciwan Haco'nun yanına gidiyorum. Ama o durduğu yerde çoktan bırakıp gitmiş bizi. Duşunu yapmış, ıslak vücudunu en son bembeyaz bir tişörtle örtüyor. Çok beklenmiş bir düğüne hazırlanan damat gibi. Bir tek damat traşı eksik, her zamanki gibi yüzünde kirli sakal Bu yüz bir sürgün ikonu. 
   Abdi İpekçi Spor Salonu'ndaki yaklaşık 15 bin kişi konserin başlaması geciktikçe siyasi sloganların olduğu ruh kıyısına daha sık yanaşır oluyor. Ne zaman ki organizatörler müziğin bu tür durumlarda ilaç olduğunu fark ediyorlar, o zaman dayıyorlar banttan şarkıları ve militanlık orda bitiyor. 
   Ve işte Ciwan sahnede. "Hoşgeldiniz" diyor. "Eyvallah" diyor. Bunca yıl dili yasaklanmış bir koca Kürt sahneden Türkçe haykırıyor "Seni seviyorum." Ama işte son kertede bu bir sevgi değil, neredeyse aşk seyirciden gelen. Ne bariyer tanıyor ne dur, sus. İkinci şarkıda binlerce genç sahneye yüklenmeye başlıyor. 
   Ciwan Haco, artık her şarkı arasında resmen yalvarıyor seyirciye sakinleşmeleri için. Salonda halayla raks figürleri karışırken o da elbette daha çok kalmak isterdi sahnede. Ama kendini bir aşk objesi olarak geri çekmesi gerekiyordu salondaki arzu patlamasını durdurmak için. Konser kazasız belasız bitti. Bir sonraki kesin daha iyi olacak. İlk sevişme hep biraz sakar, hep biraz başarısızdır. 
   
   
</TEXT>
</DOC>
