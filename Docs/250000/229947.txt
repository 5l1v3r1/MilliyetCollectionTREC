<DOC>
<DOCNO> 229947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonsiy04.html </URL>
<DATE> 2004/04/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
GORA filmini devlet kurtarıyor... 
</HEADLINE>
<TEXT>

     Ünlü şovmen Cem Yılmaz'ın Star Grubu'na sipariş üzerine yaptığı ''GORA'' filminin gösterime girebilmesi için, Kültür ve Turizm Bakanı Erkan Mumcu aracı oldu. 
     Bakan Mumcu, filmin tarafları arasında anlaşarak çözüme ulaşmanın en sağlıklı yol olacağını düşündüğünü belirterek, Devlet Bakanı ve Başbakan Yardımcısı Abdüllatif Şener'in de ''konuya sıcak baktığını'' söyledi. 
     Star Grubu ve Tasarruf Mevduatı Sigorta Fonu'nun TMSF da konuya olumlu yaklaştığını anlatan Mumcu, ''İlgili taraflara, filmin fikri mülkiyet haklarından kaynaklanan hususiyetlerini özellikle aktardım. Anlaşarak bir çözüme ulaşmanın en sağlıklı yol olabileceği konusunda telkinlerimizi ifade ettik'' dedi. 
     Mumcu, anlaşarak çözüm bulunması için tarafların bir platform oluşturduğunu da dile getirerek, ''Bu film, herhangi bir ticari meta değil. Aynı zamanda fikri mülkiyetin de konusu. Fikir ve Sanat Eserleri Kanunu ile ilişkili birtakım haklar da var'' diye konuştu. 
     Filmin tamamlanması konusunda bir anlaşmaya varılmak üzere olduğunu da ifade eden Bakan Mumcu, şunları kaydetti 
     ''Bizim görevimiz, tarafları biraraya getirmekti. Onu da yaptık. İnşallah iyi bir şekilde sonuçlanacak. Hukuksal sorunların çözülmesi beklenirse, bunun çok zaman alacağı aşikar. Toplumu böyle bir kültür ürününden mahrum etmemek gerekiyordu. Tarafların biraraya gelmelerini önerdim. Filmin tarafları arasında iletişim kurulmasına yardımcı oldum. Gerek Sayın Bakan Şener'e, gerekse şirket yetkililerine durumu anlattım. Biraraya gelmek ve karar vermek artık onların işi. Bildiğim kadarıyla olumlu gelişiyor. Anlaşma tamamlanmak üzere.'' ''Bunun 'filme sahip çıkmak' olarak adlandırılamayacağını'' da vurgulayan Mumcu, ''Bu benim görevim. Ülkenin kültür alanını korumak ve geliştirmek, benim görevim. Sorun doğrudan benim yetkili olduğum bir alanda olmamakla beraber, yetkili taraflar arasında bir iletişim kurulmasına yardım oldum. Gereğini yaptığımı düşünüyorum'' dedi. 
     Bakan Mumcu, filmin büyük bir kısmını izlediğini de belirterek, ''Ham halini izlediğim film, bütün Cem Yılmaz ürünleri gibi çok eğlenceli. Bir sanatçının, bir yaratıcının emeği, ürünü var ortada. Bunun kaybolup gitmesine göz yumamam. Yapmam gereken şey bunların insanlarla buluşmasını sağlamak. Yapmaya çalıştığım şey de bu...'' diye konuştu. 
     
     YÖNETMEN VE YAPIMCI FİRMANIN AVUKATI... 

     Filmin yönetmeni Ömer Faruk Sorak ve yapımcı firma Böcek Yapım'ın avukatı Oğuz Müftüoğlu da, A.A muhabirine yaptığı açıklamada, çekimleri biten, ancak post prodüksiyon, efekt ve müzik gibi stüdyo aşamasındaki işlemleri yarım kalan ''GORA'' filminin tamamlanarak gösterime girebilmesi için TMSF ve Star Grubu ile prensipte anlaşıldığını söyledi. 
     Müftüoğlu, Fikir ve Sanat Eserleri Kanunu'na göre film üzerinde hakları bulunduğunu dile getirerek, bu konuda Kültür ve Turizm Bakanlığı'nın da bir rapor hazırlayarak kendilerine yardımcı olduğunu anlattı. 
     Kaba montajı yapılan filmin bir bölümünü Kültür ve Turizm Bakanı Erkan Mumcu'nun da izlediğini, Mumcu'nun aynı zamanda tarafların biraraya gelmesine yardımcı olduğunu ifade eden Müftüoğlu, Bakan Mumcu'ya ''filmin bu aşamaya gelmesi için gösterdiği katkılardan'' dolayı teşekkür etti. 
     TMSF, Star Grubu ve yapımcı firma arasında anlaşma sağlanması halinde ne olacağını da anlatan avukat Müftüoğlu, ''Anlaşma olması halinde TMSF, film için harcanan 2.5 trilyon lirayı karşılayacak. 1 trilyon lirası peşin alınacak ve o para post prodüksiyon işlemleri için kullanılacak. Kalan 1.5 trilyon lira da filmden elde edilen gelirle alınacak'' diye konuştu. 
     Müftüoğlu, filmin tamamlanmasına ilişkin anlaşmanın Devlet Bakanı ve Başbakan Yardımcısı Abdüllatif Şener'in huzurunda imzalanmasının planlandığını bildirdi. 
     Oğuz Müftüoğlu, ''GORA'' filminin 29 Ekim'de gösterime girmesinin düşünüldüğünü de sözlerine ekledi. 

     
</TEXT>
</DOC>
