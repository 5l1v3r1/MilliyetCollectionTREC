<DOC>
<DOCNO> 233099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun36.html </URL>
<DATE> 2004/04/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İtalya, mafya-İslamcı terör bağlantısını araştırıyor 
</HEADLINE>
<TEXT>

     İtalya'da mafyayla mücadele çerçevesinde oluşturulan ulusal düzeydeki özel savcılık biriminin başında bulunan Pier Luigi Vigna, Napoli yöresinde faaliyet gösteren mafya teşkilatı ''Camorra'' ile İslamcı teröristler arasında olası bağlantıların araştırıldığını söyledi. 
     Mafyayla Mücadele Başsavcısı Vigna, Napoli kentinde düzenlenen bir panelde yaptığı konuşmada, ''Mafya ile İslamcı terör arasındaki ilişkiler inceleniyor. Bu konuda Camorra elemanları ile İslamcı teröristler arasındaki bağlantılara ilişkin incelemelerimiz sürüyor. Ancak bu konuda daha fazla bir şey söyleyemem'' diye konuştu. 
     Başsavcı Vigna, Avrupa Komisyonu tarafından hazırlanan bir raporda da, suç işleyen mafya teşkilatları ile İslamcı teröristler arasında kullanılan yöntemler ve işlenilen suç türleri bakımından bağlantılar bulunabileceğinin yazıldığını belirtti. 
     İtalya'da Napoli yöresinde faaliyet gösteren mafya teşkilatı, ''Camorra'' olarak adlandırılıyor. Kökeni çok eskilere dayanan ve bölgede etkisini sürdürmekte olan ''Camorra'', özellikle kaçakçılık, fuhuş, yasadışı kumar ve haraç toplama sektörlerinde faaliyet gösteriyor. 
     
</TEXT>
</DOC>
