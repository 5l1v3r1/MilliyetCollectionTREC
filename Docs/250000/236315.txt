<DOC>
<DOCNO> 236315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas18.html </URL>
<DATE> 2004/04/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Turizmde yükselen değer Trekking... 
</HEADLINE>
<TEXT>

     Kent yaşamının ağırlığından ve zamanla yarışın yarattığı stresten uzaklaşma, doğal güzellikleri keşfetme ve zinde kalmaya olanak sağlayan trekking için Türkiye adeta bir cennet olarak kabul ediliyor. 
     AA muhabirinin derlediği bilgilere göre, zengin doğa yürüyüş parkurlarının bulunduğu Türkiye'de, son yıllarda konusunda profesyonel seyahat acentaları tarafından organize edilen trekking turları yoğun ilgi görmeye başladı. 
     Klasik tatillerden sıkılanlar için farklı bir ortam yaratan bu spor, Türkiye'nin el değmemiş yörelerini, küçük dağ köylerini, yaylalarını ve eski medeniyetlerden kalan harabelerini ziyaret etme imkanının yanı sıra, doğayla buluşmak, yoğun stresten kurtulmak ve sağlıklı kalmak için de öneriliyor. 
     Sayıları hızla artan turizm acentaları gelen talep üzerine her geçen yıl yeni tur parkurları keşfederken, mevcut seçeneklerini artırıyorlar. Turizm acentaları başlangıçta yabancı turistlerin ilgisini çeken trekking turlarının artık yerli turistler tarafından da talep görmeye başladığını, trekking için en ideal aylardan biri olan ve doğadaki canlılığın doruk noktaya çıktığı mayıs için yapılan rezervasyonların bunu kanıtladığını bildirdiler. 
     
     EN GÖZDE YERLER 
     Karadeniz'de Kaçkar, Doğu Anadolu'da Ağrı dağı, Güney'de ise Toros dağlarının en gözde trekking parkurları arasında yer aldığını belirten turizm acente yetkilileri, son zamanların en çok ilgi gören mekanlarından Kapadokya'nın da doyumsuz güzelliği ile trekking meraklılarının gözdesi haline geldiğini kaydettiler. 
     Turizmciler, Kaçkar dağlarının şaşırtıcı zenginlikteki doğası, yörede yaşayan hayvan türlerinin çeşitliliği yanında farklı bir yaşam süren yöre halkını tanımak için tercih edildiğini, bitki örtüsü zenginliğinde rakibi olmayan Toros dağlarında ise en yüksek zirve olan Demirkazık dağının panoramik görüntüsünün doğa meraklılarını cezbettiğini ifade ettiler. Türkiye'nin en yüksek dağı olmasının yanında Nuh'un gemisine ev sahipliği yaptığına inanılan Ağrı dağı da macera tutkunu trekkingciler tarafından tercih ediliyor. Ayrıca, Mersin'de Adamkayalar Kanyonu, Alanya'da Alara çayı, Çanakkale'de Assos, Kocaeli'nde Ballıkayalar, Kastamonu'da Ayıgölü ormanları, Konya'da Ereğli sazlığı, İstanbul'da Avcıkoru, Burgazada, Çatalca ve Kilyos uygun trekking alanları arasında yer alıyor. 
     Günübirlik trekking turları herşey dahil 45 milyon liradan başlarken, konaklamanın çadırlarda yapıldığı iki günlük haftasonu gezileri 140 milyon lira ile 200 milyon lira arasında değişiyor. Fiyatlar yöreden yöreye farklılık gösterirken bir haftalık trekking gezisi yapmak için yaklaşık 600 milyon lira ödemek gerekiyor. Turizm acentaları, trekkingin keşfedilmesi ve turların tanıtımı amacıyla 6 aya varan taksitlendirmeye de gidiyorlar. 
     Turizm acentalarının yetkilileri, ülkemizde geleceği çok daha parlak olan trekking turizminde en büyük sorunun bilinçsiz turlar ile bakir doğanın tahrip edilmesi olduğunu, parkurların korunması için gerekli çalışmaların yapılması gerektiğini belirttiler. 
     
</TEXT>
</DOC>
