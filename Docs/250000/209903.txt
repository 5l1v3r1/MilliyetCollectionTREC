<DOC>
<DOCNO> 209903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko26.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener TMSF için yeni başkanı en kısa sürede belirleyeceğiz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Uluslararası Para Fonu IMF ile yaptıkları toplantıda, IMF tarafından ek önlemlere ilişkin herhangi bir şey telaffuz edilmediğini söyledi. 
     Şener, Türkiye Masası Şefi Rıza Moghadam başkanlığındaki IMF heyetini kabul etti. Abdüllatif Şener, GAP İdaresi'nde yapılan toplantının çıkışında gazetecilerin çeşitli sorularını yanıtladı. 
     Başbakan Yardımcısı Şener, toplantının daha önce yapılanlardan farkı olmadığını belirtti. 
     ''2003 yılı faiz dışı fazlada herhangi bir sorun var mı '' şeklindeki soruya Şener, ''2003 yılındaki rakamlarla ilgili herhangi bir sorun yok, rakamlar gayet iyi'' karşılığını verdi. 
     TMSF Başkan ve üyeliklerine yapılan atamaların Cumhurbaşkanı Ahmet Necdet Sezer'den dönmesine ilişkin bir başka soru üzerine, şunları söyledi 
     ''Cumhurbaşkanı'nın takdiridir. Yeni başkan ve üyeleri belirleyip, en kısa zamanda köşke göndereceğiz. Bazı değişiklikler olabilir. Hemen göndermeye çalışacağız. Başbakan ile içinde bulunduğumuz durumu değerlendirerek, yeni listeyi en kısa zamanda köşke göndermeyi düşünüyoruz.'' ''Kararnamenin köşkten dönmesinin bekliyor muydunuz '' sorusuna da Şener, ''Köşkten dönen ilk kararname değil. Sizin de bizim de alışık olmamız lazım'' karşılığını verdi. 

     
</TEXT>
</DOC>
