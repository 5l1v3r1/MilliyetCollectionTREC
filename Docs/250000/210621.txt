<DOC>
<DOCNO> 210621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sondun09.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AOL'dan yeni hizmet İnternetten 1 dolara film seyredilebilecek 
</HEADLINE>
<TEXT>

     İnternet hizmeti sağlayan kuruluşlardan America on Line AOL tarafından kısa süre içinde başlatılacak yeni bir hizmet sayesinde, isteyenler en yeni filmleri tanesi 1 dolardan bilgisayarlarına yükleyerek seyredebilecek. 
     ''İstek Üzerine Video'' adı verilen uygulamanın, gelecek günlerde başlayacağı bildirildi. 
     AOL ile Movielink adlı kuruluşun işbirliğiyle gerçekleştirilecek proje çerçevesinde isteyenler, 1 dolar ödeyerek beğendikleri filmi internetten indirecek. Ancak bunun için hızlı bağlantı şartı bulunuyor, aksi takdirde filmin bilgisayara yüklenmesi çok uzun sürüyor. Uzmanlar, hızlı bağlantıyla bile bir filmin indirilmesinin 30-80 dakika alacağını belirttiler. 
     İndirilen filmler, bilgisayarın hafızasında 30 gün süreyle muhafaza edilebilecek. Kullanıcı bu sürede filmi istediği zaman izleyebilme olanağına sahip. Ancak film izlenmeye başladıktan 24 saat sonra kendi kendini sabit diskten siliyor. Kullanıcı, bu 24 saat içinde filmi istediği kadar seyredebilecek. 
     İlk aşamada sunulacak filmler arasında, kısa süre önce gösterime giren ''Karayib Korsanları'' da bulunuyor. 
     AOL'in yeni uygulamayı, kendi sunduğu hızlı bağlantı hizmetine daha fazla abone çekebilmek amacıyla başlattığı belirtildi. AOL'in hızlı bağlantı hizmetine 2,5 milyon kişi abone olmuş durumda. Böylece müzik indirme sitelerinden sonra internette film indirme çağının da başladığı belirtiliyor. 
     Uygulamaya ortak olan Movielink şirketinin de 150 bin abonesi bulunduğu ifade edildi. Bu abonelerin yaklaşık yüzde 20'si, kiraladıkları filmleri, seyahat ettikleri zamanlar dizüstü bilgisayarlarında seyrediyor. Abonelerin yüzde 15'inin ise filmleri, bilgisayarı televizyona bağlayarak izlediği belirtildi. 
     AOL yetkilileri, başlatılacak uygulamanın 26 Şubat'a kadarki bölümünün deneme niteliğinde olacağını ve hizmetin sürdürülüp sürdürülmemesine, alınacak sonuçlar dikkate alınarak karar verileceğini ifade etti. 
     Uzmanlar, gelecek 2 yıl içinde internetten film indirenlerin sayısının rahatlıkla 1 milyonu bulacağına inanıyor. 
     
</TEXT>
</DOC>
