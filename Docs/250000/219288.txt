<DOC>
<DOCNO> 219288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo46.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PFDK'dan Denizlispor ve G.Antepspor'a ceza yağdı... 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , bugün yaptığı toplantısında 11 kulüp, 1 kaleci antrenörü, 2 futbolcu ve 3 kulüp yöneticisi hakkında ceza kararı verdi. 
     Birinci Süper Lig takımlarından Denizlispor'a, taraftarlarının Ankaragücü maçında çirkin ve edebe aykırı tezahüratta bulunmaları üzerine, hakem tarafından 1 ve 2 no'lu anonsların yaptırılmış olması nedeniyle 1 maç saha kapatma ve 1 milyar lira para cezası verildi. 
     Gaziantepspor Kulübü'ne, Fenerbahçe maçında çıkan olaylar nedeniyle 1 maç seyircisiz oynama cezasıyla birlikte 2 milyar 500 milyon lira para cezası veren PFDK, Malatyaspor Kulübü'ne de Beşiktaş maçında çıkan olaylar nedeniyle 2 milyar 500 milyon lira para cezası verdi. 
     PFDK, Ankaragücü maçından sonra hakemlere sözle hakaret ettikleri gerekçesiyle Denizlisporlu futbolcular Serdal Boyraz ile Ali Akdeniz'e 2'şer maç ceza verdi. 
     Kurul, Diyarbakır Kayapınar Belediyespor Kulübü Yöneticisi Ali Figan ile Akşehirspor Kulübü Yöneticisi Ahmet Ayaz'ı 1'er ay, Adana Demirspor Kulübü Yöneticisi Sertaç Gökler'i 2 ay, Karamanspor kaleci antrenörü Abdülkadir Subaşı'yı da 20 gün hak mahrumiyetiyle cezalandırdı. 
     PFDK'nın ceza verdiği diğer kulüpler ise şöyle 
     Adana Demirspor 2 maç saha kapatma , Mezitlispor 1 maç saha kapatma ve 1 milyar lira para cezası , Anadolu Üsküdar 1908 Kulübü ihtar, 2 maç seyircisiz oynama ve 1 milyar lira para cezası , Sarıyer ihtar, 3 maç seyircisiz oynama ve 2 milyar lira para cezası , Fatih Karagümrük 1 milyar lira , Giresunspor 750 milyon lira , Uşakspor ve Şanlıurfaspor ihtar . 
     
</TEXT>
</DOC>
