<DOC>
<DOCNO> 211565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/ekonomi/eko05.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gaz ve elektrik fiyatını sabit tutmaya çalışacağız' 
</HEADLINE>
<TEXT>

   Enerji Bakanı Hilmi Güler, elektrik ve doğalgaz fiyatlarına geçen yıl olduğu gibi bu yıl da zam yapmamayı öngördüklerini söyledi 
      ANKARA Milliyet 
   
   Enerji Bakanı Hilmi Güler, elektrik ve doğalgazda geçen yıl enflasyona rağmen zam yapmadıklarını vurgulayarak, "Bu sene zam öngörmüyoruz. Fiyatları sabit tutmaya çalışacağız" dedi. 
   Azerbaycan Başbakan 1. Yardımcısı Abid Şerifov'u kabul eden Güler, Bakü - Tiflis - Ceyhan Ham Petrol Boru Hattı projesinin zamanında biteceğini söyledi. Güler, "Bu konuda en ufak endişemiz yok. Finansman sorunu da yok. Petrol zamanında gelecek" dedi. 
   
   Unakıtan'ı yanıtladı 
   Güler, Maliye Bakanı Kemal Unakıtan'ın 2003'teki gelir sapmalarına, elektrik ve doğalgaza zam yapılmamasının sebep olduğu açıklamasının hatırlatılması üzerine, şunları kaydetti 
   "Biz geçen sene zam yapmadıysak bunu bütçeye etki edecek şekilde yapmadık. Pahalı uygulamaları ve Bulgaristan'dan elektrik alımını durdurduk. 4 milyar kilowatsaatlik bir enerjiyi doğalgazdan suya kaydırdık. Bu nedenle bir açık söz konusu değil. Zam bir yana, indirimler yaptık 14 aydır. Bu sene de enflasyonu yüzde 12 düşünüyoruz. Buna rağmen fiyatları sabit tutma kararlılığımız devam ediyor. Rusya'dan gelen doğalgazda indirim sağladık." 
   Güler, elektrik kesintilerini önlemek için kabloları yeraltına indireceklerini de belirtti. 
   
   
</TEXT>
</DOC>
