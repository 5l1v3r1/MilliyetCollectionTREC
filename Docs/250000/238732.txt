<DOC>
<DOCNO> 238732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/yasam/yas07.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
F tipinden inanılmaz firar 
</HEADLINE>
<TEXT>


Çete suçundan tutuklu Hasan Kabak, kameralar ve tel örgülerle korunan Adana F Tipi Cezaevi'nden elini kolunu sallayarak kaçtı... 

GÖKÇER TAHİNCİOĞLU Ankara 

F tipi cezaevlerinden ilk firar gerçekleşti. Adana F Tipi Cezaevi'nde bulunan çete suçundan tutuklu Hasan Kabak, hücresinden bahçeye, buradan da dışarıya atlayarak kaçtı. Edinilen bilgiye göre, cezaevine Çıkar Amaçlı Suç Örgütleriyle Mücadele Kanunu uyarınca konulan Kabak, tek kişilik odada tutulmaya başlandı. Kabak, geçen cuma havalandırma saatinde, hücresinin arka kısmında bulunan ve ancak elektronik kapının açılmasıyla çıkabildiği küçük bahçesine geçerek, buradaki yüksek duvara tırmandı. 

Müdür firarı doğruladı 
24 saat kameralarla gözlenen cezaevindeki ilk engel olan duvarı, önceden hazırladığı çarşafla inerek aşan Kabak, dış bahçeye açılan alana geldi. Alandaki tel örgüleri de geçen tutuklu, askerler tarafından korunan ve metrelerce yüksekliği bulunan dış bahçe duvarına geldi. Tutuklu, onlarca askerin gözü önünde cezaevinin güvenlik kulelerin merdivenlerini de kullanarak kaçtı. Kabak, şehirden uzak, açık alanlarda kurulan ve bir insanın yürüyerek gitmesi halinde bile dikkat çekeceği cezaevinden koşar adımlarla uzaklaştı. Adalet Bakanlığı Ceza ve Tevkifevleri Genel Müdürü Kenan İpek, firar olayını doğrularken, konuyla ilgili soruşturma başlatıldığını söyledi. Daha önce de Sincan F Tipi Cezaevi'nde kalan çete suçundan tutuklu bir kişi, personelin yardımıyla hücresine cep telefonu sokmuştu. F tipi cezaevlerinde 24 saat açık kameralar ve elektrikli tel örgüler bulunuyor. 


</TEXT>
</DOC>
