<DOC>
<DOCNO> 208112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko17.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Promosyonlu döviz dönemi...Döviz alana, gazete bedava... 
</HEADLINE>
<TEXT>

     Ekonominin iyiye gitmesi ve enflasyon oranlarının düşmesi, döviz bürolarını promosyon kampanyalarına yöneltti. 
     Kayseri'de faaliyet gösteren Yazıcıoğlu Gülsoylar Döviz Bürosu, döviz alışverişi yapan müşterilerine gazete hediye etmeye başladı. Döviz bürosunun sorumlu müdürü Ahmet Aydın, ekonomik göstergelerin iyiye gitmesi ve enflasyon oranlarının düşmesinin döviz bürolarındaki sirkülasyonu azalttığını belirtti. 
     Döviz alışverişini teşvik etmek ve gazete okumayı yaygınlaştırmak amacıyla promosyon başlattıklarını ifade eden Aydın, şunları söyledi 
     ''Eskiden, döviz bürolarında uzun kuyruklar oluşuyordu. İnsanlar, bütün tasarruflarını döviz ile değerlendiriyorlardı. O dönem işlerimiz çok yoğundu. Ancak, ekonominin iyiye gitmesi ve enflasyon oranlarının düşmesi, döviz bürolarındaki sirkülasyonu azalttı. Biz de yoğunluğu yeniden artırmak için böyle bir promosyon kampanyası başlattık. Döviz alışverişi yapan müşterilerimize herhangi bir limit olmaksızın ulusal bir gazete hediye ediyoruz.'' Türk toplumunda gazete okuma alışkanlığının yeterli seviyede yaygın olmadığını, başlattıkları kampanya ile insanların gazete okumalarına katkı sağlamayı da hedeflediklerini kaydeden Aydın, ''Müşterilerimize her gün değişik bir ulusal gazete veriyoruz. Böylece hem işlerimizin açılmasını hem de, müşterilerimize gazete okuma alışkanlığı kazandırmayı amaçlıyoruz. '' diye konuştu. 
     
</TEXT>
</DOC>
