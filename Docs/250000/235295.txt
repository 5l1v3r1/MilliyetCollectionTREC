<DOC>
<DOCNO> 235295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo22.html </URL>
<DATE> 2004/04/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
"Adanaspor'un çökmediğini Beşiktaş karşısında göstereceğiz..." 
</HEADLINE>
<TEXT>

     Adanaspor Genel Menajeri Şahabeddit Yavuzer, ''Spor kamuoyu Adanaspor'u çökmüş ve bitmiş olarak görmektedir. Ama bunun böyle olmadığını Beşiktaş karşısında göstereceğiz'' dedi. 
     Yavuzer, Cuma günü oynayacakları Beşiktaş maçı hazırlıklarına Yusuf ve İlker'in dışında tam kadro ile başladıklarını söyledi. 
     Amaçsız görünüyor ve küme düşmüş hüviyeti çiziyor olmalarına karşın Beşiktaş karşısında iyi futbol oynayarak mutlaka puan almayı arzuladıklarını belirten Yavuzer, şunları kaydetti 
     ''Adanaspor, sezon başından ve daha sonra yaşanan gelişmelerin ardından üzerinde oluşan karabulutlar nedeniyle küme düşmüştür. Spor kamuoyu Adanaspor'u çökmüş ve bitmiş olarak görmektedir. Ama bunun böyle olmadığını Beşiktaş karşısında göstereceğiz. Futbolcularımızın kalitesi ve kapasiteleri bu maçta bize puan getirecektir diye düşünüyoruz.'' Yavuzer, kadrolarında gelecekte Türk futboluna damga vuracak genç futbolcuların yer aldığını belirterek, ''Tecrübeli oyuncuların takviyesi ile İkinci Lig A Kategorisi'nde hedefe ulaşacak kadro oluşturma amacındayız'' diye konuştu. 
     Yavuzer, kulübe sponsor bulma çalışmalarının da devam ettiğini, önümüzdeki günlerde kamuoyuna bu konuda açıklamalarda bulunacaklarını sözlerine ekledi. 
     
</TEXT>
</DOC>
