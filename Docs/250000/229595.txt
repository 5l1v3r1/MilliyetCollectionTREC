<DOC>
<DOCNO> 229595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko03.html </URL>
<DATE> 2004/04/08/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Yahoo, yılın ilk çeyreğinde karını ikiye katladı 
</HEADLINE>
<TEXT>

     İnternette en çok ziyaret edilen site olmasından dolayı reklam verenlerin ürünlerini tanıtmak için akın ettiği Yahoo, yılın ilk çeyreğinde karını ikiye katladı. 
     Merkezi California'da bulunan Yahoo şirketinden çarşamba günü yapılan açıklamaya göre, hisse başına 14 cent kazanan şirket, 101 milyon dolarlık kar elde etti. Geçtiğimiz yıl aynı dönemde hisse başına 8 cent kazanan şirket, 46,8 milyon dolarlık kar açıklamıştı. Yılın ilk üç ayında elde edilen gelirin ise 758 milyon dolara ulaştığı kaydedildi. Geçtiğimiz yıl aynı dönemdeki gelir 283 milyon dolarda kalmıştı. 
     Yahoo Başkanı Terry Semel, ''Yahoo'nun performansı yüksek beklentilerimizi bile geride bıraktı,'' derken Yahoo'nun karlılığının artması sitenin popülerliğini artırmak ve daha fazla reklam çekmek için son zamanlarda şirketin yaptığı değişikliklere ve pek çok hizmetini ücretli hale getirmesine bağlanıyor. 
     Yahoo'nun ilk çeyrekteki abone geliri 88 milyon doları bulurken, bu rakamın geçtiğimiz yılın aynı dönemindeki 64 milyon dolarlık abone gelirinden yüzde 39 oranında fazla olduğu kaydediliyor. Yahoo'nun geçtiğimiz yıl 2,9 milyon olan abone sayısı da Mart sonu itibariyle 5,8 milyona ulaşmış durumda. 
     İnsanların daha az televizyon izleyip internette daha fazla sörf yapma trendi devam ettikçe Yahoo ve benzeri şirketlerin karlılığının daha da artacağı tahmin ediliyor. 
     
</TEXT>
</DOC>
