<DOC>
<DOCNO> 237764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun47.html </URL>
<DATE> 2004/05/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fransa Türkiye'nin AB vizyonu devam ediyor 
</HEADLINE>
<TEXT>

     Fransa Dışişleri Bakanı Michelle Barnier, Türkiye'nin AB vizyonunun devam ettiğini söyledi. 
     EUROMED toplantısı nedeniyle Dublin'de Türk gazetecilerin sorularını yanıtlayan Barnier, Türkiye ile ilgili olarak sadece Fransa'da değil, tüm Avrupa'da çok canlı bir tartışma ortamı olduğunu belirterek, ''Fransa'nın çizgisi aynıdır, bunu Fransa Cumhurbaşkanı Jacques Chirac da söyledi. Türkiye'nin AB vizyonu devam etmektedir. Türkiye, AB vizyonuna sahiptir'' diye konuştu. 
     Barnier, ''açıklamalarının Türkiye'de anlaşılamadığının'' belirtilmesi üzerine, Dışişleri Bakanı ve Başbakan Yardımcısı Abdullah Gül ile konuştuğunu ve bakanın, kendisinin sözlerini tam olarak anladığını ifade etti. 
     AB Komisyonu'nun Türkiye ile müzakerelerin başlamasını önerip önermeyeceğinin tartışıldığını hatırlatan ve müzakerelere başlanırsa bunların sonuçlanmasının uzun süreceğini, Türkiye'nin ''bugünden yarına'' AB'ye üye olmayacağını belirten Barnier, ''Ben bunu söyledim. Bu bir gerçeğin ifadesidir. Şimdi biz komisyonun raporunu vermesini bekliyoruz'' dedi. 
     Barnier, Türkiye ile AB arasında tarihi bir geçmiş bulunduğunu kaydederek, tarihi, Türkiye ile diyaloğun 1963'te başlatılmış olduğunu unutmadıklarını belirtti. 
     ''Bununla birlikte, Türkiye ile ilişkileri sadece tarihi perspektifle değil, geleceğe dönük bir bakış açısıyla da değerlendirmek gerekir'' diyen Barnier, Türkiye ile AB arasındaki ilişkilerin güçlendirilmesinin hem AB, hem de Türkiye'nin çıkarına olduğunu söyledi. 
     
     BÖLÜNMÜŞLÜK KIBRIS'IN KADERİ DEĞİL 
     Kıbrıs konusuna ilişkin olarak da, ''bölünmüşlüğün Kıbrıs'ın kaderi olmadığını'' belirten Barnier, inançlarının, adanın tümünün AB içinde yer alması yönünde olduğunu ifade etti. 
     Barnier, kısa süre önce adada Türk ve Rum gençlerle bir araya geldiğini belirterek, ''bu gençlerin birlikte çalışmak, birlikte yaşamak ve evlenmek istediklerini'' ifade etti. Barnier, adadaki siyasetçilerin de bu yönde bir perspektif içinde olmaları gerektiğini söyledi. 
     Fransa Dışişleri Bakanı Barnier, Kıbrıs Türk tarafının kalkınması ve ekonomisini geliştirmesi için gerekli önlemleri AB Komisyonu'nun alacağını belirterek, ''Bu bölünmüşlük, başka çağa ait bir bölünmüşlüktür'' ifadesini kullandı. 
     
</TEXT>
</DOC>
