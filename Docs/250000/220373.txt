<DOC>
<DOCNO> 220373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/ekonomi/eko03.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'yle enerjide işbirliği 
</HEADLINE>
<TEXT>

   Suriye'den Türkiye'ye doğalgaz taşınmasına başlanacak, iki yeni hava koridoru tespit edilecek, ortak turizm şirketleri kurulacak 
      GÜLÇİN ÜSTÜN Şam 
   
   Abdullah Öcalan'ın yakalanması ve Adana Mutabakatı'nın ardından Türkiye ile Suriye arasında başlayan 'bahar havası' önemli ve somut işbirliği adımlarıyla pekişiyor. 
   İki ülke arasındaki ekonomik ve ticari ilişkiler bugün imzalanacak mütabakat zaptı ile takvime bağlanacak. Mutabakat zaptında Suriye'den Türkiye'ye doğalgaz taşınması, uluslararası ihalelere ortak katılım ve ortak turizm şirketlerinin kurulması ile ilgili maddeler yer alacak. Ayrıca sınır ticaret merkezlerinin ilki Gaziantep ve Halep arasında kurulacak. İki yeni hava koridoru tespit edilecek. 
   Yaklaşık 200 kişilik bir heyetle Şam'a giden Devlet Bakanı Kürşad Tüzmen Suriye Ekonomi ve Ticaret Bakanı Gassan Al Rifai ile bir araya geldi. Rifai Türkiye ve Suriye arasında imzalanması düşünülen Serbest Ticaret Anlaşması'na olumlu baktıkları sinyalini verirken, Tüzmen, "Suriye'nin anlaşma konusundaki endişelerini anlayışla karşılıyoruz. Anlaşmanın iki ülkedeki ekonomiye ve yerli yatırımcılara zarar vermesini biz de istemiyoruz. Bu nedenle anlaşmayı basamak basamak hayata geçirmek istiyoruz" dedi. 
   Tüzmen, enerji konusunda işbirliği yapılarak, ortak projeler üretilebileceğini vurguladı. 
   
   
</TEXT>
</DOC>
