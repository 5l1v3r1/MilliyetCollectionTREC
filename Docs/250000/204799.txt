<DOC>
<DOCNO> 204799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sonspo09.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın borcu 15 trilyon 750 milyar lira... 
</HEADLINE>
<TEXT>

     Beşiktaş Kulübü Olağan Divan Kurulu Toplantısı yapıldı. 
     Toplantıya yaklaşık 150 divan kurulu üyesiyle kulüp yönetim kurulu adına İbrahim Altınsay, İsmail Ünal, Hüseyin Mican ve Behçet Ümitlen katıldı. 
     Yaklaşık 3 saat süren toplantı sonrası Divan Kurulu Başkanı Şeref Nasır, kulübün borcunun toplam 15 trilyon 750 milyar lira olduğunu açıkladı. 
     Basına kapalı gerçekleştirilen toplantı sonrası gazetecilere bilgi veren Şeref Nasır, banka ve döviz kredilerinin 9 trilyon 772 milyar lira 7 milyon 98 bin dolar olduğunu vurgulayarak, ''Yönetim kuruluna olan borç ise 3 trilyon 800 milyar liradır. Ödenecek vergilerin yanı sıra kısa vadeli borçlarla birlikte toplam borç 15 trilyon 750 milyar liradır'' dedi. 
     Bu arada divan kurulu toplantısında, çoğunluk sağlandığı takdirde 18 Ocak 2004'te gerçekleştirilecek seçimli genel kurul toplantısında belirlenecek denetleme, tarih ve müze, disiplin ile seçme ve sicil kurullarının aday adayları da belirlendi. 
     Öte yandan toplantıda bazı üyelerin, Ümraniye'deki tesislerin yanında kulüp üyeleri için mezarlık alanı yapılmasını istedikleri öğrenildi. 
     
</TEXT>
</DOC>
