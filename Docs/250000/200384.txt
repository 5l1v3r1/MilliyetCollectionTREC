<DOC>
<DOCNO> 200384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko08.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''Alo Tapu-Kadastro Hattı'' hizmete girdi... 
</HEADLINE>
<TEXT>

     Vatandaşların tapu-kadastro hizmetleriyle ilgili talep ve şikayetlerinin gereğini yapmak için ''Alo Tapu-Kadastro Hattı'' oluşturuldu. 
     Tapu Kadastro Genel Müdürlüğü'nce kurulan hattın çalışmalarına, bazı görevlilerin, dürüst ve şeffaf hizmet bekleyen vatandaşlara yeterince kolaylık göstermediği, menfi birtakım tutum ve davranışlara tenezzül ettiği şikayetleri üzerine başlandığı bildirildi. 
     Bu çalışmayla hizmet sırasında toplum vicdanını rahatsız eden olayların önüne geçilmesi amaçlanırken, vatandaşlardan, tapu-kadastro hizmetleriyle ilgili şikayetlerini zamanında bildirmeleri istendi. 
     Hatta gelecek her türlü şikayet, talep, soru ve önerilerin üst düzeyde değerlendirilebilmesi için en önemli sorumluluğun vatandaşlara düştüğü belirtildi. 
     ''Alo Tapu-Kadastro Hattı''na ilişkin afişleriyle birlikte tapu-kadastro işlemleri için gereken evrakları belirten dokümanların, kurumun bölge müdürlükleri ve Tapu Sicil ve Kadastro müdürlüklerinde vatandaşların görebileceği yerlere asıldığı bildirildi. 
     Bu arada vatandaşların Tapu ve Kadastro Genel Müdürlüğü ile ilgili tüm bilgilere ''www.tkgm.gov.tr'' elektronik posta adresinden ulaşabilecek. 
     
</TEXT>
</DOC>
