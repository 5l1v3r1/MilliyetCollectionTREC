<DOC>
<DOCNO> 227514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun18.html </URL>
<DATE> 2004/04/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kıbrıs'ta referandum 24 Nisan'da 
</HEADLINE>
<TEXT>

     BM Genel Sekreteri Kofi Annan'ın 11 Kasım 2002'de sunduğu ve geçen sürede tarafların istek ve önerileri ile dört kez değiştirilerek dün son şekli verilen 4. Annan planı, 24 Nisan Cumartesi günü Kıbrıs Türk ve Rum tarafında eşzamanlı referanduma sunulacak. 
     Her iki referandumdan da ''evet'' oyları ''hayır'' oylarından fazla çıkarsa anlaşma halklar tarafından kabul edilmiş olacak. New York görüşmelerinde 20 Nisan olarak belirlenen referandum tarihi, dün 24 Nisan olarak değiştirildi. 
     KKTC Cumhuriyet Meclisi Genel Kurulu, Annan planını referanduma sunmak için, ''Kıbrıs Sorununun Çözümüne İlişkin Halkoylaması Özel ve Geçici Kurallar Yasa Tasarısı''nı 22 Mart'ta oybirliğiyle kabul etmişti. 
     Anamuhalefet Ulusal Birlik Partisi UBP milletvekillerinin boykot ettiği ve sadece UBP Grup Başkanvekili Salih Miroğlu'nun görüşlerini ifade etmek için bir süre katıldığı toplantıda, Cumhuriyetçi Türk Partisi CTP , Demokrat Parti DP , Barış ve Demokrasi Hareketi BDH ile Toplumcu Kurtuluş Partisi TKP milletvekillerinin tümü tasarıya olumlu oy vermişti. 
     Tasarı, Resmi Gazete'de yayınlandıktan sonra yürürlüğe girecek. Tasarının, Resmi Gazete'de yayımlanmadan önce Cumhurbaşkanı Rauf Denktaş tarafından imzalanması gerekiyor. 
     ''Kıbrıs Sorununun Çözümüne İlişkin Halkoylaması Özel ve Geçici Kurallar Yasa Tasarısı'', ''BM Genel Sekreteri Kofi Annan tarafından taraflara sunulan Birleşik Kıbrıs Cumhuriyeti'nin kuruluş anlaşmasını ve tüm eklerini anayasa ve mevzuatı Kıbrıs Türk Devleti'nin kurucu ortağı olacağı Birleşik Kıbrıs Cumhuriyeti'nin Avrupa Birliği'ne katılımını halkoylamasına sunmayı' düzenliyor. 
     Halkoylamasında, son milletvekilliği seçimindeki seçmen kütüklerinde kayıtlı KKTC yurttaşları oy kullanacak. Ancak kütükler son milletvekilliği seçiminden sonraki süreçte yurttaşlık hakkını kaybedenlerin kütüklerden silinmesi ve seçmen niteliğine haiz yeni yurttaşlık kazananlarla 18 yaşını doldurması nedeniyle seçme niteliği kazananların kütüklere eklenmesiyle güncelleşecek. 
     
     BEYAZ ZEMİNE EVET, SİYAH ZEMİNE HAYIR 
     Halkoylamasında seçmenlere verilecek oy pusulasında beyaz zemin üzerine siyah yazıyla ''EVET'' ve onun yanında siyah zemin üzerine beyaz yazıyla ''HAYIR'' kelimeleri ve her birinin altında birer kare bulunacak. 
     Pusulada yer alacak diğer ifadeler Bakanlar Kurulu'nca belirlenecek. Seçmenler, karelere tükenmez kalemle işaret koymak ya da çarpı işaretli mühür basmak ve oy pusulasını, gizliliği bozmayacak biçimde katladıktan sonra sandık kurul önündeki kapalı oy sandığına atarak oy kullanacak. 
     Tasarının 9. maddesi şu ifadeleri içeriyor 
     ''Seçim ve Halkoylaması Yasası'na uygun olarak Yüksek Seçim Kurulu'nca saptanan ve ilan edilen halkoylaması kesin sonucunda, geçerli oyların yarısından bir fazlasının 'evet' oyu olması halinde, BM Genel Sekreteri Kofi Annan tarafından taraflara sunulan kuruluş anlaşması ve tüm ekleri, anayasa ve mevzuatı, Kıbrıs Türk Devleti'nin kurucu ortağı olacağı Birleşik Kıbrıs Cumhuriyeti'nin Avrupa Birliği'ne katılımı halk tarafından kabul edilmiş sayılır.'' 
     
</TEXT>
</DOC>
