<DOC>
<DOCNO> 212828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/siyaset/siy20.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Erdoğan Kıbrıs'ı istismar etmeyiz    İSTANBUL Milliyet 

   BAŞBAKAN Recep Tayyip Erdoğan, yerel seçimlerde Kıbrıs meselesini istismar etmeyeceklerini söyledi. AKP İstanbul İl Başkanlığı'nca düzenlenen bayramlaşma töreninde konuşan Erdoğan, Kıbrıs sorununu çözmekte garantör ülke olarak Türkiye'nin üzerine düşen adımları, Annan Planı'nı referans alarak attığını vurguladı. Erdoğan, sözlerini şöyle sürdürdü "Birileri çıkıyor, aynen yetişemediği üzüme koruk diyenler var ya, 'ver kurtulcular' diye ifade çıkarmışlar. Hiçbir vatandaş 'ver kurtul' mantığına yanaşmaz." Yerel seçim meydanlarında Kıbrıs konusunu konuşmayacaklarını söyleyen Erdoğan, "Varsın konuşan konuşsun. Bu konunun Türkiye'de yerel politikaya A'dan Z'ye faydası yok" dedi. 
   
   Papandreu'dan şartlı yeşil ışık    YUNANİSTAN Dışişleri Bakanı Yorgo Papandreu BM Genel Sekreteri Kofi Annan'a, Kıbrıs'ta tarafların "Bazı özlü konularda anlaşma sağlamaları halinde ikincil önemdeki konulara ilişkin boşlukları doldurabileceğini" söyledi. Atina Haber Ajansı'nın haberine göre Annan ile görüşen Papandreu, müzakerelerin başlaması ve "bazı özlü konularda ilerleme ve mutabakat sağlanması halinde boşlukları doldurabilme imkanını verebileceklerini" belirtti ve temel meselelerin çözülmesi halinde, referanduma da gidilebileğini kaydetti. 
   
   'Türkiye'siz AB siyasi hatadır'    ALMAN Hıristiyan Demokrat Birlik Partili CDU eski Savunma Bakanı ve Federal Meclis Dış İlişkiler Komisyonu Başkanı Volker Rühe, Türkiye ile AB üyelik müzakerelerine bu yıl içinde başlanmadığı takdirde, Avrupa'nın "dünya siyaseti açısından çok büyük hata yapacağını" söyledi. Rühe, "Türkiye'nin Avrupalılaşması, Ortadoğu'ya daha fazla istikrar kazandırılması için çok önemli bir katkı sağlayacaktır. Bunun için çaba harcamaya değer" dedi. Türkiye'nin üyeliğine olumsuz bakan CDU'lu bazı politikacılar, Rühe'yi eleştiriyor. 
   
   
</TEXT>
</DOC>
