<DOC>
<DOCNO> 209304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sonspo09.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, bir ay sonra taraftarının karşısına çıkıyor... 
</HEADLINE>
<TEXT>

     Birinci Süper Futbol Ligi'nde yarın Çaykur Rizespor ile tekrar maçında karşı karşıya gelecek Fenerbahçe, bir ay sonra taraftarıyla buşulacak. 
     Kendi sahasındaki son maçını 18 Aralık 2003'de Türkiye Kupası 2. kademe mücadelesinde Gaziantep Büyükşehir Belediyespor ile yapan sarı-lacivertliler, 30 günlük bir aradan sonra taraftarının karşısına çıkacak. Sarı-lacivertliler, Kadıköy'deki son maçında rakibini 3-0 yenerek kupada tur atlamıştı. 
     Bu akşam basına kapalı gerçekleştirilecek antrenmanla hazırlıklarını tamamlayacak Fenerbahçeli futbolcular, çalışmanın ardından Samandıra Tesisleri'nde kampa girecek. 
     
     NOBRE İLK MAÇINA ÇIKACAK 
     Fenerbahçe'nin yeni transferi Marcio Ferreira Nobre, sarı-lacivertli formayla Kadıköy'deki ilk maçına çıkacak. 
     Takıma Antalya kampında katılan Brezilyalı futbolcunun, ilk resmi maçında sergileyeceği performans merak ediliyor. 
     Teknik direktör Christoph Daum'un yarınki maçta Volkan, Ali Güneş, Tomas, Luciano, İsmail, Rebrov, Ümit, Selçuk, Tuncay, Nobre ve Van Hooijdonk'tan oluşan 11 kişilik kadroyu sahaya sürmesi bekleniyor. 
     
     SAKATLARIN DURUMU 
     Kulüp doktoru Ethem Kavukçu, sakatlığı nedeniyle çalışmalarını takımdan ayrı sürdüren Kemal'in yarınki maçta forma giyemeyeceğini söyledi. 
     Kavukçu, kondisyon eksiği giderilmeye çalışılan Aurelio'nun maça yetişme olasılığının bulunduğunu, sakatlığı geçen Mahmut Hanefi'nin ise forma giyecek durumda olduğunu ifade etti. 
     
     KART SINIRINDA OLANLAR 
     Fenerbahçe'de Çaykur Rizesspor maçı öncesi Van Hooijdonk ve Tomas'ın 3'er sarı kartı bulunuyor. 
     Bu futbolcular, yarınki maçta da birer sarı kart görmeleri durumunda, ligin 18. haftasındaki İstanbulspor karşılaşmasında cezalı duruma düşecekler. 
     Bu arada, sakatlığı nedeniyle kadroda yer almayacağı bildirilen Kemal'in de ligde 3 sarı kartı bulunuyor. 
     
</TEXT>
</DOC>
