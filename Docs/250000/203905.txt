<DOC>
<DOCNO> 203905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun24.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü saksofoncu Koller öldü 
</HEADLINE>
<TEXT>

     Dünyaca ünlü Avusturyalı caz saksafoncusu Hans Koller, 82 yaşında öldü. 
     Avusturya devlet radyosu, Koller'in dün bir zatürre krizinden sonra öldüğünü bildirdi. 
     Caz bestecisi olarak da büyük ün kazanan Koller, Dizzy Gillespie, Lee Konitz, Zoot Sims ve Stan Kenton gibi cazın efsaneleriyle çalmıştı. 
     Koller, 1935'te Viyana Müzik Akamedisi'ne 5. sınıf öğrencisi olarak kaydedildiğinde sadece 14 yaşında, ama usta bir müzisyendi. 1941'de Alman ordusuna alınan Koller, Amerikan ordusu tarafından esir alınınca, esirler arasında bir orkestra kurdu ve o kadar meşhur oldu ki, bu yüzden en son serbest bırakılan esirlerden biri oldu. 
     Koller, 1946'da Viyana'ya döner dönmez Hot Club Vienna'yı kurdu ve 4 yıl sonra uluslararası kariyerine başlamak için Almanya'ya göç etti. 
     Eleştirmenlerden büyük övgü aldığı ve cazın büyükleri arasında sayıldığı Amerika'ya gitmesi için yapılan sayısız girişime rağmen, Koller Avrupa'da kalmayı tercih etti. 1958'de Brüksel Dünya Fuarı'nda Benny Goodman ve orkestrasıyla çalan Koller, 1960'ta Fransa'da Anitebes'de yapılan, sadece Avrupalılara açık ilk caz festivalinde en iyi solist unvanını kazandı. 
     ABD'de yayımlanan müzik dergisi Downbeat'in 5 yıldız verdiği tek Avrupalı cazcı olan Koller, 1960'lı yıllarda beste ve resim yapmaya başladı. 
     Uluslararası üne sahip olan Avusturyalı cazcı Joe Zawinul'un ''O bizim tanrımızdı'' dediği Koller, 1980'lerde çalmayı bırakmıştı. 
     
</TEXT>
</DOC>
