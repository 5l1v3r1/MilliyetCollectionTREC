<DOC>
<DOCNO> 210816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/yasam/yas07.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşit'ten şok baskın 
</HEADLINE>
<TEXT>

      ŞERİF ÇIRAY 
   
   İddialar üzerine Saray Zihinsel Özürlüler Rehabilitasyon Merkezi'ne dün "şok" bir baskın düzenleyen Devlet Bakanı Güldal Akşit, söylenenlerin "kısmen doğru" olduğunu söyledi. Üç genç kızın tutulduğu odayı da görmek isteyen Akşit, kendisini farklı odalara götüren yetkilileri azarladı. Odayı inceledikten sonra üç kızla da bir süre sohbet eden Akşit'e, kızlardan biri yetkililerce dövüldüklerini, biri de merkezde çok sıkıldıklarını söyledi. Akşit'in "buradan kaçmak mı istediniz " sorusuna kızlar, "Buradan gitmek istiyoruz. Dışarı bile çıkartmıyorlar" yanıtını verdi. 
   
   'Amaç sakinleşmeleriydi' 
   Merkez Müdürü Emin Türker, Akşit'e "Merkezde ağır zihinli çocuklar var. Kendi kulağını koparanlar oluyor. Bazıları da altları bağlanırken veya başka çocuklarla ilgilenilirken kendilerine zarar vermesinler diye bağlanıyor. Bunlar geçici bir süreliğine bağlanıyor. Kızlar, sakinleşsinler diye bu odaya getirildi" dedi. Bunun çözüm olmadığını söyleyen Akşit de, "Yapılan yanlışlıklar var. Personel eksikliği nedeniyle 35 çocukla 3 kişi ilgilenebiliyor. Bunların birçoğu da gönüllü. Tabii mazeret değil. Ağır zihinli çocuklar kendilerine ve çevrelerine zarar vermesinler diye bağlanıyor. Ancak söylendiği gibi çıplak olarak soğukta tutulmuyorlar. Sorumlular hakkında soruşturma açıldı" diye konuştu. 
   
   
</TEXT>
</DOC>
