<DOC>
<DOCNO> 244599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/ekonomi/eko06.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu kuruluşlarına bütçe prangası 
</HEADLINE>
<TEXT>


ÖNDER YILMAZ Ankara 

Bakanlıklar ve kamu kuruluşlarının kendi başlarına gelir toplama ve harcama dönemi bitiyor. Maliye, Sağlık ve Enerji bakanlıkları başta olmak üzere, Radyo ve Televizyon Üst Kurulu ile Emniyet Genel Müdürlüğü, Gümrük Müsteşarlığı gibi kurumların özel gelirlerine el koyacak bir yasa taslağı hazırlandı. 
Başbakanlığa geçen hafta sevkedilen taslağa göre, kuruluşların özel gelirleri 1 Ocak 2005'ten itibaren genel bütçeye gelir kaydedilecek. Mali disiplinin sağlanması amacıyla hazırlanan tasarı önümüzdeki günlerde IMF ile yapılacak görüşmelerde de ele alınacak. 
"Bütçe uygulamalarının daha saydam ve açık" hale getireceği savunulan tasarı taslağının gerekçesinde, şöyle denildi 
"Tasarı ile ekonomik program gereğince özel gelir - özel ödenek uygulamalarının yeniden gözden geçirilmesi, devamında fayda görülenlerin haricindeki uygulamaların kaldırılarak yerine söz konusu özel gelirlerin bütçe geliri olarak kaydedilmesi amaçlanmaktadır." 

Bütçe disiplini tasarısında bedelli askerlik de var Tasarıdaki düzenlemelere göre geler bütçeye gelir kaydedilecek kalemler şöyle 
RTÜK'ün yıllık bütçesinden harcanmayan tutarlar, 
Sağlık Bakanlığı'nın düzenlediği, onayladığı ruhsatlandırma, üretim ve satış izin belgesi, mesul müdürlük belgesi ile permi ve sertifikalar üzerinden alınan bedeller, 
Hazine'ce tedavüle çıkarılacak hatıra paralarının gelirleri, 
Bedelli askerlik ödemeleri, Merkez Bankası'nda Hazine adına açılacak hesaba euro olarak kaydedilecek, sonra TL'ye çevrilerek bütçeye aktarılacak, 
Kültür Bakanlığı'na özel ödenek olarak verilen, sinema, video ve müzik eserlerinden sağlanan gelirler, 
Elektrik Enerjisi Fonu gelirleri, 
Karayolları'na özel ödenek kaydedilen yol ve köprü geçiş ücretleri, 
Araç plakası, basılı kağıtların satışından elde edilen gelirlerin yarısı, 
Emniyet Genel Müdürlüğü'nün satılan taşıt, makine, teçhizat, silah ve hizmetten elde ettiği gelirler, 
Gümrüklerde yarısı personele dağıtılan, fazla mesai ücretlerinin tamamı bütçeye gelir kaydedilecek, 
Tasfiye edilecek 15 fonun gelirleri bütçeye aktarılacak. 
Adalet hizmetleri, ceza infaz kurumları ve tutukevleri için tahsis edilen bina ve arsaların satış gelirleri, 
Serbest bölgelerden elde edilen gelirlerin yüzde 90'ı genel bütçeye gelir kaydedilecek. 


</TEXT>
</DOC>
