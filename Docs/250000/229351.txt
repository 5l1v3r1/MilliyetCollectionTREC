<DOC>
<DOCNO> 229351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo10.html </URL>
<DATE> 2004/04/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İspanyol basını Yeryüzüne hoşgeldin Real Madrid... 
</HEADLINE>
<TEXT>

     Avrupa'nın yıldız futbolcularını kadrosunda bulunduran Real Madrid'in, Avrupa Şampiyonlar Ligi'nde sürpriz bir biçimde AS Monaco'ya elenmesi İspanyolları adeta kahretti. 
     İspanyol basını, ''Sahada karakterini ortaya koymadan hiçbir gücünü göstermeden'' kupadan elenen Real Madrid'in ders alması gerektiğini savunurken, takımında değişikliklerin olacağı iddia edildi. 
     Gazeteler, teknik direktör Carlos Queiroz'un sezon sonunda görevine son verileceğini öne sürdü. ''Bu, çok hüzünlü bir geceydi'' diyen Real Madrid'in futbol direktörü Jorge Valdano da, ''Artık Queiroz'un geleceğini düşüneceğiz'' açıklamasında bulundu. Bu sezon Kral Kupası'nı finalde Real Zaragoza'ya yitiren Real Madrid, ligde lider konumda bulunmasına karşın en yakın rakibi Valencia, yalnızca 1 puan arkasında onu izliyor. 
     Avrupa Şampiyonlar Ligi'ne 5 yıl aradan sonra ilk kez çeyrek finalde veda eden Real Madrid'in elenişiyle ilgili basında yer alan başlıklarda, El Pais'de, ''Madrid'in gizemi Monaco'da düştü'', El Mundo Deportivo'da, ''Tam yıkılma'', Marca'da, ''The End'' Son ifadeleri kullanıldı. 
     Avrupa'nın AC Milan, Arsenal ve FC Juventus gibi büyük takımları arasında yaşanan sözlü atışmalarda kendilerini hepsinden üstün gören Real Madridli futbolcular için ''Galaksililer'' yakıştırılması yapıldığına atıfta bulunan As Gazetesi de, ''Galaksililer ve Queiroz Monaco'da bozguna uğradı. Yeryüzüne hoşgeldiniz'' ifadesini manşetine taşıdı. 
     Real Madrid'in düş kırıklığı yaratan bir futbol sergilediğini yazan El Pais, Fransız takımının adeta hayatının maçını kazandığını belirtti. Yalnızca Raul ve kaleci Casillas'ın birşeyler yapmaya çalıştığı kaydeden gazeteler, Ronaldo'yu ''Hiçbir varlık göstermediği'' için puan bile vermeye gerek duymayarak eleştirdi. 
     Öte yandan Real Madrid ile sözleşmesini henüz yenileyemeyen Roberto Carlos'un sezon sonunda FC Chelsea'ye transferinin gerçekleşme olasılığının yüksek olduğu ileri sürüldü. 

     
</TEXT>
</DOC>
