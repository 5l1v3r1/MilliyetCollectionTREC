<DOC>
<DOCNO> 240841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/siyaset/axsiy01.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'dan tarihi adım 
</HEADLINE>
<TEXT>


Türkiye'nin savunma ihalelerini iptal etmesinin ardından, Yunanistan da silahlanma bütçesinde yüzde 25 oranında indirime gitmeye hazırlanıyor 

GÜVEN ÖZALP Brüksel 


Brüksel'de bir araya gelen Milli Savunma Bakanı Vecdi Gönül ile Yunanistan Savunma Bakanı Spilios Spiliotopulos'un görüşmesinden olumlu bir mesaj çıktı. Yunanistan, silahlanma bütçesinde kapsamlı indirime gitmeye hazırlanıyor. Yunanistan Savunma Bakanı'nın isteğiyle gerçekleştirilen görüşmede silahsızlanma konusunda ilk adımı Gönül attı. Yunanlı meslektaşına, "AB de silahlanmaya bizim kadar para harcayan başka iki ülke yok" mesajı veren Gönül, iki ülke arasındaki işbirliğinin artması, teknolojinin ilerlemesi ve mevcut güven ortamının gelişmesiyle bağlantılı olarak belirgin bir indirime gidilebileceğini söyledi. 
Gönül'ün bu yaklaşımına Yunanlı Bakan da, "Silahsızlanma konusunda attığınız son adımlardan memnuniyet duyduk. Biz de aynı paralelde adımlar atmaya hazırlanıyoruz" karşılığını verdi. Spiliotopulos, detayların haziran sonunda açıklanacağını söyledi. 

5 yıla yayılacak 
Atina silahlanma bütçesinde yüzde 25'e varan bir kısıtlamaya gidecek. "Bir ilk adım" olarak değerlendirilen bu indirim 5 yıla yayılacak. Yunan Savunma Bakanlığı'ndan bir yetkili, AFP'ye, ülkesinin 2.4 milyar dolarlık bir korvet ve 300 zırhlı araçla ilgili satın alma sözleşmelerini iptal etmeye karar verdiklerini bildirdi. Spiliotopulos Yunan devlet TV'si NET'e konuyla ilgili, ülkesiyle Kıbrıs Rum Kesimi arasındaki ortak savunma doktrininin iptali olasılığının gündeme geldiğini söyledi. 


</TEXT>
</DOC>
