<DOC>
<DOCNO> 213078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/soneko06.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivin altın üçgeni Bursa-Kocaeli-Sakarya 
</HEADLINE>
<TEXT>

     Bursa, Kocaeli, Sakarya ve İstanbul'u kapsayan bölge, Türk otomotiv sanayiinin altın üçgenini oluşturuyor. 
     Bu illerimizde yer alan otomotiv üretim tesisleri, Türkiye'nin otomotivdeki üretim ve ihracatının büyük bölümünün gerçekleştirildiği üslere dönüştü. 
     Bursa'da Tofaş, Oyak Renault ve Karsan, Kocaeli'nde Ford Otosan, Honda, Anadolu Isuzu, Hyundai Assan, Sakarya'da Toyota, Otokar ve Otoyol, binlerce kişiye istihdam sağlarken, milyarlarca dolarlık yatırımların karşılığını da artan ihracat gelirleriyle almaya başladılar. 
     Bursa, yan sanayii gücü ile birlikte Oyak Renault ve Tofaş gibi firmaların üretim merkezleriyle otomotivde büyük ağırlığa sahip bulunuyor. 
     İlk Renault marka otomobil 1971'de üretim bantlarından çıkan Oyak Renault, son yıllarda artırılan üretim kapasitesiyle birlikte Megane ve Clio Symbol projeleriyle hızla gelişti. 
     Oyak Renault, geçen yılki 132 bin 257 adetlik üretimiyle Türkiye'nin toplam 562 bin 466 adetlik üretiminin yüzde 23.5'ini gerçekleştirdi. Ayrıca geçen yıl 1 milyar 16 milyon dolarlık ihracatla ilk kez milyar dolar sınırını aşan sektör kuruluşu oldu. 
     Temeli 13 Nisan 1969'da atılan, 12 Şubat 1971 tarihinde seri üretime başlayan Tofaş da son dönemde Doblo başta olmak üzere ihracat amaçlı projeleriyle öne çıktı. 
     Fiat'ın önemli AR-GE merkezleri arasında yer alan Tofaş, geçen yıl 127 bin 268 adetlik üretimiyle toplam üretimde yüzde 22.6'lık paya ulaştı. 
     Bu iki firmanın toplam üretimi ise Türkiye'nin toplam otomotiv üretiminin yüzde 46.1'ini oluşturdu. 
     Bursa'da üretim yapan Karsan da ürettiği 8 bin 302 aracın 411'ini ihraç ederek, 6.6 milyon dolar ihracat geliri sağladı. 
     
     ANADOL'DAN CONNECT'E 
     Türkiye'nin ilk yerli seri üretim otomobili Anadol'u 1966 yılında üreten Ford Otosan, Kocaeli'ndeki fabrikasında ürettiği Connect modeliyle Avrupa'da önemli başarılara imza attı. 
     Ford Otosan, 1998'de 750 milyon euro yatırımla inşasına başlanan ve 2001 yılında devreye alınan Kocaeli fabrikasında, yüksek hacimli üretim ve ihracat rakamını artırdı. 
     Şirket, Eskişehir İnönü fabrikasında Cargo kamyon, motor ve aktarma organları üretimi yapıyor. İstanbul Kartal'da Türkiye'nin en büyük yedek parça dağıtım merkezine sahip bulunan şirket, İstanbul Acıbadem'de ise satış pazarlama, mali işler ve takım kalıp bölümleriyle faaliyetlerini sürdürüyor. 
     Ford Otosan, geçen yıl 114 bin 515 adetlik üretimle bu sanayinin toplam üretiminin yüzde 20.3'ünü gerçekleştirdi. Bu üretiminin 74 bin 871'ini ihraç eden şirket, sektörün toplam araç ihracatının yüzde 20.9'unu yaptı. Şirketin ihracat cirosu da geçen yıl 877.4 milyon dolar oldu. 
     Kocaeli'nde Honda, Anadolu Isuzu, Hyundai Assan ve Askam gibi firmaların da üretim merkezleri yer alıyor. 
     Geçen yıl 10 bin 970 araç üreten Honda, bunların 5 bin 875'ini, 3 bin 970 araç üreten Anadolu Isuzu 610'unu, 1769 araç üreten Askam bunların 36'sını yurtdışına sattı. 
     İhracat amaçlı Starex üretimiyle dikkat çeken Hyundai Assan da ürettiği 35 bin 730 aracın 17 bin 984'ünü ihraç etti. 
     
     TOYOTA SAKARYA'DA BÜYÜYOR 
     Sakarya'da üretim faaliyetini sürdüren Toyota, Otokar ve Otoyol sektörün dikkat çeken firmaları arasına girdiler. 
     Türkiye'yi Avrupa'daki üretim üslerinden birisi haline getiren Toyota, Sakarya'daki üretim tesislerinden bu yıl 1.5 milyar Euro'luk ihracat hedefliyor. 
     Son üç yılda, üretim ve ihracatı sürdürülen Corolla modelleri ile yeni model Corolla Verso için 400 milyon euro yatırım yapan Toyota, 2003'de 70 bin 839 adet otomobil üretti. 
     Bu otomobillerin 61 bin 134'ünü ihraç eden Toyota, 676.3 milyon dolarlık ihracat gelirine ulaştı. 
     
     HAVALI APOLLO'DAN ASKERİ ARAÇLARA 
     1963'de kurulan ve Magirus Deutz lisansıyla ''Havalı Apollo'' olarak adlandırılan Türkiye'nin ilk şehirlerarası otobüslerini üreten Otokar, İstanbul Bahçelievler Fabrikası'nda başlayan üretimini, 1996 yılı itibariyle kademeli olarak Sakarya Arifiye'deki yeni fabrikasına taşıdı. 
     Askeri zırhlı araçlar, şehiriçi taşımacılıkta Magirus minibüs olarak tanınan minibüslerin üretimiyle tanınan Otokar, İstanbul Fruehauf'u devralmasıyla ürün yelpazesine treyler semi-treyler ve kamyonüstü uygulamaları da ekledi. 
     Otokar geçen yılki 2 bin 514 adetlik üretiminin 488'ini ihraç ederek, 25.5 milyon dolarlık gelir sağladı. 
     Otoyol da İtalyan ortağı Iveco'nun midibüs üretim üssü olmaya hazırlanıyor. 
     Kamyon ve otobüs-midibüs sınıfında üretim yapan Otoyol, geçen yıl 4 bin 381 adetlik üretim gerçekleştirdi. Şirket 2003'de 13 milyon 332 bin 320 doları araç, 6 milyon 586 bin 803 doları da yedek parça olmak üzere toplam 19 milyon 919 bin 123 dolarlık ihracat gerçekleştirdi. 
     
     İSTANBUL OTOMOTİVİN BEYNİ 
     İstanbul ise otomotivde ''beyin'' faaliyetlerinin sürdürüldüğü merkez konumunu sürdürüyor. 
     Üretim merkezleri Bursa'da bulunan Oyak Renault ve Tofaş gibi sanayi devlerinin yönetim merkezleri İstanbul'da bulunuyor. Otobüs üretimini Adana'da sürdüren Temsa'nın yönetim merkezi de İstanbul'da. 
     İstanbul'da üretim faaliyetini sürdüren Mercedes-Benz Türk, Hoşdere ve Davutpaşa fabrikalarındaki üretimle otobüste Avrupa'nın önde gelen firmalarından birisi haline geldi. 
     Aksaray fabrikasında da hafif ve ağır sınıf kamyonlar ve çekiciler üreten Mercedes Benz Türk, geçen yıl toplam 6 bin 739 adetlik üretiminin 2 bin 414'ünü ihraç ederek, 291.5 milyon dolar ihracat cirosu sağladı. 
     Traktör üretimini İstanbul'da gerçekleştiren Uzel de 11 bin 99 adetlik üretiminin 2 bin 802'sini yurttışına sattı. Uzel, bu satıştan 31.1 milyon dolarlık ihracat geliri elde etti. 
     
     ANKARA VE İZMİR'DEKİ TESİSLER 
     Otomotivin diğer kuruluşlarından Ankara merkezli MAN Türkiye A.Ş. de MAN'ın Avrupa'daki otobüs üretim üssü olmayı hedefliyor. 2003'deki 1934 adetlik üretiminin 982'sini ihraç eden MAN Türkiye, 170.8 milyon dolar ihracat geliri sağladı. 
     Ankara'daki diğer kuruluş Türk Traktör de başarılı ihracatını sürdürüyor. Türk Traktör, geçen yıl 17 bin 309 adetlik traktör üretiminin 9 bin 113'ünü ihraç ederek, 133.4 milyon dolar ihracat cirosu yaptı. 
     Sektördeki ana sanayi firmalarından BMC ise İzmir'deki üretim tesislerinde gerçekleştirdiği 9 bin 920 adetlik üretiminin 463'ünü ihraç ederek, 22.6 milyon dolar gelir elde etti. 
     
</TEXT>
</DOC>
