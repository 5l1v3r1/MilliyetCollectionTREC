<DOC>
<DOCNO> 218378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur24.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın çiftliğindeki arama sona erdi... 
</HEADLINE>
<TEXT>

     Mali polis ve Tasarruf Mevduatı Sigorta Fonu TMSF ekiplerince, Uzan ailesinin Sakarya'nın Pamukova İlçesi'ndeki çiftliğinde 1 haftadır sürdürülen arama çalışmaları sona erdi. 
     AA muhabirinin aldığı bilgiye göre, Katırözü Yaylası Bakacak Köyü'ndeki çiftlikte sığınak ya da gizli bölmeler bulmak için yapılan çalışmalar bugün sona erdirildi. 
     Kocaeli Üniversitesi'nden bir ekibin özel dedektörlerle katıldığı çalışmalarda, 11 ayrı noktada kazı yapıldığı, ancak para, CD, video kaset ya da başka bir evraka rastlanmadığı öğrenildi. 
     Haciz işlemlerini dün tamamlayan TMSF görevlileri ile arama çalışmalarını sona erdiren mali polis ekipleri İstanbul'a döndü. 
     
</TEXT>
</DOC>
