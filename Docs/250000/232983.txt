<DOC>
<DOCNO> 232983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/ekonomi/eko03.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ekonomi düzeldi', kolej ücreti 11 yıl sabitlendi 
</HEADLINE>
<TEXT>

   Yıllık 6.9 milyar lira ücret belirleyen Büyük Kolej 'enflasyondaki düşüş ve ekonomideki düzelme'yi gerekçe göstererek fiyatını 11 yıl sabitledi 
      ANKARA Milliyet 
   
   Ankara Büyük Kolej, bir ilki gerçekleştirerek 11 yıl süreyle sabit ücret uygulaması başlattı. Ekonomideki düzelme ve giderek düşen enflasyon, karara gerekçe olarak gösterildi. 
   Büyük Kolej'den yapılan açıklamada, "Ara sınıflara kayıt yaptıran öğrencilerin velileri lise son sınıfa kadar olan süre boyunca, ilkokul birinci sınıfa kayıt yaptıran öğrencilerin velileri de ilköğretim ve lisenin tamamı olan 11 yıl boyunca bu hizmetten yararlanacak" denildi. 
   
   İşte ücretler 
   Kolej Halkla İlişkiler Danışmanı Besim Güçtenkorkmaz, 11 yıllık sabit ücret uygulamasından yararlanmak isteyenlerin 19 Nisan - 15 Mayıs tarihleri arasında başvuru yapmaları gerektiğini kaydetti. Güçtenkorkmaz, 11 yıllık sabit fiyat uygulamasında geçen yılın fiyatlarının baz alınacağını belirtti. Genel Müdür Rumi Doğay da "Ülkemizi ve çocuklarımız çok seviyoruz. O nedenle bu uygulamayı başlattık" diye konuştu. 
   Kolejde, okul öncesi hazırlık sınıfı için yıllık yemek ve KDV dahil 4 milyar 950 milyon, 1 - 2 - 3 - 4. sınıflar için yemek ve KDV dahil 6 milyar 950 milyon, 4. sınıftan 11. sınıfa kadar da sadece KDV dahil 6 milyar 900 milyon lira ödeniyor. Yıllık ücretler peşin olarak da alınmıyor. 
   Büyük Kolej'in temeli 1951'de kurulan Büyük Dersane'ye dayanıyor. 1986'da kurulan ve İngilizce eğitim veren Büyük Kolej'de ek dil olarak Almanca ile Fransızca okutuluyor. Üç yıldır Avrupa Uluslarası Okullar Birliği ECIS üyesi olan kolejin, dört yıldır birinci ligde oynayan basketbol takımı da bulunuyor. 
   
   
</TEXT>
</DOC>
