<DOC>
<DOCNO> 213108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo18.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerem Fenerbahçe yönetimiyle görüştü 
</HEADLINE>
<TEXT>

     Fenerbahçe, Birinci Süper Lig'de 7 Şubat Cumartesi günü Elazığspor ile yapacağı maçın hazırlıklarını sürdürüyor. 
     Sarı-lacivertliler, Almanya'nın Münih kentinde düzenlenen ISPO Fuarı'na giden teknik direktör Christoph Daum'un yokluğunda, antrenör Roland Koch yönetiminde gerçekleştirilen antrenmanda kondisyon artırıcı çalışmalar yaptı. 
     Salonda ağırlık çalışmalarıyla antrenmana başlayan futbolcular daha sonra tesislerin yanındaki ormanlık alanda koşu yaptı. 
     Antrenmana sakatlığı nedeniyle tedavisi süren Serhat katılmazken, sakatlığı bulunan Luciano kontrol amaçlı olarak antrenmandan sonra Özel Acıbadem Hastanesi'nde tomografi çektirdi. 
     Sarı-lacivertliler Elazığspor maçının hazırlıklarını bu akşam yapacakları çalışmayla sürdürecek. 
     
     YÖNETİCİLER ÜYELERLE BAYRAMLAŞTI 
     Fenerbahçe Kulübü Başkanı Aziz Yıldırım ve bazı yöneticiler Kurban Bayramı dolayısıyla kulüp üyeleriyle bayramlaştı. 
     Fenerbahçe Burnu'ndaki FB Faruk Ilgaz Tesisleri'nde gerçekleştirilen bayramlaşmada Kadıköy Belediye Başkanı Selami Öztürk'ün yanı sıra, yöneticiler Murat Özaydınlı, Vedat Olcay, Işık Eyigüngör, Rahmi Eyüpoğlu ve Ünal Uzun da hazır bulundu. 
     Yöneticiler, üyeleri tesislerin girişinde karşılarken, başkan Yıldırım da salonu dolduran yaklaşık bin kulüp üyesiyle tek tek bayramlaşarak sohbet etti. 
     Aziz Yıldırım yaptığı konuşmada, bayramlaşmak için tesislere gelerek destek verdikleri için üyelere teşekkür ederek, ''Sosyal alanda da bütün Fenerbahçelilerin biraraya gelebileceği bir tesise kavuştuk. Bundan sonra her önemli günümüzde burada hep beraber olacağız. İyi ve kötü günlerimizi burada tartışacağız'' diye konuştu. 
     Üyelerden sürekli destek mesajları aldığı gözlenen Yıldırım'a eski milletvekili ve kulüp yöneticisi Orhan Ergüder de övgüde bulunarak, ''Evliya gibi adamsın. Bu kadarını beklemiyordum. Bizi saraylarda yaşatıyorsun'' dedi. 
     
     KEREM, YÖNETİCİLERLE GÖRÜŞTÜ 
     Galatasaray'ın eski kalecisi Kerem, FB Faruk Ilgaz Tesisleri'ndeki bayramlaşmadan önce kulüp binasına gelerek yöneticilerle görüştü. 
     Başkan Yıldırım, Kerem ile yaptıkları görüşmeyle ilgili olarak, ''Onunla ilgili bir şey yok. Kendisi gelip görüşmek istedi'' dedi. 
     Sezon başında Galatasaray'dan ayrıldıktan sonra önce Gençlerbirliği'ne, daha sonra da Çaykur Rizespor'a giden ancak buradan da ayrılan Kerem'in kulüp arayışı içerisinde olduğu öğrenildi. 
     
</TEXT>
</DOC>
