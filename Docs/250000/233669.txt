<DOC>
<DOCNO> 233669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/guncel/gun04.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilere türban affı için öneri 
</HEADLINE>
<TEXT>

   SALİHA ÇOLAK Ankara 
   
   AKP Samsun Milletvekili Mehmet Kurt, "türban" nedeniyle okullarından uzaklaştırılan öğrencileri de kapsayan bir öğrenci affı yasa önerisi hazırlayarak, AKP Grup Başkanlığı'na sundu. Kurt, önerisinde 'çeşitli nedenlerle' üniversitelerden ilişiği kesilmiş veya kesilme durumuna gelen öğrencilere 2 sınav ve 2 bütünleme hakkı tanınmasını istedi. Öneri yasalaşırsa af, 12 Eylül 1980'den 2003 - 2004 öğretim dönemine kadar olan zaman dilimini kapsayacak. Öneride, "Sınavlara gireceklerin hakları hukuk dışı herhangi bir sebeple engellenemez" hükmünün yer alması, 'türban' yasağının kaldırılmasını sağlayacak dolaylı bir formül olarak gösteriliyor. Öğrenimlerine devam eden öğrencilerden 2003-2004 yılı sonunda ilişiği kesilecek olanlar da bu aftan yararlanacak. Öğrencilerden herhangi bir para talep edilemeyecek. 
   
   'Gençlik heyecanı' 
   Kurt, önerinin gerekçesini şöyle anlattı "Gençlik heyecanı, tecrübesizliği gibi yapılan hatalar dolayısıyla, bu gençleri hayata kazandırmak, onları toplum içerisinde sorumlu ve faydalı birer birey olarak hazırlamak gerekiyor." 
   
   
</TEXT>
</DOC>
