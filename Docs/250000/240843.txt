<DOC>
<DOCNO> 240843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/siyaset/siy01.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis hocaları üzdü 
</HEADLINE>
<TEXT>


Polis, YÖK Yasası'nı protesto eden 29 üniversite rektörü ve öğretim üyesinin yürümesine zorluk çıkardı. Polis "İzinsiz" derken, hocalar "İzin aldık" dedi 

Aslı Öktener 


YÖK Yasası'nı protesto etmek isteyen Marmara Bölgesi'ndeki üniversitelerin rektörleri ve öğretim üyeleri "caddede yürüyüş" yapmak isteyince polisle karşı karşıya geldi. Polis yürüyüş için izin olmadığını söylerken, rektörler tüm izinleri aldıklarını savundu. 
Üniversitelerarası Kurul Başkanı ve YTÜ Rektörü Prof. Dr. Ayhan Alkış, İÜ Rektörü Prof. Dr. Kemal Alemdaroğlu, Boğaziçi Üniversitesi Rektörü Prof. Dr. Sabih Tansal ve İTÜ Rektörü Prof. Dr. Gülsün Sağlamer'in de aralarında bulunduğu 29 üniversitenin rektörü ve yaklaşık 500 öğretim üyesi, dün sabah İÜ Fen Fakültesi'nde toplandı. Rektörler, saygı duruşunun ardından cüppeleriyle Ordu Caddesi'ne geldi. Ellerindeki pankartla İÜ Rektörlüğü'ne doğru yürümek isteyen rektörlere polis "kaldırımdan yürüyün" uyarısı yaptı. Bunun üzerine İÜ Rektörü Prof. Dr. Kemal Alemdaroğlu polise, "Lütfen görevinizi yapın, engel oluyorsunuz. Yürüyüş için izin alındı. Bütün yol trafiğe kapatılacaktı. Ancak, araç trafiğini tek şeritten vererek bir şeritten yürümemizi sağlayın" dedi. Emniyet görevlisi de "Yürüyebiliyorsanız yürüyün" diyerek gruptan ayrıldı. 
Alkışlı protestoda bulunarak 10. Yıl ve Gençlik marşlarını okuyan rektörler, zaman zaman kaldırımdan yürümek zorunda kaldı. 10 dakikalık yolu 50 dakikada alarak İÜ Rektörlüğü'ne ulaşan öğretim üyeleri, "Türkiye laiktir, laik kalacak" diye slogan attı. 

Öğrencilerden protesto 
Bu arada bir grup üniversite öğrencisi hem rektörleri hem de hükümeti protesto etti. Bir öğrenci rektörlere, "Öğrenciler hakkında soruşturma açan bu zihniyettir. Şimdi yürüyorlar" diye bağırdı. Alemdaroğlu, YÖK yasa değişikliğine karşı olduklarını belirterek okuduğu basın açıklamasında, "İmam hatip liseleri modeli, bir mesleki teknik lise olarak değil, dinin öğrenilmesine yönelik bir alternatif model olarak düzenlenmektedir" dedi. 

Polisle tartışma 

Fotoğraf MUSTAFA SEVEN 

Yürüyüş için yardım isteyen rektörler polisle tartıştı. Alkışlı protestoda bulunarak 10. Yıl ve Gençlik marşlarını okuyan hocalar, zaman zaman kaldırımdan yürümek zorunda kaldı, arabaların arasına sıkıştı. Yürüyüş 50 dakika sürdü. 

Alemdaroğlu Maksadı aştılar 

Milliyet'e açıklamada bulunan Alemdaroğlu, İstanbul Valisi Muammer Güler ve Emniyetten Sorumlu Vali Yardımcısı Ergun Gürgör ile telefonda görüştüğünü, gerekli izinlerin alındığını belirtti. Alemdaroğlu, "Yürüyüşümüz yasaldır. Sessiz yürüyüş olacaktı ama marşlar, alkışlar içerisinde yürüdük. Polis maksadını aşan bir tutum sergiledi. Sonra otobüsleri üzerimize sürdü, otobüslere 'klakson çalın' dedi" açıklamasını yaptı. 
Emniyetten Sorumlu Vali Yardımcısı Ergün Güngör ise şöyle dedi "Bize bildirdiler ama kabul etmedik. 2911 sayılı kanunla ilgili gerekeni kendilerine söyledik. Verilmiş bir izin yok. Hatta orada arkadaşlarımız, kaldırımdan yürümeleri gerektiği konusunda uyardılar. 2911 sayılı kanun açık. Ancak 'kaldırımdan yürürsünüz' dedik. Kaldırımdan da vatandaş gibi yürürler. Nitekim bugün müsaade etmedik. Kaldırımdan yürüdüler en son." 


</TEXT>
</DOC>
