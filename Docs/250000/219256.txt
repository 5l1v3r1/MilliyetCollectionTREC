<DOC>
<DOCNO> 219256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo14.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in ikinci yarısına Fenerbahçe damgası... 
</HEADLINE>
<TEXT>

     Fenerbahçe, Birinci Süper Futbol Ligi'nin ikinci yarısına aldığı başarılı sonuçlarla adeta damgasını vurdu. 
     Sarı-lacivertliler, ikinci yarının en başarılı takımı olarak dikkat çekerken, oynadıkları 6 maçın 5'ini kazanıp, 1 kez berabere kaldı ve yenilgi yüzü görmedi. Topladığı 16 puanla ikinci yarının lideri olan ''Sarı kanaryalar'', en çok galip gelen, en çok gol atan ve en çok puan toplayan ekip oldu. 
     Ligin ilk yarısını, lider Beşiktaş'ın 8 puan gerisinde kapayan Fenerbahçe, ikinci yarıdaki çıkışıyla aradaki puan farkını kapadı ve 23. haftada averajla liderliğe yükseldi. 
     
     BEŞİKTAŞ'IN ÖNLENEMEZ DÜŞÜŞÜ 
     Beşiktaş ise ezeli rakibi Fenerbahçe'nin tersine, ikinci yarıda büyük bir düşüş yaşadı. 
     İkinci yarıda 6 maçta 2'şer galibiyet, mağlubiyet ve beraberlik alan siyah-beyazlılar topladıkları 8 puanla ancak 12. sırada yer aldı. 
     ''Kara kartallar'' ayrıca ikinci yarıda rakip fileleri 6 kez havalandırırken, kalesinde 8 gol gördü ve eksi 2 averajda kaldı. 
     
     DİYARBAKIRSPOR GERÇEĞİ 
     Diyarbakırspor ise ikinci yarıda Fenerbahçe ile birlikte yenilmeyen iki ekipten biri oldu. 
     Kırmızı-yeşilliler, yaptıkları 6 maçın 3'ünü kazanırken, 3 kez de berabere kalıp 12 puan toplayarak puan sıralamasında 2. sıraya yerleşti. Aynı puana sahip Gaziantepspor ise averajla 3. sıraya yerleşti. 
     Bu arada Konyaspor, Samsunspor ve Trabzonspor da 10'ar puan toplayıp 4,5 ve 6. sıraları paylaştı. 
     
     GALATASARAY, BEŞİKTAŞ'I GEÇTİ 
     Bu sezon tarihinin en kötü günlerini yaşayan Galatasaray ise ikinci yarıda ezeli rakibi Beşiktaş'tan daha başarılı oldu. 
     Sarı-kırmızılılar, 2 galibiyet, 3 beraberlik, 1 de yenilgi alırken 9 puan toplayıp 7. sırada yer aldı. 
     
     İSTANBUL, GENÇLERBİRLİĞİ, BURSA VE ADANA DÜŞÜŞTE 
     İkinci yarının en başarısız ekipleri ise İstanbulspor, Gençlerbirliği, Bursaspor ve Adanaspor oldu. 
     İstanbulspor ve Gençlerbirliği 5'er puan toplayıp 15 ve 16. olurken, Bursaspor 4, Adanaspor ise sadece 1 puan alarak son 2 sırayı paylaştı. 
     
     EN ÇOK GOL YİYENLER 
     Ligin ikinci yarısında kalesinde en çok gol gören takımlar Gençlerbirliği ile Adanaspor oldu. 
     İki takım da 13'er gol yerken, Gaziantepspor 12, Çaykur Rizespor ile Elazığspor 11'er gol yedi. 
     En az gol yiyen takımlar sıralamasında ise Malatyaspor 4 golle ilk sırada yer aldı. 
     
</TEXT>
</DOC>
