<DOC>
<DOCNO> 202715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun43.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston Kıbrıs'a geldi... Yarın Denktaş ile görüşecek 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, Atina temaslarının ardından Kıbrıs'a geldi. 
     Weston, geçen Pazar günü KKTC'de yapılan milletvekili seçimlerinin hemen sonrasına denk gelen ziyaretinde, Kıbrıs sorununun çözümüne ilişkin son gelişmeler konusunda KKTC ve Güney Kıbrıs'ta temaslarda bulunacak. 
     Weston, temasları çerçevesinde bugün sırasıyla Rum yönetimi Dışişleri Bakanı Yorgo Yakovu ve Rum yönetimi lideri Tasos Papadopulos ile ayrı ayrı görüşecek. 
     Thomas Weston, Papadopulos ile görüşmesinin ardından, akşam saatlerinde KKTC'ye geçerek, Cumhuriyetçi Türk Partisi CTP Genel Başkanı Mehmet Ali Talat ile ABD Büyükelçiliği'nin KKTC'deki ofisinde biraraya gelecek. 
     
     DENKTAŞ-WESTON GÖRÜŞMESİ YARIN 
     Cumhurbaşkanı Rauf Denktaş ise Weston ile yarın saat 10.00'da görüşecek. Weston, bu görüşmenin ardından sırasıyla Ulusal Birlik Partisi UBP , Barış ve Demokrasi Hareketi BDH ve Demokrat Parti DP yetkilileriyle biraraya gelecek. Weston'un, yarın öğleden sonra basın toplantısı düzenlemesi bekleniyor. 
     Weston, temaslarını tamamlamasının ardından Cuma günü adadan ayrılacak. 
     
</TEXT>
</DOC>
