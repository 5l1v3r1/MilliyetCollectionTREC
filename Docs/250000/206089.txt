<DOC>
<DOCNO> 206089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur30.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdaş Gazeteciler Derneği'nden kınama 
</HEADLINE>
<TEXT>

     Çağdaş Gazeteciler Derneği ÇGD ''Gazetecinin çalışmasının engellenmesinin, basın özgürlüğünü fiilen ortadan kaldırmanın ilk adımı'' olduğunu bildirdi. 
     ÇGD Yönetim Kurulu tarafından yapılan yazılı açıklamada, Başbakan Recep Tayyip Erdoğan'ın, yılbaşı gecesi Karabük'teki Yaşlılar ve Çocuklar Yurdu'ndaki incelemeleri sırasında kendisine soru yönelten Vatan Gazetesi muhabiri Nuri Sefa Erdem'e yönelik tavrı kınandı. 
     Başbakan Erdoğan'ın ''Sorulan soruyu beğenmeyerek soruyu soran gazeteciyi edepsizlikle suçladığı ve bunu korumalarının gazeteciye kötü muamelesinin izlediği'' kaydedilen açıklamada, Başbakan'ın bu tavrı ''hoşgörüsüzlük'' olarak nitelendi. Açıklamada şu görüşlere yer verildi 
     ''Çünkü Erdoğan, kamuoyunun yanıtlarını merak ettiği konulardaki sorulara yanıt vermek yerine yahu gibi sözcüklerle biten hoşgörüsüz ifadelere başvuruyor. Gazetecileri sorduğuna pişman etme yolunu tercih ediyor. 
     Başbakan'ın kendisine yöneltilen sorularla ilgili niyet sorgulama, soru beğenmeme, sevmediği soruyu soran gazeteciyi cezalandırma gibi hakları yoktur. 
     Kendisine düşen, soruyu yanıtlamak ya da yanıtlamamaktır. Gazetecinin engellenerek ya da çekinerek soru soramaması da, sık sık bizzat Başbakan tarafından dillendirilen haber alma özgürlüğü ile bağdaşmaz.'' Başbakan Erdoğan'ın, ''İşkence ve kötü muameleye sıfır tolerans'' sloganıyla yola çıktığını iddia eden bir hükümetin Başbakanı olduğu ifade edilen açıklamada, koruma polislerinin sergilediği kötü muameleyi kabul etmenin imkansız olduğu belirtildi. Hiçbir gerekçenin koruma polislerine, ''bir gazeteciyi, bir insanı, sürükleme, tekmeleme ve tartaklama hakkı tanımayacağı'' kaydedilen açıklamada, basın organları da, konuya yeterince yer vermedikleri gerekçesiyle eleştirildi. 
     Bunun, Türk basınının geldiği içler acısı durumu gösterdiği ifade edilen açıklamada, ''Gazetecinin çalışmasının engellenmesi, medya organının çalışmasını engellemenin ve basın özgürlüğünü fiilen ortadan kaldırmanın ilk adımıdır. Saldırıyı kınıyor, bizzat Başbakan Erdoğan tarafından cesaretlendirilen sorumluların bir an önce cezalandırılmasını bekliyoruz'' denildi. 
     
</TEXT>
</DOC>
