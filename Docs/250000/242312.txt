<DOC>
<DOCNO> 242312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun20.html </URL>
<DATE> 2004/05/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İran'da İngiliz Büyükelçiliği önünde gösteri 20 tutuklama 
</HEADLINE>
<TEXT>

     İran'ın başkenti Tahran'da dün İngiliz Büyükelçiliği önünde yapılan gösteride 20 civarında kişi tutuklandı. 
     İran resmi haber ajansı İRNA'nın haberine göre, polis yetkilileri, Irak'taki işgali ve Amerikan askerlerinin Şiiler için kutsal kentlere yönelik saldırılarını protesto için dün İngiliz Büyükelçiliği önünde gösteri yapan kişilerden 20 kadarının tutuklandığını açıkladı. 
     Yetkililer, polisin dağılın uyarısına aldırış etmeyen göstericilere müdahale ettiğini ve tutuklananların Azad Üniversitesi Besic gönüllü milis öğrencileri olduğunu kaydettiler. 
     Bir haftayı aşkındır İngiliz Büyükelçiliği önünde toplanan göstericiler, dün dördüncü kez bir araya gelmiş, İngiliz Büyükelçiliği'nin kapatılmasını, büyükelçinin sınır dışı edilmesini ve işgalci güçlerin Irak'tan çekilmesini isteyen sloganlar atmıştı. 
     Büyükelçilik binasına, geçen hafta yapılan gösteride molotofkokteylleri ve taş atılmıştı. 
     
</TEXT>
</DOC>
