<DOC>
<DOCNO> 205908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/siyaset/siy02.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerin Dinçer rahatsızlığı 
</HEADLINE>
<TEXT>

   Ordu komuta kademesinin, Başbakanlık Müsteşarı Dinçer'den duyulan rahatsızlığı hükümete ilettiği ortaya çıktı 
      AYDIN HASAN Ankara 

   
   AKP Adıyaman Milletvekili Hüsrev Kutlu'nun mareşal üniformalı Atatürk resmiyle ilgili sözleri ve Fatih Camii'ndeki tarikat görüntülerine tepki gösteren ordunun komuta kademesinin, laiklikle İslamın bütünleştirilmesi sözleriyle tepki çeken Başbakanlık Müsteşarı Prof. Dr. Ömer Dinçer'den duyulan rahatsızlığı da hükümete ilettiği ortaya çıktı. 
   AKP iktidarı, yeni yıla "Hükümetle asker arasında uyumsuzluk" olduğu algılamasına neden olan dört temel sorun çerçevesinde yaşanan tartışmalarla girdi. Komuta kademesi Cumhuriyetin temel niteliklerine yönelik kaygılarının yanı sıra Kıbrıs konusundaki görüş ayrılıklarını da hükümete iletti. Başbakan Erdoğan ile Genelkurmay Başkanı Orgeneral Hilmi Özkök'ün pazartesi günü yaptıkları görüşmede ağırlıklı olarak Kıbrıs sorunu üzerinde durulurken, bürokrasideki kadrolaşma da gündeme geldi. Kulislerde, Özkök'ün Dinçer'in sözlerinin orduda yarattığı rahatsızlığı Erdoğan'a aktardığı öne sürüldü. 
   
   Müslüman yapı 
   Kamu Yönetimi Reformu'nun da mimarı olan Dinçer'in 1995'te bir sempozyuma sunduğu ve orduyu rahatsız eden tebliğdeki görüşleri şöyleydi 
   "Türkiye Cumhuriyeti'nin başlangıçta ortaya koyduğu laiklik, cumhuriyetçilik ve milliyetçilik gibi birçok temel ilkenin yerini daha çok katılımcı, daha adem - i merkezi, daha Müslüman bir yapıya devretmesi zorunluluğunun ve artık bunun zamanının geldiği düşüncesini taşıyorum." 
   AKP'nin, Kıbrıs konusunda halkta oluşabilecek bir tepkinin seçimlerde olumsuz tablo oluşturmasından endişe duyduğu kaydedildi. Kutlu'nun açıklamaları da, seçim öncesi AKP yönetiminin huzursuzluğunu artıran faktör oldu. 
   
   
   
   
   
</TEXT>
</DOC>
