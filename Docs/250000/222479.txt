<DOC>
<DOCNO> 222479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko38.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Merloni CEO'su Türkiye daha uzun süre iyi olduğunu kanıtlamalı 
</HEADLINE>
<TEXT>

     Merloni CEO'su Andrea Guerra, Türkiye ekonomisinin iyiye gittiğini belirterek, ''Türkiye'nin daha uzun süre iyi olduğunu kanıtlaması gerekiyor'' dedi. 
     Guerra, katıldığı Yatırım Danışma Konseyi Toplantısı'nda CNBC-E'nin sorularını yanıtlarken, yaklaşık 10 yıldır faaliyet gösterdikleri Türkiye'ye 100 milyon doların üzerinde yatırım yaptıklarını bildirdi. 
     AB'ye katılmanın önemli olduğunu vurgulayan Guerra, ''Ancak daha önemli olan istikrar ve güvenilirlik. O yüzden ben AB'ye katılım gerçekten anahtar noktadır diyemiyorum'' diye konuştu. 
     Doğu Avrupa ülkelerine doğrudan yabancı yatırım yapmanın daha avantajlı olduğunu belirten Guerra, Rusya ve Polonya gibi ülkelerin kendilerini yatırıma davet eden politikaları bulunduğunu söyledi. 
     Andrea Guerra, Türkiye'nin ekonomisinin iyiye gittiğini ifade ederek, şunları kaydetti 
     ''Ama 18 ay aslında çok kısa bir süre. Türkiye'nin daha uzun süre iyi olduğunu kanıtlaması gerekiyor. Türkiye, potansiyeli çok yüksek bir ülke. Özellikle gümrük vergisi, mali hedefler ve planlarla ilgili Türkiye'de yapılacak çok şey var.'' Türkiye'den spesifik olarak bir beklentisi bulunmadığını dile getiren Guerra, ''Ama hükümetten spesifik beklentilerim var. Reformların devam etmesi, 2005'e kadar enflasyonun tek basamağa inmesi gibi...'' dedi. 
     
     PIRELLİ SPA BAŞKANI 

     Pirelli SpA Başkanı Marco Tronchetti Provera da CNBC-E'nin sorularını yanıtlarken, lastik sektöründeki gelişmeleri değerlendirdi ve rekabetçi olmayan bir ülkede yatırım yapmak istemeyeceklerini vurguladı. 
     Sendikalar makul davrandığında yatırımlarına devam edebileceklerini belirten Provera, ''Eğer sendikalar makul olurlarsa, makul bir şekilde davranırlarsa biz yatırımlarımıza devam ederiz elbette. Gerçekten çok iyi çalışanlarımız, çok iyi teknikerlerimiz var. Eğer kendileri çok fazla talep ederlerse, çok üzülürüz, çok büyük bir acı kayıp olur. Çünkü uluslararası bir şirket olarak bu durumda yatırımlarımıza ara vermek zorunda kalabiliriz'' dedi. 
     Lastik-İş Sendikası, toplu iş sözleşmesi görüşmeleri anlaşmazlıkla sonuçlanan Goodyear, Türk Pirelli ve Brisa lastik fabrikalarında grev kararı almıştı. 

     
</TEXT>
</DOC>
