<DOC>
<DOCNO> 207035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko19.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Robert Connan Irak şu anda eşsiz bir pazar durumunda 
</HEADLINE>
<TEXT>

     Irak Geçici Koalisyon Yönetimi Baş Ticaret Müsteşarı Robert Connan, Irak'ı ''eşsiz bir pazar'' olarak niteledi ancak, ülkede her şeyin karışık olduğunu ve işlerin kolay olmadığını söyledi. 
     ABD'nin İzmir Konsolosluğu ve İzmir Ticaret Odası İZTO tarafından düzenlenen ''Irak'ta İş Yapmak'' konulu seminerde konuşan Connan, Irak'taki sektörler, sorunlar, iş fırsatları ve gelişmeleri anlattı. 
     Irak'taki yıkımların bombalamalardan kaynaklanmadığını ileri süren Connan, ''Asıl yıkımlar, yağmalamalar ve yağmalamayı kolaylaştırmak için çıkarılan yangınlardan meydana geldi'' dedi. 
     Irak'ta tüketimde son 5 aydır gözle görülür bir artış yaşandığını kaydeden Robert Connan, dünyanın her yanından iş yapmak isteyen yatırımcıların talepleriyle karşılaştıklarını bildirdi. Açılan web sayfalarıyla internet ortamında bu yatırımcılara bilgi sunarak, yol göstermeye çalıştıklarını kaydeden Connan, İzmirli yatırımcılara Iraklı partner ve avukat bulmalarını, web sayfasında 8 bin Iraklı şirketin listesini sunduklarını belirtti. 
     Irak'ın büyüyüp, gelişmeye hazır bir pazar olduğunu söyleyen Connan, şöyle konuştu 
     ''Irak, şu anda eşsiz bir pazar. Rusya, Kosova ve Kuveyt'te iş yapmış birçok firma bu pazarda yer almak için çabalıyor. Irak pazarında iş yapmak istiyorsanız, kendinizi bu pazarın eşsizliğine uyarlamalısınız. Çünkü bu pazarda şartlar her gün değişebiliyor. Irak ile iş yapmada uzman olduğunu söyleyen firmalar geliyor ama onların da çok eksikleri olduğunu görüyoruz. Değişme ve gelişmeler çok hızlı oluyor. Ticaret kanunları değişiyor.'' 
     
     ''IRAK GIDA İHRACATINDA TÜRKİYE'YE RAKİP OLABİLİR'' 
     İzmirli firmaların geçmiş dönemlerde Irak'a gıda ihraç ettiklerine dikkati çeken Connan, ancak bu ülkenin tarım potansiyelinin bu güne kadar kullanılamadığını, bundan böyle Irak'ın da gıda ihracatçısı bir ülke konumuna geleceğini ve Türkiye'ye rakip olabileceğini söyledi. 
     Irak'ta çok yoğun güvenlik problemleriyle karşılaşıldığına işaret eden Connan, bu ülkeyle iş yapmak isteyen yatırımcıları uyararak, gidip bizzat yerinde analiz yapmalarını önerdi. Yatırımcıların ülkede özel güvenlik şirketleriyle anlaşmasını, haydut ve hırsızlara karşı dikkatli olmalarını isteyen Robert Connan, zırhlı araç temin etmeleri tavsiyesinde de bulundu. Connan, gıda ihracatçılarına şu anda Irak için belli bir standart oluşturulmaması nedeniyle Arap ülkelerinin gıda standartlarını kullanmalarını önerdi. 
     Irak'ta 15 Ocak'tan itibaren açılacak 18.6 milyar dolarlık ihalelere Türk işadamlarının da katılmalarını isteyen Connan, altyapıda özellikle elektrik ve arıtma tesisleriyle ilgili önemli iş imkanları bulunduğunu kaydetti. 
     Robert Connan, ''Sabırlı ve esnekseniz, kaynağınız da varsa bu ülkede iyi iş yapabilirsiniz. Ancak kendi bilgi ve birikimlerinizi, becerilerinizi kullanarak başarılı olabilirsiniz. Irak'ta her şey karışık ve hiçbir şey kolay değil, ancak tünelin ucunda ışık görünüyor'' diye konuştu. 
     
     TÜRKİYE'DEN İHRACAT ARTTI 
     İZTO Başkanı Ekrem Demirtaş ise, savaşın ardından Türkiye'nin Irak'a yaptığı ihracatın önemli boyutlara ulaştığını anlattı. Demirtaş, ''2003 yılı Temmuz-Ekim döneminde Irak, Türkiye'nin en çok ihracat gerçekleştirdiği 10. ülke oldu. 4 ayda kayıtlı olarak toplam ihracat 374.9 milyon doları buldu'' dedi. 
     Türk firmalarının Irak ile ekonomik ve ticari ilişkilerin geliştirilmesi bağlamında önemli fonksiyonlar üstlenebileceğini düşündüklerini kaydeden Demirtaş, İzmir ve Ege'nin, Körfez Savaşı öncesinde çok yönlü ihracat yaptığı Irak'a binlerce çeşit mal ve hizmet sunabileceklerini kaydetti. 
     ABD'nin İzmir Konsolosu Scott Edelman da konuşmasında, uzun yıllardır Saddam Hüseyin diktatörlüğünde yıkıma uğrayan ülkede istikrarı sağlamanın bölge için de önemli olduğuna inandıklarını anlattı. Edelman, ABD'nin Irak ile ilgili konulardaki tüm sözlerinin arkasında durduğunu belirterek, ''Saddam tehdidini'' ortadan kaldırma sözü verdiklerini ve başardıklarını kaydetti. Edelman, yeniden yapılanmada Türk işadamlarına önemli rol düşeceğini söylediklerini belirterek, ''Bu sözümüzün de arkasındayız. Türkiye'den 1 ayda 150 milyon dolarlık yakıt aldık, bu devam edecek'' dedi. 
     
</TEXT>
</DOC>
