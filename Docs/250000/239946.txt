<DOC>
<DOCNO> 239946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun34.html </URL>
<DATE> 2004/05/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Necef'te Hz. Ali türbesi zarar gördü 
</HEADLINE>
<TEXT>

     Irak'ın Necef kentinde bugün Amerikan askerleriyle Şii lideri Mukteda Sadr milisleri arasındaki çatışmada Şiilerin en kutsal yeri olan Hz. Muhammed'in damadı İmam Ali'nin türbesi zarar gördü. 
     Makineli tüfek ateşinde zarar gören türbenin altın kubbesinde 30 santimetre uzunluğunda 20 santimetre genişliğinde 4 delik görüldü. 
     Türbenin zarar görmesine hangi tarafın neden olduğu bilinmiyor. 
     Amerikan askerleri, Iraklı Şiileri kızdırmamak için kentteki kutsal yerlere zarar vermekten kaçınıyor. 
     Öte yandan, yerli ve yabancı gazetecilerin kaldığı bir otelin duvarlarına da çok sayıda merminin isabet ettiği, ölen ya da yaralanan olmadığı belirtildi. 
     Sadr'ın bir sözcüsü, bugünkü çatışmada 10 milisin öldüğünü kaydetti. 
     Bu arada, Sadr'ın adamlarından Şeyh Abdül Hadi, Bağdat'ta bugün cuma namazında, cemaatten, koalisyon kuvvetleri karşısında Şii milisleri desteklemeleri için Necef'e gitmelerini istedi. Hadi, ''Namazdan sonra kardeşlerimizi desteklemek için Necef'e gitmenizi istiyorum'' dedi. 
     
</TEXT>
</DOC>
