<DOC>
<DOCNO> 223767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko41.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'den borçlulara Bütün yaptırımların uygulanacağı bilinmeli 
</HEADLINE>
<TEXT>

     Tasarruf Mevduatı Sigorta Fonu TMSF , yönetim ve denetimi Fon'a intikal eden bankalara borçlu firma ve gruplara da, borçlarını biran önce ödemeleri ya da ödeme planına bağlamaları çağrısında bulundu. 
     TMSF'den konuya ilişkin yapılan yazılı açıklamada, ''borçlu olan firma ve grupların borçlarını ödemek veya ödeme planına bağlamak için gerekli çabayı göstermemeleri halinde, Amme Alacaklarının Tahsili hakkındaki Kanun ve Bankalar kanunu'ndaki son değişikliklerin sağladığı bütün yaptırımların uygulanacağı bilinmeli'' denildi. 
     Açıklamada, bu tür yaptırımlarla karşılaşmak istemeyen borçluların, en kısa zamanda TMSF 2. Tahsilat Dairesi ile temas kurmalarının kendi menfaatlerine olacağı vurgulandı. 
     
     ''YETERLİ NİYET VE ÇABA GÖSTERİLMEDİ'' 
     Fon'dan yapılan yazılı açıklamada, Bankaların yönetim ve denetiminin TMSF'ye geçmesinden bu yana geçen süre zarfında, hakim ortaklar dışındaki borçlu firma veya grupların kurumsal borçlular büyük kısmının, borcunu ödeme veya ödeme planına bağlama konusunda yeterli niyet ve çabayı göstermediği belirtildi. Açıklamada, devamla şöyle denildi 
     ''TMSF'ye devredilen bankaların maruz kaldıkları büyük zararların ve ekonomiye yükledikleri olağanüstü yüksek maliyetin gözardı edilmeyecek bir kaynağının da, Fon'a devredilen bankalara borçlarını ödemeyen veya ödemek için yeterli çabayı göstermeyen firmalar ve grupların oluşturduğu unutulmamalıdır. 
     Geçmişte sorunlu bankaların peşpeşe TMSF'ye devredildimesinin meydana getirmiş olduğu belirsizlik ortamı ve TMSF'nin kriz şartlarına göre yeniden yapılanmasının beklenenden uzun sürmüş olması sebebiyle, TMSF'nin söz konusu kurumsal borçlulardan olan alacaklarının takip ve tahsilinde beklenen sonuçların alınmadığı aşikardır.'' Açıklamada, gelinen noktada, gerek bir taraftan bu tür alacakların tahsilini hızlandırmak amacıyla Bankalar Kanunu'nda yapılan değişiklikler ve bu çerçevede 6183 Sayılı Amme Alacaklarının Tahsili Hakkında Kanun'un sağladığı etkili takip sürecinin bu tür alacaklar için de uygulanabilmesi imkanının getirilmiş olması, diğer taraftan TMSF'nin daha etkin ve kararlı çalışacak bir yapılanmaya kavuşturulmuş bulunmasının, bu alacakların takip ve tahsili sürecinin de ''daha etkin, hızlı ve sonuç alıcı'' bir aşamaya gireceği anlamına geldiği belirtildi. 
     
     TMSF KARARLI 
     Bu çerçevede TMSF'ye devredilmiş bankalara borçlu olan firma ve grupların, borçlarını ödemek veya ödeme planına bağlamak için gerekli çabayı göstermeleri istenirken, şöyle denildi 
     ''Gerekli çabayı göstermemeleri halinde, 6183 sayılı Amme Alacaklarının Tahsili Hakkındaki Kanun'un ve Bankalar Kanunun'daki son değişikiliklerin sağladığı bütün yaptırımların, yurtdışına çıkışının yasaklanması dahil olmak üzere, kararlı, güçlü ve hızlı bir şekilde uygulanacağı bilinmelidir. 
     Bu tür yaptırımlarla karşılaşmak istemeyen ve uzun süredir ödemedikleri borçlarını ödemek veya uygun ödeme planlarına bağlamak isteyen borçluların, en kısa zamanda TMSF 2. Tahsilat Dairesi ile temas kurmaları kendi menfaatlerine olacaktır.'' 
     
</TEXT>
</DOC>
