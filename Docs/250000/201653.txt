<DOC>
<DOCNO> 201653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo12.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur 2 sayı attı, Hidayet boş geçti 
</HEADLINE>
<TEXT>

     ABD Profesyonel Basketbol Ligi'nde NBA 7. hafta mücadelesine, bu sabaha karşı yapılan 7 maçla devam edildi. 
     Geçen sezonun şampiyonu San Antonio Spurs, deplasmanda Houston Rockets'ı 71-67 30-25 yenerek, 24. maçında 14. galibiyetini alırken, uzun bir aradan sonra son sıradan kurtularak 5.liğe çıktı. 
     Karşılaşmada Spurs'de 8 dakika forma giyen Hidayet Türkoğlu, 2 adet 3 sayılık, 5 adet de 2 sayılık atışınının hiçbirinde isabet kaydedemeyince maçı sayı atamadan tamamladı. Türkoğlu, yalnızca 2 savunma ribaundu aldı. 
     Bu maçta konuk ekibe üstüste 5. galibiyetini getiren isimler arasında başrolü oynayan Tim Duncan, 22 sayı, 10 ribaunt ve 5 blok, Fransız oyun kurucu Tony Parker, 13 sayı, 5 ribaunt ve 10 asist, Arjantinli forvet Emanuel Ginobili, 11 sayı, 10 ribaunt ve 4 asist, Sloven pivot Radoslav Nesteroviç de 7 sayı ve 11 ribauntluk performans sergiledi. 
     Evsahibi ekipte ise Cuttino Mobley, 19 sayı ve 7 ribaunt, Steve Francis, 18 sayı ve 6 ribaunt, Maurice Taylor, 10 sayı ve 7 ribaunt, Çinli dev pivot Yao Ming de 8 sayı ve 10 ribauntla oynadı. 
     Bu arada bu karşılaşmanın ilk yarısında kaydedilen toplam 55 sayı, NBA Ligi tarihinde bir devrede atılan en az sayı olarak tarihe geçti. 
     Merkez Grubu'nda düşüşünü sürdüren Detroit Pistons, deplasmanda Cleveland Cavaliers'a 95-86 49-46 yenilerek üstüste 3. yenilgisini aldı ve bu sezon 23. maçında 9. kez sahadan boynu bükük ayrıldı. 
     Bu yenilgiyle grupta 4. sıraya inen Pistons'da Mehmet Okur, 11 dakika forma giydi ve maçı 2 sayı ve 2 ribauntla 1 hücum-1 savunma tamamladı. Okur, 1 kez denediği 3 sayılı atışta isabet bulamazken, 7 adet 2 sayılık atışının da yalnızca 1'ini sayıya çevirebildi. 
     Takımda Richard Hamilton, 19 sayı ve 8 asist, Tayshaun Prince 14 sayı, Chauncey Billups, 11 sayı ve 7 asist, Ben Wallace da 10 sayı ve 9 ribauntla oynamalarına karşın yenilgiye engel olamadılar. 
     Evsahibi takımda da Carlos Boozer, kariyerinin en yüksek rakamına ulaşarak 28 sayı kaydetti ve 9 ribaunt aldı. Boozer'ın dışında LeBron James, 23 sayı ve 9 asist, Ricky Davis de 15 sayı, 9 ribaunt ve 5 asistle galibiyete büyük katkı yaptı. 
     Günün diğer maçında ise New Orleans Hornets, deplasmanda Phoenix Suns'ı 111-101 56-46 yendi. 
     Lige, yarın sabaha karşı yapılacak 11 maçla devam edilecek. 
     
</TEXT>
</DOC>
