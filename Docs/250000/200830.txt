<DOC>
<DOCNO> 200830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun15.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
''Bugünün gençleri, tarihin en sağlıksız yetişkinleri olacak'' 
</HEADLINE>
<TEXT>

     İngiliz Tıp Birliği tarafından hazırlanan raporda, bugünün çocuk ve gençlerinin, gelecekte insanlık tarihinin en sağlıksız yetişkinleri olacağı iddiasında bulunuldu. 
     Raporda, yeme-içme alışkanlıkları ve erken yaşta sigaraya başlama gibi olumsuzlukların, bugünün çocuk ve gençlerini ciddi şekilde tehdit ettiğine, dünyanın en şişman ve üreme yeteneğinden yoksun neslinin yetiştiğine dikkat çekildi. 
     Bütün bu kötü alışkanlıkların bir ''toplumsal saatli bomba'' gibi insanlığın geleceğini tehdit ettiğini savunan İngiliz doktorlar, 16-19 yaş grubundaki her 10 genç kızdan birinin cinsel yolla bulaşan ve ileride kısırlığa yol açabilen hastalıklar taşıdığını bildirdi. 
     15-16 yaş grubundaki gençlerin yüzde 25'inin sigara kullandığı, 13-16 yaş arası gençlerin en az beşte birinin obez aşırı şişman olduğu ve 11-15 yaş arası gençlerin yüzde 11'inin son bir ayda en az bir kez uyuşturucu kullandığını itiraf ettiği hatırlatılan raporda, hükümetin gençlerin ''kayıp bir nesil haline gelmemesi için'' acil önlem alması gerektiği vurgulanarak şöyle denildi 
     ''Ülkemizde gençler aşırı şişman, sigara ve alkole aşırı eğilimli ve maalesef cinsel yolla bulaşan hastalıklara karşı çok korunmasız durumda. Bu nedenle de hükümetin gençliğe gerekli eğitim ve sağlık hizmetini vermek için bir saniye bile kaybetmemesi gerek. Aksi takdirde gelecekte insanlık tarihinin en sağlıksız yetişkinleri bulunan bir ülke olmaya adayız.'' Raporda, çocuk ve gençlerin akıl ve ruh sağlıkları konusunda da büyük tehditler bulunduğu, bu konudaki danışmanlık ve tedavi imkanlarının çok sınırlı olduğu da vurgulandı. 
     
</TEXT>
</DOC>
