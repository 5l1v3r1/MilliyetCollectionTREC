<DOC>
<DOCNO> 221782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko16.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankalarının elindeki kamu kağıtları özelleştirmeye engel 
</HEADLINE>
<TEXT>

     Dünya Bankası heyeti ile kamu bankaları yöneticileri arasında bir süredir devam eden görüşmelerde, kamu bankalarının küçültülmesi konusu masaya yatırıldı. 
     Dünya Bankası yetkilileri kamu bankalarının aktiflerinde yüksek oranda kamu kağıdı bulunmasını özelleştirmenin önünde engel olarak görüyor. 
     Özelleştirmelerin bir an önce başlayabilmesi için bilanço içindeki kamu kağıdı oranlarının azaltılması ve kamu bankalarının bilançolarının küçültülmesi ile verimliliğin artırılması isteniyor. 
     Görüşmelerde kamu bankalarının nasıl satılabilir hale getirileceği sorusuna cevap aranırken, Türk tarafı, bu kadar Hazine kağıdının şu an için Türkiye piyasasında satışının mümkün olmadığını vurguluyor. 
     Ancak bankacılık sisteminin büyümesi ile birlikte kamu bankalarının alacağı payın gerileyeceğine, dolayısıyla kamu bankalarının küçülebileceğine işaret ediyor. 
     Dünyada bankacılık sisteminin, bulunduğu ülkenin GSMH'sının 2 katına kadar ulaştığı hatırlatılırken, Türkiye'de ise bu oranın daha düşük olduğuna dikkat çekiliyor. 
     Kamu bankalarında fiziken küçülmenin çok da anlamlı olmadığı belirtilirken, şube kapatma ve personel azaltımına gitmenin mümkün görülmediği ifade ediliyor. 
     
     GÖRÜŞMELER SÜRECEK 
     Bu konuda görüşmelerin devam etmesi beklenirken, Türk tarafı verimsizlik varsa bunun ortaya konulması ve bunun giderilmesi için bir yol haritası oluşturulması üzerinde anlaştı. 
     Bu yol haritası ile kamu bankalarının daha verimli çalışmaları ve ve işlemlerinde sektör ortalamalarına ulaşmaları hedefleniyor. 
     Kamu Bankalarının kredi faizlerinde yapılan inidirimin popülist olup olmadığı konusunda araştırma yapan Dünya Bankası'na, bunun maliyetlerin altında kalmadığı anlatıldı. 
     Kamu bankalarının büyük marketlerin uyguladığı gibi bir ürünün fiyatını uygun tutarak müşteri tabanının genişletme çabası içinde oldukları vurgulandı. 
     
</TEXT>
</DOC>
