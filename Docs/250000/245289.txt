<DOC>
<DOCNO> 245289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko29.html </URL>
<DATE> 2004/06/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TİM sunumundan Şimdi şartlar değişti, artık iyimserlik yok 
</HEADLINE>
<TEXT>

     Türkiye Masası Şefi Rıza Moghadam başkanlığındaki IMF heyeti, TİM Başkanı Oğuz Satıcı ve Yönetim Kurulu Üyeleri ile Çırağan Sarayı'nda yemekte bir araya geldi. 
     TİM yetkilileri, basına kapalı gerçekleştirilen yemek sırasında IMF heyetine, ihracatçıların sorunları ve istekleri ile ülke ekonomisinin gelişimi konusundaki görüşlerini içeren bir sunum yaptı. 
     Metni basın mensuplarına da dağıtılan sunumda, GSMH'nın matematiksel büyüdüğü, iç talebin yetersiz olduğu ve büyümeyi sadece ihracatın desteklediği kaydedildi. 
     Gelir dağılımında hala bozuklukların bulunduğuna dikkat çekilen sunumda, ''Kasım 2002'de hükümet, fakirlik ile savaşmaya söz verdi ama hiçbir gelişme kaydedilmedi'' görüşü dile getirildi. 
     Bu yılın Mayıs ayında 4.9 milyar dolarlık ve Ocak-Mayıs döneminde 24 milyar dolarlık ihracat yapıldığına işaret edilen sunumda, geçen ay bazı emek yoğun sektörlerde ihracat rakamlarının düşüşe geçtiği, deri ve deri mamulleri ihracatının geçen yılın Mayıs ayına göre yüzde 9.2, hazır giyim ve konfeksiyon ihracatının da yüzde 2.7 gerilediği bildirildi. 
     
     CARİ AÇIK UYARISI 

     TL'nin son dönemde değer kazandığına dikkat çekilen TİM sunumunda, cari açıktaki gelişmelere değinilerek, şunlar kaydedildi 
     ''Hükümetin senaryosu, Dış ticaret açığı ve cari açık artarken, döviz kurları otomatik olarak artacaktır. Böylece ithalatın cesareti kırılacak ve açık azalacaktır. Safiyane bir senaryo Peki ya dış ticaret açığı ve cari açık döviz çıkışlarını da artırırsa O zaman cari açık da yükselir ve ödemeler dengesinde de açığa sebep olur.'' İhracatçıların rahatsız oldukları konular ifade edilirken, vergi reformu, sosyal güvenlik reformu, enerji piyasasının serbestleşmesi konularında ilerleme olmadığı kaydedilen sunumda, üretim maliyetlerinin yükseldiğinden şikayet edildi. 
     TİM, IMF heyetine sunumunda, asgari ücretteki yeni artışın diğer ücretlerin seviyesini yukarı çekmesinin beklendiğini belirterek, ücret artışlarının yıl başında ve bir kereliğine yapılmasını istedi. 
     
     ''ŞARTLAR DEĞİŞTİ, ARTIK İYİMSERLİK YOK'' 

     TİM sunumunda, iyimserliğe ilişkin de şu ifadelere yer verildi 
     ''Son IMF görüşmesinde, iş ortamı riskli, öngörülebilirlik olmamasına rağmen iyimserlik yaygın demiştik. Şartlar değişti artık iyimserlik yok. Mayıs'tan itibaren bulutlu günler başladı.'' Üretim döngüsündeki sorunlardan da bahsedilen sunumda, Türkiye'nin üretimini 2005-2023'teki yeni döneme uydurması gerektiği, mevcut politikaların sürdürülebilir büyüme için yeterli olmadığı savunuldu. 
     IMF'nin son programı sırasında Türkiye'nin çok sıkı bir mali disiplin uyguladığına dikkat çekilen sunumda, ''Ama, ihracat sektöründe bir iyileşme olmadı. Mesela ÖTV veya SSK primlerinde indirime gidilmedi. Mali disiplin sürmeli ama Türkiye, üretimin karlılık anlamına geldiği ve sonuçta yatırıma yol açacağı bir ülke haline gelmeli'' denildi. 
     IMF heyetine yapılan sunumun sonunda, TİM'in desteklediği konulara yer verildi. TİM'in, üretime dayalı bir IMF programını, Merkez Bankası'nın bağımsızlığını, enerji piyasasının serbestleşmesini, iş piyasasının elastikiyetini ve vergi sisteminin yeniden düzenlenmesini desteklediği kaydedildi. 

     
</TEXT>
</DOC>
