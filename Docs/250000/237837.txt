<DOC>
<DOCNO> 237837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy11.html </URL>
<DATE> 2004/05/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Baykal "Hükümette çoğunluğum var herşeyi yaparım" yaklaşımı yanlış 
</HEADLINE>
<TEXT>

     CHP Genel Başkanı Deniz Baykal, eğitimi siyasallaştırmaya yönelik yaklaşımların Türkiye için sorun yarattığını öne sürerek, ''Böyle emrivakilerle, üniversiteyi kuşatmaya yönelik girişimlerle bir çatışma ortamı yaratılması çok yanlıştır'' dedi. 
     Baykal, Sarayiçi Er Meydanı'nda, beraberindeki milletvekilleriyle spor yaptıktan sonra, gazetecilerin sorularını yanıtladı. Bir gazetecinin, ''imam hatip liselerinin önünün açılmasını nasıl değerlendirdiğini'' sorması üzerine, şunları söyledi 
     ''Hükümet, üniversitelerle yeni bir gerginlik başlatıyor, bu üzüntü verici bir olaydır. Üniversitelerle hükümetin uyum içinde işbirliği içinde çalışması, anayasanın öngördüğü bir durumdur. Böyle emrivakilerle üniversiteyi kuşatmaya yönelik girişimlerle bir çatışma ortamı yaratılması çok yanlış olmuştur. Türkiye'nin buna ihtiyacı yoktur. Eğitimi siyasetin dışında tutmak lazımdır. Eğitimi siyasallaştırmaya yönelik yaklaşımlar, Türkiye için sorun yaratıyor. Bir toplumsal rahatlık ortaya çıkmıştı, yeniden bir gerginlik yaratılmak isteniyor. Eğitimi siyasetin dışında tutmak lazımdır. 
     Meslek liselerine girenler desteklenmek isteniyorsa, onların, kendi alanlarındaki üniversite ve fakülteleri girmelerinin sağlanması gerekiyor.'' Ortada meslek lisesi tartışması olduğunu, ancak sorunun meslek liseleriyle ilgisi olmadığını öne süren Baykal, iktidarın çok özel bir proje peşinde olduğu iddia etti. Meslek liselerinin de bu proje için kullanıldığını iddia eden Baykal, bunun yanlış bir yaklaşım olduğunu ve parlamentoda çoğunluğu olduğu için Ben istediğimi yaparım diyerek dayatmanın yanlış olduğunu kaydetti. 
     Üniversite, öğretimi üyeleri, rektör ve dekanlarla görüşmelerde bulunduğunu belirten Baykal, ''Onlar geri dönülmeyecek yanlışlıklara önlem alarak, bu konuda uzlaşma anlayışı içinde işbirliği yapmak niyetinde gözüküyorlar. Ama iktidarın böyle bir uzlaşmaya açık olmadığını da üzüntüyle de tespit ediyorum'' dedi. 
     
     TÜRK TIR'LARININ YUNANİSTAN'A ALINMAMASI 
     Bir gazetecinin, Türk TIR'larının Avrupa ülkelerine alınmadığını ve sorun yaşandığını hatırlatması üzeren Baykal, özel sigorta şirketlerinin hazırladığı poliçelerde yer alan ''Kıbrıs hariç'' kaydının Yunanistan, Hırvatistan, Macaristan tarafından, 1 Mayıs'tan itibaren kabul edilmediğini belirterek, bunun sonucunda Türk TIR'larının bu bölgeden geçerken ciddi sorunlar yaşadıklarını söyledi. 
     TIR'ların yola çıkamaz hale geldiklerini ifade eden Baykal, ''Sigorta şirketi yeni poliçe hazırlatarak bu konuları aşacak. Bu da bizim Kıbrıs politikamızın dilim dilim çözülmesi, parçalanması anlamına geliyor. Kuzey Kıbrıs'taki Türk toplumunun siyasi kimliğinin kabul edilmesi konusunda somut adımların atılması gerekiyor. Bu konuda dünyaya, Avrupa Birliği'ne, Amerika Birleşik Devletleri'ne görev düşüyor'' dedi. 
     Bir gazetecinin Rum kesimini tanımalı mıyız şeklindeki sorusunu da Baykal, şöyle cevaplandırdı 
     ''Bizim derdimiz, Kuzey Kıbrıs Türk toplumunu tanıtmaktır. Güney Kıbrıs'a gelince tabii bu konunun, Kuzey Kıbrıs'ın tanınması sürecine bağlı olarak, Kuzey Kıbrıs'ın haklarının verilmesi konusundaki somut adımları görerek, bu doğrultuda harekete geçme gibi yaklaşıma ihtiyaç vardır. Ama maalesef başbakan çıkarken, Tanımayacağız da ne yapacağız dedi. Başbakan bunu dedikten sonra, artık bu konuda ne pazarlık yapmak ne de, Kuzey Kıbrıs'ın tanınması için bizim mukabil hedeflerimizi ortaya koymak ve bu doğrultuda çalışma yapmak imkanı kalmamıştır.'' 
     
     ''RUMLAR HİÇBİR BEDEL ÖDEMEDİ'' 
     Rumların, dünyanın, Avrupa'nın kendilerinden beklediğini yapmadığını, ancak hiçbir bedel ödemediğini belirten Baykal, ''Tam tersine daha güçlendi. Onlar dünyaya karşı çıktı ve haklarını korudular. Biz dünyaya teslim olduk, haklarımızı alamadık. Bu açmazın hesabını yapmak lazımdır'' dedi. 
     Dış politikada ''Aferin iyi yaptın'' diyerek bir yere gelinmediğini de ifade eden Baykal, sözlerini şöyle tamamladı 
     ''Bir zamanlar Türkiye'ye, dünyaya en iyi borçlanan ülke ödülü verilmişti. Bizi kutluyorlar Ne kadar güzel borçlanıyorsunuz, muhteşemsiniz, çok başarılısın diyorlardı. Ne oldu, daha sonra 2001'deki krize sürüklendik. 2 milyon insan, işini kaybetti. Türkiye'nin milli geliri yarıya yakın azaldı ama dünyayı memnun ediyorduk, dünya bizi alkışlıyordu. Şimdi Kıbrıs'ta referanduma giden süreçte Aman siz iyi çocuk olun, aman evet deyin, Rumlar hayır derse çok ağır bedel ödenir dediler. Rumlar, hayır dediğinden dolayı hiç bedel ödemedi. Biz evet dediğimiz için şu ana kadar somut bir şey kazanamadık.'' 
     
</TEXT>
</DOC>
