<DOC>
<DOCNO> 240443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun03.html </URL>
<DATE> 2004/05/16/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
İsrail helikopterleri, Gazze kentine 3 ayrı füze saldırısı düzenledi... 
</HEADLINE>
<TEXT>

     İsrail helikopterlerinin, Gazze kentine 3 ayrı saldırı düzenledikleri bildirildi. 
     Saldırılar sonucu kentin bir bölümünde elektriklerin kesildiği ve 2 Filistinli'nin hafif yaralandığı belirtildi. 
     İlk saldırının Filistin Devlet Başkanı Yaser Arafat'a bağlı El Fetih örgütünün küçük bir şubesini barındıran bir binaya yapıldığını kaydeden yetkililer, saldırıda 14 ve 15 yaşlarındaki 2 erkek çocuğunun yaralandığını ifade ettiler. İsrail'e ait Apache helikopterlerince düzenlenen saldırının, meskun bir mahallede bulunan binada ağır hasara yol açtığı bildirildi. 
     İkinci füze saldırısının, konutların bulunduğu bir binaya yapıldığı, üçüncü saldırının ise Gazze kentinin kuzeyinde elektriklerin kesilmesine yol açtığı belirtildi. Bu saldırılarda ölen ya da yaralananlar ve saldırının hedefleri konusunda ayrıntılı açıklamada bulunulmadı. 
     
</TEXT>
</DOC>
