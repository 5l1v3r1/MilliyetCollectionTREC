<DOC>
<DOCNO> 228076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas12.html </URL>
<DATE> 2004/04/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Üniversite öğrencilerinde "bahar stresi"... 
</HEADLINE>
<TEXT>

     Mevsimsel kaygıların ortaya çıktığı bahar aylarında üniversite öğrencilerine strese karşı, kır gezisi, spor yapmaları ve grup aktivitelerine katılmaları öneriliyor. 
     Selçuk Üniversitesi Öğrenci Psikolojik Danışma Merkezi'nde görevli Psikolojik Danışman Selahattin Avşaroğlu, AA muhabirine yaptığı açıklamada, yaklaşık 8 yıl önce kurulan merkezin son 2 yıldır ciddi boyutlarda talep gördüğünü kaydetti. 
     Özellikle bahar aylarında öğrencilerin adeta merkeze akın ettiğini belirten Avşaroğlu, bunda fiziki ve sosyal çevrenin öğrenciler üzerinde yarattığı olumsuz etkilerin de etkili olduğunu anlattı. 
     Havaların ısınmaya başladığı bugünlerde soğuktan sıcağa geçerken vücutta bazı değişiklikler meydana geldiğini vurgulayan Avşaroğlu, şunları söyledi 
     ''Bu dönemde sıcağa adaptasyon sürecindeki hormonal değişiklikler, gençlerde depresif belirtileri ortaya çıkarabiliyor. En önemlisi de bahar yarı yılında havaların ısınması üniversite öğrencilerinde okulun kapanmasına az kaldığı düşüncesi yaratıyor. Bu nedenle, mevsimsel kaygı ortaya çıkarken, öğrenciler strese giriyor. Özellikle iş bulabilme, okulu bitirememe kaygıları son sınıf öğrencilerini ciddi boyutlarda etkiliyor. Diğer öğrencilerde ise üst sınıfa geçme heyecanı stres yaratıyor.'' En çok kız öğrencilerden talep gören merkeze gelenlerin önemli kısmını Fen-Edebiyat ve Mesleki Eğitim Fakülteleri'nin öğrencilerinin oluşturduğunu ifade eden Avşaroğlu, bu öğrencilerin mezun olduktan sonra iş bulamama endişesine kapıldığını bu nedenle ruhsal dengelerinin bozulduğunu bildirdi. 
     Mezun olacak öğrencilerin en fazla Devlet Memurluk Sınavı'nı DMS düşündüklerine dikkati çeken Avşaroğlu, ''İş kaygısı o kadar ciddi boyutlara ulaşıyor ki, öğrenciler bugünden DMS'yi düşünüp strese giriyorlar. Askerliğin engel olup olmayacağı, iş bulamamaları durumunda evlenemeyecekleri de strese yol açan kaygılar arasında geliyor'' dedi. 
     
     STRESTEN KURTULMAK İÇİN 
     Bu dönemde öğrencilerde bitkinlik ve uykusuzluk gibi belirtilerin görülmeye başladığını da vurgulayan Avşaroğlu, öğrencilerin içinde bulunduğu kaygı ve stres gibi depresif bozuklukların vize ve final sınavlarını olumsuz etkilediğini anlattı. 
     Avşaroğlu, öğrencilerin geleceğini etkileyecek bahar stresinden kurtulması için kaygıdan uzak durmaları ve sadece okulu düşünmeleri gerektiğini söyledi. 
     Kaygı ve stresin yarattığı depresif bozukluğun daha da ilerlememesi için üniversite öğrencilerine kır gezisi ve spor yapmalarını da önerdiklerini anlatan Avşaroğlu, ''Öğrenciler dış dünyanın uyandığı bu dönemi iyi değerlendirmelidir. Ruh sağlığının bozulmaması için sosyal ve kültürel aktivitelere ağırlık verilmesi gerekir. Gruplar halinde düzenlenecek etkinlikler öğrencilere stresi yenmelerinde yardımcı olacaktır'' diye konuştu. 
     
</TEXT>
</DOC>
