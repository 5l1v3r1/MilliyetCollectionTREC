<DOC>
<DOCNO> 209289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/soneko07.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı harcamaları patladı 
</HEADLINE>
<TEXT>

     Kredi kartıyla yapılan alışveriş ve nakit avans işlemleri, geçen yıl yüzde 57 artışla 40.3 katrilyon liraya yükseldi. 
     Bankalararası Kart Merkezi BKM , kartlı ödeme sistemlerinin 2003 yılı verilerini açıkladı. 
     Açıklamaya göre, turistlerin de kullanımı dahil olmak üzere, 2002 yılı sonunda 25 katrilyon 661 trilyon lira olan yurtiçi alışveriş ve nakit avans harcamaları toplamı, 2003 sonunda 40 katrilyon 316 trilyon lira olarak gerçekleşti. 
     Yabancı bankalara ait Visa MasterCard'ların Türkiye'de nakit avans ve alışveriş yoluyla kullanımında da artış yaşandı. 2002 sonunda 978 milyon dolar tutarında olan alışveriş harcaması 1 milyar 38 milyon dolara yükseldi. 2002 yılında 647 milyon dolar olan nakit avans kullanımı, 2003 yılında 863 milyon dolara ulaştı. 
     Ayrıca, 2002'de 1 milyar 625 milyon dolar düzeyindeki döviz girdisi de 2003 sonunda 1 milyar 901 milyon dolar oldu. 
     2003'ün son çeyreğindeki alışveriş tutarı, bir önceki yılın aynı dönemine göre yüzde 55 artış gösterdi. 2002'nin dördüncü çeyreğinde 6 katrilyon 895 trilyon lira olan alış-veriş tutarı, 2003'ün aynı döneminde 10 katrilyon 690 trilyon liraya yükseldi. Bu veriler turistlerin Türkiye içinde yaptığı harcamaları da kapsıyor. 
     Sadece yabancı bankalara ait kredi kartlarının Türkiye'de kullanım rakamlarına bakıldığında yüzde 18 oranında bir artış görüldü. 2002'nin son çeyreğinde 373 milyon dolar olan döviz girdisi, geçen yılın aynı döneminde 439 milyon dolara ulaştı. 
     
     ATM VE KART SAYISI ARTTI 
     Otomatik Vezne Makinesi olarak adlandırılan ATM'lerde 2002'de 12 bin 69 olan sayı, geçen yıl 13 bin 252'ye yükseldi. 
     Kredi kartı kullanımındaki yükselişe paralel olarak satış noktası terminali POS sayısında da artış gözlendi. 2002 sonunda 495 bin 718 olan POS sayısı, 662 bin 429'a çıktı. 
     Bir başka artış da kredi kartı sayısında yaşandı. 2002 sonunda 15 milyon 705 bin 370 adet olan toplam kredi kartı sayısı, 2003 yılı sonunda 19 milyon 863 bin 167 adete yükseldi. 
     Ayrıca, 2002 sonunda 35 milyon 57 bin 308 olan banka kartı sayısı, 2003 sonunda 39 milyon 563 milyon 457 adede yükseldi. 
     
     EN FAZLA HARCAMA YAZILIM, DONANIM VE SERVİS İÇİN 
     Kredi kartıyla en fazla harcama yazılım, donanım, servis hizmetleri için yapıldı. 
     2003 yılı dördüncü çeyrek cirolarında geçen yılın aynı dönemine göre bazı sektörlerde artışlar yaşandı. 
     Yazılım, donanım, servis hizmetleri yüzde 247.05'lik ciro artışı ile canlanmanın en çok yaşandığı kesim olarak öne çıktı. 
     Bunu yüzde 129.90 ile fastfoodlar, yüzde 118.59 ile telekomünikasyon sektörü, yüzde 103.98 ile mobilya, dekorasyon ve beyaz eşya sektörü ve yüzde 91.33 ile giyim ve aksesuar sektörü izledi. 
     
</TEXT>
</DOC>
