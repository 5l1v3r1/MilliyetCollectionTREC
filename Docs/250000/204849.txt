<DOC>
<DOCNO> 204849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/guncel/gun06.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövdü, bıçakladı, serbest bırakıldı 
</HEADLINE>
<TEXT>

   14 yıl boyunca dövüp eziyet ettiği eşini, evi terk etmek isteyince bıçakla ağır yaralayan koca, serbest dolaşıyor 
      ŞÜKRAN ÖZÇAKMAK İstanbul 
   
   Mestane Demirelli 35 , ekonomik özgürlüğe sahip olmadığı için kocasının kendisine yaptığı her türlü eziyeti sineye çeken kadınlardan sadece biri. 14 yıl boyunca her türlü dayak ve eziyete katlandı. Bir gün kocası Rıza Demirelli 37 , bıçağı boğazına dayadı. 
   Korumak için kalkan olarak kullandığı sağ bileği, boğazında iki santim yara ve omzunda iki bıcak darbesiyle kurtuldu. Komşularının yardımıyla Kartal Eğitim ve Araştırma Hastanesi'ne götürüldü. 
   Acil serviste boğaz ve omzundaki yaralarına dikiş atıldı. Sağ bileğindeki yara için vezneye 160 milyon lira yatırılmadan dikiş atılamayacağı söylendi. Komşuları parayı denkleştirene kadar dört saat sedyede bekledi. Sonunda para bulundu, dikiş atıldı. Ancak bilekteki yara derindi, sinirleri zarar görmüştü. Parmaklarını oynatabilmesi için ikinci bir ameliyat, ameliyat için de 4 milyar lira gerekiyordu. Sonunda kaymakamlığın devreye girmesiyle hastaneye kabul edildi. Talihsiz kadın başından geçenleri şöyle anlattı "Kocam 12 yaşındaki kızım Gülsüm'ü dövdü. Hastaneye gittiğimizde olaya polis el koydu. Savcı, kocama, aile efradına kötü muameleden dava açtı. Ben de boşanmak için mahkemeye başvurdum. Kocam 2.5 yaşındaki oğlumun gözleri önünde, 'Sen beni terk edersin ama önceden ben yapacağımı yapayım' diyerek üzerime bıçakla saldırdı. Beni öldürecekti ama savcı yine aile efradına kötü muameleden dava açıp serbest bıraktı." 
   Rıza Demirelli, kızını dövdüğü ve karısını öldürmek istediği iddiasıyla 3 aydan 3 yıla kadar hapis istemiyle yargılanıyor. 
   
   
   
</TEXT>
</DOC>
