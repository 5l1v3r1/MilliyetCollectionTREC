<DOC>
<DOCNO> 245765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/soneko10.html </URL>
<DATE> 2004/06/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
IMF Heyetinin Ankara temasları salı günü başlayacak... 
</HEADLINE>
<TEXT>

     Türkiye Masası Şefi Rıza Moghadam başkanlığındaki Uluslararası Para Fonu IMF heyetinin Ankara temasları salı günü başlayacak. 
     2 Haziran Çarşamba günü İstanbul'a gelen heyet, 3 Haziran Perşembe gününden buyana İstanbul'da, finans, iş dünyası, akademi ve diğer sivil toplum kuruluşlarının temsilcileriyle görüşmelerde bulunuyor. 
     İstanbul'da yarın da çalışmalarını sürdürecek olan heyet, İstanbul temaslarını tamamlayıp, salı gününden itibaren de Ankara'ya gelerek resmi görüşmelerine başlayacak. 
     
     DEPPLER VE KIEKENS... 
     Öte yandan, Stand-By düzenlemesinin 8. Gözden Geçirme çalışmalarını ve IMF'nin 4. madde konsültasyon görüşmelerinin birlikte yürütülmesi nedeniyle, IMF İcra Direktörü Willy Kiekens ve Avrupa Bölümü Direktörü Michael Deppler de, salı gününden itibaren Ankara'daki görüşmelere katılacaklar. 
     Deppler'in, 10 Haziran'a kadar Ankara'da kalarak, Şubat 2005'te sona erecek olan mevcut Stand By'ın yerini alacak olan IMF ile yeni anlaşma formatının da gündemde yer alacağı temasları çerçevesinde, Hükümet yetkilileriyle görüşmesi bekleniyor. 
     Bu arada, Moghadam başkanlığındaki heyetin, 19 Haziran'a kadar Türkiye'deki çalışmalarını sürdürmesi bekleniyor. 
     8. Gözden Geçirme çalışmaları sırasında, 7. gözden geçirme sonucunda IMF'ye sunulan Niyet Mektubu'nda, 2004 yılı için ekonomi gündeminde öngörülenlerin yerine getirilmesi konusunun ele alınması ve yüzde 6.5 oranındaki faiz dışı fazlanın sağlanması konusunda yaşanan gelişmelerin değerlendirilmesi planlanıyor. 
     Görüşmelerde, sosyal güvenlik reformu, yeni bankacılık yasası, özelleştirme, Fon bankalarının varlıklarının satılması, kamu bankalarının satış stratejileri ile özelleştirme konularında yaşanan gelişmeler de heyetin gündemi arasında yer alıyor. 
     
     4. MADDE KONSÜLTASYON GÖRÜŞMELERİ... 
     Ziyaret sırasında 8. Gözden Geçirme'nin yanı sıra ele alınacak olan 4. madde konsültasyon görüşmeleri kapsamında, Türkiye'nin, orta ve uzun vadeli ekonomi politikaları da değerlendiriliyor. 
     4. madde konsültasyon görüşmeleri çerçevesinde, enflasyonun düşürülmesi sürecinin sürdürülmesi ve orta vadede bunun devamı için gerekli mali çabaları da içine alan politikalar da ele alınacak. Ayrıca görüşmelerde, bankacılık sisteminin daha da güçlendirilmesi, özel sektör için ortamın daha da iyileştirilmesi için reformlar ile borç dinamikleri ve istihdam için kritik derecede önemli olan büyüme politikaları da değerlendirilecek. 
     IMF İcra Direktörleri Kurulu'nun, Ağustos ayında tatile girmeden önce toplanarak 8. Gözden Geçirme ve 4. madde konsültasyonunu ele alması bekleniyor. 
     8. Gözden Geçirme'nin tamamlanarak onaylanmasının ardından, yaklaşık 660 milyon dolarlık bir kredi dilimi serbest bırakılacak. 
     
</TEXT>
</DOC>
