<DOC>
<DOCNO> 223483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy05.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim, davul-zurnacı ve çaycılara yaradı... 
</HEADLINE>
<TEXT>

     Yerel seçimlere hazırlanan belediye başkan adayları, değişik propaganda yöntemlerine başvurarak, seçmeni etkilemeye çalışıyorlar. Adayların en etkili propaganda aracını ise ''davul-zurna ve çay'' oluşturuyor. 
     Seçimlere 10 gün kala çalışmalarını sıklaştıran belediye başkan adayları, açık hava ile kahve toplantılarında destekçilerine davul-zurna eşliğinde zeybek oyunları oynatıp, halay çektirerek seçmene mesaj vermeyi tercih ediyorlar. Özellikle Ege Bölgesi'nde düğün, nişan ve benzeri sevinçlerin ifade edilmesinde önemli araç konumundaki davul-zurna bu günlerde siyasetçilerin vazgeçemediği unsurlar arasında yer alıyor. 
     Germencikli davulcu Ahmet Kaçar, arkadaşları ile siyasilerin talebi üzerine davul-zurna çalarak para kazanıyor. 
     Kaçar, seçim döneminde çok para kazandıklarını belirterek, şöyle konuştu 
     ''Son 3 ayda kazandığımız parayı 1 ayda kazandık. Keşke her yıl seçim olsa. Biz özellikle köy düğünlerinde iyi para kazanırız. Ancak ekonomik şartlar, davul-zurnalı düğün yaptıranların sayısını çok azalttı. Artık herkes nikahla işin kolayına kaçıyor. Düğünlerde eğlenenler bahşiş vermiyor. İşlerin çok kötü olduğu dönemde seçim çalışmalarının yoğunlaşması bizleri rahatlattı. Şimdi, siyasi parti gözetmeksizin davet edildiğimiz yerde çalıp, iyi para kazanıyoruz.'' Öte yandan mahalle muhtar adayları da mahallelerindeki kahvehanelerde düzenledikleri toplantılarda seçmenlere çay ısmarlayarak destek araması, en çok kahvehane sahiplerini memnun ediyor. 
     Aydınlı kahvehane sahibi Erkan Gümüş, seçilmek isteyen mahalle muhtar adayları sayesinde çay satışlarının yüzde 50-60 oranında arttığını belirtti. 
     
</TEXT>
</DOC>
