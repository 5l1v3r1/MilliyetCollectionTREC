<DOC>
<DOCNO> 233957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur41.html </URL>
<DATE> 2004/04/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
23 Nisan provasında kaza... Çocuklardan biri arkadaşını tüfekle öldürdü 
</HEADLINE>
<TEXT>

     Yozgat'ın Sarıkaya İlçesi'ne bağlı Yukarısarıkaya Beldesi'nde, 23 Nisan Ulusal Egemenlik ve Çocuk Bayramı için prova yapan çocuklardan biri oyuncak tüfek yerine babasına ait av tüfeğini kullanınca, arkadaşının ölümüne neden oldu. 
     AA muhabirinin edindiği bilgiye göre, Yukarısarıkaya İlköğretim Okulu idaresi, 23 Nisan provaları için öğrencilerden evlerinde bulunan oyuncak tabanca ve tüfek getirmelerini istedi. 5. sınıf öğrencisi Onur M. 12 , oyuncak tüfek yerine babasına ait eski, namlusu kesik av tüfeğini getirdi. Topluca yapılan provalardan sonra öğle tatilinde Onur M. ile 7. sınıf öğrencisi Şıhı Caner 14 ve diğer arkadaşları yanlarında öğretmen yokken kendilerine verilen rolleri tekrarlamaya başladılar. Bu sıra da Onur M., rol gereği boş olduğunu düşündüğü tüfeği arkadaşına yönelterek tetiği çekti. Tüfekten çıkan saçmalar Şıhı Caner'e isabet ederek ağır yaralanmasına neden oldu. 
     Caner, tüfek sesini duyan ve hemen olaya müdahale eden öğretmenler tarafından Sırıkaya Devlet Hastanesi'ne kaldırıldı. Caner, burada yapılan tüm müdahalelere rağmen kurtarılamadı. 
     Sırakaya Kaymakamı Levent Kılınç, olayla ilgili olarak yaptığı açıklamada, Yukarısarıkaya İlköğretim Okulu'nda 23 Nisan için öğrencilerin öğretmenleri gözetiminde hazırlandığını belirtti. 
     Kılınç, ''Ancak bu öğrencilerimiz öğretmenlerinin gözetimi dışında kendi aralarında prova yaparken bu olay cereyan etmiş ve bir öğrencimiz hastanede hayatını kaybetmiştir. Olaya neden olan diğer öğrenci ise jandarma tarafından gözetim altına alınmıştır'' dedi. 
     23 Nisan Ulusal Egemenlik ve Çocuk Bayramı'na hazırlanırken ölen Şıhı Caner, Yukarısarıkaya Beldesi'nde ikindi namazından sonra toprağa verildi. 
     Olayla ilgili soruşturma devam ediyor. 
     
</TEXT>
</DOC>
