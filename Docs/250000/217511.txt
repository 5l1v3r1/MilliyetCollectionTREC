<DOC>
<DOCNO> 217511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur06.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ambulans 20 dakikada gelebildi... 
</HEADLINE>
<TEXT>

     Antalya'da meydana gelen trafik kazasında ağır yaralanan bir kişi, 20 dakika ambulans bekledi. 
     Atatürk Mahallesi Yıldırım Beyazıt Caddesi'nde bisikletiyle evine giden Süleyman Turan'a 25 bir otomobil çarparak kaçtı. Başından ağır yaralanan Turan, bir süre yolda baygın yattı. Bu sırada, Ercan Tombakoğlu'nun kullandığı 07 CHN 37 plakalı otomobil, yerde yatan Turan'a çarpmak üzereyken sürücünün son anda direksiyon kırması sonucu yol kenarındaki bisiklete çarptı. 
     Kazada ağır yaralanan Süleyman Turan, uzun süre 112 Acil yardım ekiplerinin gelmesini bekledi. Turan'a çevredeki vatandaşlar yardım etmek istedi, ancak başından yaralanması nedeniyle 112 görevlileri beklendi. 
     Yaklaşık 20 dakika sonra olay yerine gelen 112 görevlilerince Akdeniz Üniversitesi Hastanesi'ne kaldırılan Turan, tedavi altına alındı. 
     Süleyman Turan'ın bisikletine çarpan Ercan Tombakoğlu ise polis ekipleri tarafından ifadesi alınmak üzere gözaltına alındı. 
     
</TEXT>
</DOC>
