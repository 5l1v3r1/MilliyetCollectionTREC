<DOC>
<DOCNO> 210980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/yasam/ayas.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonun izindeler 
</HEADLINE>
<TEXT>

   127 kiloyla girdiği Ege Üniversitesi Obezite Okulu'nu birincilikle bitirip 48 kilo veren Feride Özen, kilolu kişilere örnek oldu. Yeni dönemde okula akın edenler, "Özen'den etkilendik" dedi 
      NESRİN COŞKUN İzmir DHA 
   
   İZMİR'DE 127 kilo olan Feride Özen 34 , Ege Üniversitesi Obezite Okulu'nu birincilikle bitirip 58 bedenden 48 bedene inince şişmanların idolü oldu. 7.5 ayda 48 kilo veren Özen'e imrenen şişmanlar, yeni döneme başlayan okula akın etti. Üç yıl önce Endokrinoloji Bilim Dalı bünyesinde açılan okul, bugüne kadar 600'e yakın mezun verdi. 
   
   İnteraktif eğitim 
   YENİ döneme katılan 47 öğrencinin çoğunluğu Özen'den etkilendiklerini dile getirdi. Rekor katılımın olduğu dönemin ilk dersini Beslenme Uzmanı Canan Değirmenci ile veren Dr. Erdal Duman, interaktif eğitim verdiklerini belirtti. 
   
   Doğru beslenme 
   UZM. Dr. Erdal Duman, okulda 8-10 hafta boyunca cuma günleri 3 saat eğitimle dönemin tamamlandığını söyledi. Duman, "Başarı ölçümüz sadece kilo vermek değil, yaşam kalitesi olarak da hedefe ulaşmak. Ancak okula gelenler yüzde 80 - 90 civarında kilo veriyor. Hastalardan beklediğimiz kısa sürede çok kilo değil, doğru beslenmeyi öğrenerek ayda 2 - 4 kilo standart bir kilo vermeleri. Hastalarımızı daha sonra Ege Obezite Derneği'ne yönlendiriyoruz" dedi. 
   
   
</TEXT>
</DOC>
