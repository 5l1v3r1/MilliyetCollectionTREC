<DOC>
<DOCNO> 206957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/yazar/altan.html </URL>
<DATE> 2004/01/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kışla, çiftetelli oynayan politika... 
</HEADLINE>
<TEXT>

   
   Saat sabahın 7'si. Ufuktaki Adalar'la Marmara, kış göğünün kar yağışıyla bütünleşmiş sisli puslu yoğunluğu içinde kaybolup gitmiş. Bütün damlar bembeyaz. Ve karmakarışık çılgın bir tipi... 
   Grip olmayanlar için sorun yok, hele evleri de sıcaksa... 
   Ama parmağını kıpırdatacak halin yoksa, burnun da akıyorsa ve arada bir öksürük salvolarıyla tıkanıp, iki büklüm oluyorsan... Klimayı ve elektrik sobalarını çalıştırmadığın zaman, odaların ısısı da, bir türlü 18'i geçmiyorsa... 
   
   Türkiye ne kadar iyi yönetilirse yönetilsin KKTC'deki koalisyon tartışmaları ne kadar ön plana çıkarsa çıksın Suriye Başkanı Beşar Esad, 57 yıllık bir aradan sonra, bir dostluk ziyareti için Ankara'ya ne kadar gelmiş olursa olsun ve çağdaş uygarlık düzeyine varmak için gösterdiğimiz hamlelerde ne kadar başarılı olursak olalım bütün bunların ne grip salgınına bir çaresi dokunuyor, ne öksürük salvolarına, ne de evdeki ortak ısının hiç değilse 23 dereceye çıkmasına... 
   
   Oldum bittim siyasal demeçler de, diplomatik ziyaret ve açıklamalar da ev içi yaşamlarının o kadar uzağında oynuyor ki, kendi çelik çomağını şayet bir ömür, kış - yaz demeden, kendi pancar motorunun mazotunu da, rotasını da, kaptanlığını da kendin hesaplayıp, kendin üstlenmemişsen çevre kirlenmesinin kıyılara vuran binbir çeşit çöpleri gibi, öksüre tıksıra sallanıp sallanıp durmaktan başka çaren kalmıyor. 
   
   Neyse, antibiyotikti, C vitaminiydi, B vitaminiydi, ıhlamurdu, kuşburnuydu, tarçınlı elma çayıydı falan derken bir anda çarmıhına gerildiğimiz 2004 yılbaşısının cümbüşlü paçavralaşmasını, bir hayli raketledik. İnşallah bir daha tekrarlamaz. Kaloriferlere destek sağlayarak evin ısısını da 24 dereceye doğru çıkardık. Elektrik faturaları geldiğinde, şaşkınlıktan ayaklarımız ağzımızdan çıkmıştı geçen yıl. Herhalde bu yıl da, yine öyle olacak... 
   
   Ülke sorunları dururken, özel sorunların lafı mı olur, a canım... 
   Özellikle üniversite öğrencilerinin "ideolojik halay çekme" sorunları gibi İsrail'le "su antlaşması", yahut "doğalgaz boru hattı projeleri" paralelindeki önemli sorunlar, gündemin ön planına çıktığı şu sıralarda... 
   
   Yüzlerce yıldan bu yana, her kış olduğu gibi, yine binlerce köyün yolu kapanmış. 
   Gelişmiş ülkelerde de oluyor böyle şeyler, gözlerde büyütmemek gerek. 
   Önemli olan ihracatın 45 milyar dolara çıkması yıllık enflasyonun da, 28 yıldan bu yana, ilk kez yüzde 20'nin altına düşmesi.... 
   Ayrıca Başbakan Tayyip Bey de ilan etti 2010 yılında adam başına düşen ulusal gelirimiz 10 bin dolara çıkacak, ne güzel... 
   
   Grip salgınının İstanbul'u vurması ve hastane önündeki kuyrukların uzaması, geçici bir olay... 
   Eksileri değil, artıları görmeliyiz terör sakıncası nedeniyle uluslararası havayolu şirketlerinden birkaçının, bazı programlarını iptal etmeleri bebek doğumlarını asla aksatmadı. 
   Gerçi piyasalar durgunluktan yakınıyor ama, 2005 yılının sonuna kadar hepsi açılacak siyasetçilerimiz öyle söylüyorlar. 
   
   Ne politik övünmelerde, ne bireysel övünmelerde herhangi bir azalma yok. 
   Şayet Türkiye de, İngiltere, İsveç, Norveç, Hollanda, Danimarka, Belçika vs. gibi, meşruti bir krallık olsaydı herhalde "padişah efendimiz"in titrini "kral"a çevirmeyecektik... 
   Aslında kamuoyunda tartışılması ve sık sık oya sunulması gereken önemli bir konu bu... 
   Şayet biz de "meşruti bir monarşi" olsaydık, "padişah efendimiz"in titrini, "kral"a çevirir miydik, çevirmez miydik 
   Üniversite gençlerinin, "ideolojik halay çekme" özgürlüğünün, bulunup bulunmadığı kadar önemli, toplumsal bir sorun değil mi bu da .. 
   
   Her türlü yaptırımcılıktan soyunmuş, babadan oğula geçme bir padişah bulunsaydı tepemizde acaba medya her fırsatta padişah efendimizin, karlı kış günlerinde ne yaptığından söz etmez miydi 
   Sanırım Palandöken Dağı'na kayak yapmaya giderlerdi kendileri belki de buz patenine merak sararlardı... 
   
   Kapanan köy yollarını da unutur, grip salgınını da unutur, evlerdeki ısı düşüklüğünü de unutur ekranlarda padişah efendimizin nasıl kayak, yahut buz pateni yaptığıyla ilgilenirdik ve övünürdük 
   - Şanlı tarihimizin doruklarından nasıl kaya kaya geldiysek bugünlere bugün de kutsal bayrağımız, en yüce ellerde dağlarla vadiler arasında çağın mucizesini dalgalandırıyor. Mars'tan yansıyan fotoğraflara inat, biz de kendi dünyalarımızın ve kayak yapan padişah efendimizin görkemli görüntülerini gönderiyoruz güneşe. Ne mutlu bize. Yarının gençliği "ideolojik halay çekme özgürlüğü" yanında, böylesi bir gurura layık olmanın şerefiyle yetişiyor. 
   
   Damlar bembeyaz... Bacalarda dumanlar... Tipi şimdilik durdu... 
   Tanrı yardımcısı olsun öksürüp duranlarla, ateşi çıkan ve burnu akanların... Sürekli vatanlarını düşünsünler, daha çabuk iyileşirler... 
   
      
   
</TEXT>
</DOC>
