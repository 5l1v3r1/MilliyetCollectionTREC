<DOC>
<DOCNO> 216636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/guncel/agun.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İfade verince hapse girmedi 
</HEADLINE>
<TEXT>

   Hakkında gıyabi tutuklama kararı verildiğini öğrenen Uzan, apar topar helikoptere binip Bursa'ya ifade vermeye gitti... 
      ERDOĞAN PAÇİN NAİL KAHRAMAN 
   
   Haziran 2003'teki Bursa mitinginde Başbakan Tayyip Erdoğan ve AKP'ye hakaret ettiği iddiasıyla hakkında açılan davada, "savunmadan kaçtığı" gerekçesiyle Cem Uzan hakkında gıyabi tutuklama kararı çıkarıldı. Durumu öğrenir öğrenmez İstanbul programını iptal edip saat 14.15'te Rumeli Havacılık'ın işletmesindeki helikopterle Bursa'ya giden Uzan, 8 ay sonra konuyla ilgili ifade verince hakkındaki karar kaldırıldı. 
   
   'Müvekkilim çok yoğun' 
   Bursa 3. Asliye Ceza Mahkemesi'ndeki davanın dünkü duruşmasına, 3 yıla kadar hapis cezası istemiyle yargılanan Uzan yine katılmadı. Uzan'ın avukatı Halil Şahin Dost, yoğun seçim kampanyası nedeniyle müvekkilinin duruşmaya gelemediğini söyleyerek, Uzan'ın ifadesinin alınması için İstanbul Küçükçekmece Asliye Ceza Mahkemesi'ne talimat yazılmasını talep etti. 
   Erdoğan'ın avukatı Numan Güzey ise bütün davetlere rağmen Uzan'ın savunmadan kaçtığını ve mahkemeyi hafife aldığını söyledi. Mahkeme Başkanı Coşkun Aktemur da Uzan'ın gıyaben tutuklanmasına karar verdi. Ancak Uzan, durumu öğrenip apar topar ifade vermeye geldi ve tutuklanmaktan kurtuldu. 
   
      Uzan Telsim benim    Fotoğraf NAİL KAHRAMAN DHA 
   Bursa Adliyesi'ne giderek ifade veren GP lideri Cem Uzan, partisinin İstanbul İl Başkanlığı'ndaki toplantıda "Telsim bana ait bir şirkettir. Bunun için ben malımı istediğim yerde, istediğim gibi muhafaza ederim. Kimseye de hesabını vermek zorunda değilim" dedi. Artık çelik yelekle dolaşacağını söyleyen Uzan, "Evime baskına gelen polislerin müdürleri de burada saatlerce pingpong oynadı" dedi. 
   
   Ürdünlü konuğa Uzan mesajı...    ANKARA Milliyet 
   Resmi ziyaret için Ankara'ya gelen Ürdün Kamu Güvenliği Genel Müdürü Orgeneral Tahsen Shourdom'a, Ürdün'ün vatandaşlık hakkı verdiği Uzanlar'ın ismini vermeden "Suçlular barındırılmamalı" mesajı verildi. Önceki gece havalimanında Uzanlar'la ilgili konuşmayan Shourdom, "Her yıl yaptığımız olağan ikili görüşmelerimizi yapacağız" demişti. 
   
   Zeytinli Ada'ya haciz geldi    DHA 
   İmar Bankası'ndaki off - shore hesabında bulunan 24 milyar lirasını alamayan Ali ve Fatma Adıyeke çifti, Kemal Uzan hakkındaki icra talebinin haklı bulunması üzerine Uzanlar'a ait Göcek yakınlarındaki Zeytinli Ada'ya haciz uygulattı. Adaya giden ancak kapısı kilitli olduğu için eve giremeyen 2 avukat ve Fethiye 1. İcra Dairesi Müdürü, adada ulaşım için kullanılan 3 golf arabasını haczetti. 
   
   TMSF'nin 3348 şişe şarabı oldu    İSTANBUL Milliyet 
   Tasarruf Mevduatı Sigorta Fonu TMSF tarafından geçen hafta toplam 219 şirketinin yönetimine el konulan Uzan Grubu yöneticilerinden olan ve gıyabi tutuklama kararıyla aranan Hakan Uzan'ın evinde yıllanmış şaraplar bulundu. Hakan Uzan'a ait Yeniköy'deki yalıda inceleme yapan TMSF ve Mali Polis görevlileri dün yaptıkları sayımda, evin mahzenindeki 3348 şişe şaraba el koydu. Yapılan sınıflamadan sonra şarapların TMSF'ye teslim edileceği ve ardından satılacağı açıklandı. 
   
   
</TEXT>
</DOC>
