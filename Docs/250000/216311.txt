<DOC>
<DOCNO> 216311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo27.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat G.Saray derbisinde kazaya uğramayız 
</HEADLINE>
<TEXT>

     Fenerbahçe'de sakatlığı nedeniyle bir süredir sahalardan uzak olan futbolcu Serhat Akın, ligin 23. haftasında Galatasaray ile yapacakları derbi maç öncesi taraftarlarına umutlu mesajlar verdi. 
     Fenerbahçe'nin sponsorlarından Aria'nın, aboneleri arasında düzenlediği yarışmada kazanan 9 taraftarla telefonda sohbet eden Serhat, bir taraftarın, ''Fenerbahçe en kötü döneminde, başarılı Galatasaray'ı Johnson'un golüyle 1-0 yenmişti. İnşallah bu kaza bizim başımıza gelmez'' şeklindeki sözüne, ''Merak etmeyin, bu kazaya biz uğramayız'' şeklinde karşılık verdi. 
     Fenerbahçe Şükrü Saracoğlu Stadı'nın basın toplantısı odasında gerçekleştirilen organizasyona annesi Akgül Akın ile birlikte gelen Serhat'a yöneltilen soruların büyük bir çoğunluğu sakatlığının durumu ve Galatasaray maçı ile ilgili değerlendirmeler oldu. 
     Serhat'a derbi maçla ilgili yapılan yorumlardan en ilginci ise ''Geçen yılki 6-0'ı 7 yapın. Şampiyon olmasanız da Galatasaray'ı devirin yeter'' şeklindeki sözler oldu. 
     
     DERBİDE OYNAYACAĞIM 
     Ligin devre arasında geçirdiği ameliyattan sonra devam eden tedavi sürecinde iyi toparlandığını vurgulayan Serhat, Galatasaray maçına da büyük bir olasılıkla yetişeceğini söyledi. 
     Gerekirse iğne ile oynayabileceğini belirten Serhat, ''Yetişeceğim. Öyle görünüyor. Kondisyon ve güç eksikliğim var. Bu nedenle Gaziantepspor maçında oynayamam. Büyük bir ihtimalle Galatasaray maçında oynarım. Tabii hocamın da şans vermesi lazım'' dedi. 
     Galatasaray maçlarının kendisi için ayrı bir önemi olduğunu anlatan Serhat, bu nedenle ezeli rakipleriyle yaptıkları maçlarda daha hırslı görünmesinin normal olduğunu kaydetti. 
     
     GALATASARAY'A GİDER MİSİN 
     Bir taraftarın ''Galatasaray'a gider misin'' şeklindeki sorusunu, ''Biz artık Fenerbahçe'den ayrılamayız'' şeklinde yanıtlayan Serhat, sözleşmesinin süresi ile ilgili bir soruya da ''Ömür boyu sözleşmem var, ömür boyu buradayım'' yanıtını verdi. 
     Sarı-lacivertli takımın futbolcusu şampiyonluğa olan inancı konusundaki soru üzerine de ''İnanıyoruz tabi. İnanmazsak oynamayız, maçlara çıkmayız'' dedi. Serhat, Fenerbahçe'nin Avrupa Şampiyonlar Ligi'nde şampiyon olarak gelecek sezon Atatürk Olimpiyat Stadı'nda bu kupada final oynamasını dileyen bir görüş için de ''İnşallah nasip olur'' ifadesini kullandı. 
     
     SAKİN OLMALIYIZ 
     Sahalarında yaptıkları maçlarda büyük bir heyecan içinde olduklarını vurgulayan Serhat, sonuca çabuk gidebilmek için acele ettiklerini, bu nedenle de zaman zaman sorun yaşadıklarını söyledi. 
     Serhat, ''Çok fazla şey yaparak, bir anda maçı bitirmek istiyoruz. Büyük bir heyecan yaşıyoruz. Aslında daha sakin oynarsak, daha iyi olacak'' diye konuştu. 
     Ortega ve Van Hooijdonk arasında bir seçim yapması istenen Serhat, Van Hooijdonk ile daha iyi anlaştığını belirterek, ''Süper bir insan. Bize çok güzel örnek oluyor'' dedi. 
     
</TEXT>
</DOC>
