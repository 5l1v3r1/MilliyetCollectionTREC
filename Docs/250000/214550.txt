<DOC>
<DOCNO> 214550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur05.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir yeni fuara Nisan'da kavuşuyor... 
</HEADLINE>
<TEXT>

     İzmir Büyükşehir Belediye Başkanı Ahmet Piriştina, Kültürpark'ta ''Gümrük Alanı'' olarak bilinen yer ile Basmane kapısı arasında kurulacak yeni fuar alanında inşaatın hızla devam ettiğini, projenin, Nisan ayında yapılacak Mermer Fuarı'na yetiştirileceğini söyledi. 
     Piriştina, İzmir'in Avrupa standartları ölçeğinde fuarlar kenti olma hedefinde hızla ilerlediğini, ihtisas fuarlarının yeni fuar alanında düzenleneceğini belirtti. Yeni projenin, Kültürpark alanında düzenlenen ihtisas fuarlarının, Avrupa standartlarında fuarcılık anlayışına uygun teknik imkanlarla gerçekleştirilmesi amacıyla uygulamaya sokulduğunu ifade eden Piriştina, şöyle dedi 
     ''Yeni İhtisas Fuar Projesi 30 bin metrekaresi kapalı, toplam 55 bin metrekare alan üzerinde inşa edilecek. Türkiye Odalar ve Borsalar Birliği Pavyonu da proje kapsamında revize edilecek. Çalışma, Nisan ayında açılacak mermer fuarına yetişecek. Proje planlamasında dünyada yüksek standartlara sahip 31 fuar merkezinin alt ve üst yapı standartları incelenerek, İzmir Fuarı'na uygun bir model oluşturuldu. Yeni fuar binaları çelik malzemeyle uzay çatı sistemi kurularak inşa edilecek.'' Dünya fuarcılık anlayışında ihtisas fuarlarının öneminin giderek arttığını, yeni fuar alanında gerçekleştirilecek fuarların, Türkiye'nin dünyaya açılmasını sağlayacağını belirten Piriştina, yeni fuar alanının 3 milyonluk İzmir için yeterli olacağını kaydetti. 
     Piriştina, ihtisas fuarlarının açılacağı bölgenin dışında kalan yerlerin, yeşil alan ve kültür sanat alanı olarak kullanılmasını istediklerini sözlerine ekledi. 
     
</TEXT>
</DOC>
