<DOC>
<DOCNO> 245486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/siyaset/axsiy02.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Reformların başarısı Avrupa'nın çıkarına' 
</HEADLINE>
<TEXT>


Günter Verheugen Türkiye'nin siyasi kriterleri yerine getirmesi, müzakerelerin gecikmeden başlamasına neden olacak. İlerleme raporu üç kısımdan oluşacak 


Avrupa Birliği AB Komisyonu'nun Genişlemeden Sorumlu Üyesi Günter Verheugen, "Türkiye'deki reform sürecinin başarılı olmasının Avrupa'nın çıkarına olduğunu" söyledi. Almanya'da düzenlediği basın toplantısında, AB Komisyonu'nun kapsamlı incelemelerden sonra ilerleme raporu hazırlayacağını ifade eden Verheugen, Türkiye'nin siyasi kriterleri yerine getirmesi halinde zaman geçmeden müzakerelerin başlamasının öngörüldüğünü, komisyonun bu raporu sonbahara yetiştirilmesi için çalışmaya başlayacağını söyledi. 
Raporunun üç kısımdan oluşacağını belirten Verheugen, bu bölümlerden birincisinin, son beş yıl içinde Türkiye'de ne gibi ilerlemeler kaydedildiğini içereceğini belirtti. 
Raporun ikinci bölümü, Türkiye'nin AB'ye girmesi durumunda siyasi, ekonomik ve kültürel olarak AB'ye ne gibi etkisi olacağı değerlendirmesini içerecek" diyen Verheugen, üçüncü bölümde Komisyon'un tavsiyelerinin yer alacağını belirterek, "Komisyon, Türkiye ile ilgili üyelik müzakerelerine başlanıp başlanmayacağı konusunda bir karar vermiş değil" dedi. 


</TEXT>
</DOC>
