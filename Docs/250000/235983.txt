<DOC>
<DOCNO> 235983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur16.html </URL>
<DATE> 2004/04/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
ODTÜ'nün KKTC kampüsü bu yıl öğrenci alımına başlayacak 
</HEADLINE>
<TEXT>

     ODTÜ'nün KKTC'de kurduğu, bu yıl öğrenci alımına başlayacak ''özel üniversite'' statüsündeki Kuzey Kıbrıs Kampusu, 4. ODTÜ Kariyer Günleri'nde tanıtıldı. 
     4. ODTÜ Kariyer Günleri, Kültür ve Kongre Merkezi'nde başladı. Çeşitli fakültelerden araştırma görevlileri, 1 Mayıs'ta sona erecek etkinlik kapsamında, kurdukları masalarda, bölümleri hakkında Türkiye'nin çeşitli illerinden gelen lise öğrencilerine bilgi veriyor. 
     Lefkoşa'nın 50 kilometre batısında yer alan, 3000 dönüm arazi üzerine kurulan ve bu yıl öğrenci alımına başlayacak ''özel üniversite'' statüsündeki kampusun, yeri, yapısı ve hesaplı fiyatları, ÖSS'ye hazırlanan öğrencilerin tanıtım masasında toplanmasına neden oldu. 
     Bu yıl 6 bölümün açılacağı kampus için eğitimin ilk yılı ODTÜ'nün Türkiye'deki yerleşkesinde gerçekleştirilecek. 
     Kıbrıs Kampusu hakkında detaylı bilgi, www.ncc.odtu.edu.tr internet adresinden alınabiliyor. 
     
</TEXT>
</DOC>
