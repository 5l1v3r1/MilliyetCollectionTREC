<DOC>
<DOCNO> 232299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko11.html </URL>
<DATE> 2004/04/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
ATO Başkanı'ndan Amerika'ya gidecek üyelere Kapıdan dönebilirsiniz 
</HEADLINE>
<TEXT>

     Ankara Ticaret Odası ATO Başkanı Sinan Aygün, Amerika'ya gidecek üyelerin dikkatli olmalarına yönelik bir genelge yayımlayarak, ''Amerika'da kapıdan dönebilirsiniz'' uyarısı yaptı. 
     Aygün, yaptığı yazılı açıklamada, bütün evrakları tam ve vizesi olmasına rağmen Amerika'ya giden, ancak kapıdan geri gönderilenlerin sayısında son günlerde artış olması nedeniyle genelge yayımladıklarını bildirdi. 
     Genelgede, Amerika'ya giden işadamlarına, kanser tedavisi gören hastaların bile çeşitli gerekçelerle geri gönderildiğine işaret eden Aygün, Amerikan yetkililerinin geri gönderilme nedeni olarak, çoğu zaman gerekçe belirtmedikleri ya da keyfi gerekçeler öne sürdüklerini kaydetti. 
     Aygün, sakıncalı listede adı bulunanlara yakın isimlerin dahi Amerika'ya alınmadığını öne sürerken, olayın bu boyutla da kalmadığını, şüpheli görülen vatandaşlarımızın sorgu odasında 18 saat boyunca kelepçeli olarak sorgulandıklarını iddia etti. Aygün, geçen ay Ankaralı 3 işadamının kelepçeli olarak saatlerce gözaltında tutulduktan sonra, hiç bir gerekçe gösterilmeden vizelerinin iptal edilerek, Türkiye'ye gönderildiğini bildirdi. 
     
     KANSERLİ HASTA GERİ ÇEVRİLDİ 
     Aygün, 22 yıldır Amerika'ya 50'ye yakın giriş çıkış yapan ve kanser tedavisi gören bir hastanın da, son gidişinde ailesiyle birlikte Amerika'dan geri gönderildiğini belirtirken, hastanın 2 yıldır Amerika'ya gidemediğini ve tedavisine devam edemediğini kaydetti. 
     Aygün, bu tür olayların giderek artmasına karşın, ABD Büyükelçiliği'nin sustuğunu öne süren Aygün, bu yanlışlıkların düzeltilmesi ve vizelerin yenilenmesi gerektiğini, oda üyelerinin ''iade-i itibar'' istediklerini belirtti. 
     Amerikan polisinin, kendi büyükelçiliğinin verdiği vizeye güvenmediğini belirten Aygün, şunları kaydetti 
     ''Binlerce dolar harcayarak Amerika'ya giden üyelerimiz, madden ve manen mağdur ediliyor. Dün başımıza çuval geçirenler, sonunda işadamlarımızın eline kelepçe taktı, ayaklarına pranga vurdu. Sakıncalı listesinde bulunan bir kişinin adına benziyor diye, saygın işadamlarımız bile geri gönderiliyor. Yanlarında kuran, cevşen, muska var diye vatandaşlarımız saatlerce sorgulanıyor. 
     Büyükelçiliğe yazı yazdık, 15 gündür cevap bekliyoruz. Mağdur vatandaşlarımızın vizelerinin yenilenmesini ve asgarisinden bir özür bekliyoruz, elçilikten çıt çıkmıyor. Dışişleri Bakanlığı nezdinde girişimde bulunuyoruz, bakanlığın eli kolu bağlı. Üyelerimi uyarıyorum. Vizeniz var diye güvenip Amerika'ya giderseniz, sürprizlerle karşılaşabilirsiniz. 1 hafta önce vize almış olsanız bile, kapıdan çevrilebilirsiniz. Yanınızda da, Arapça yazı ihtiva eden belge bulundurmayın.'' 
     
</TEXT>
</DOC>
