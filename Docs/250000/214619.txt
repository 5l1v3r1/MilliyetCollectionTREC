<DOC>
<DOCNO> 214619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/ekonomi/eko10.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ziyaret etti yeni model geldi 
</HEADLINE>
<TEXT>

   Hyundai, Başbakan Erdoğan'ın ziyaretinin ardından Türkiye'de yeni model üretme ve 100 milyon dolarlık yatırım kararı açıkladı 
      EKONOMİ SERVİSİ 
   
   Güney Koreli otomotiv devi Hyundai, Başbakan Tayyip Erdoğan'ın Kore gezisinin ardından, İzmit'in Alikahya Beldesi'nde kurulu Hyundai Assan fabrikasında 100 milyon dolar yatırımla üretim adedini 80 bine çıkartma ve yeni model üretme kararını açıkladı. 
   Başbakan Recep Tayyip Erdoğan, Güney Kore seyahati kapsamında Ulsan'da bulunan Hyundai Motor Company fabrikasını ziyaret etmişti. Hyundai Assan Yönetim Kurulu Başkanı Ali Kibar, Başbakan Erdoğan'ın katıldığı Kore gezisi sırasında Hyundai'nin 2010 yılı paralelinde yeni yatırımlarını görüştüklerini söyledi. Kibar, üretim adetlerini 80 bine çıkartma, yeni bir modelin üretimi ve 100 milyon dolar yeni yatırım yapılması kararı aldıklarını açıkladı. 
   
   Sedan tarzında 
   Global tedarik merkezi oldukları Starex'in yanı sıra yeni modelde de aynı politikanın hedeflendiğini belirten Kibar, üretilecek ürünün değişik ülkelere ihraç edilecek şekilde planlandığını bildirdi. 
   Üretilecek yeni otomobilin B - C segmentine girecek sedan tarzında olacağını kaydeden Kibar, "Otomobil, Türkiye'nin özgün modeli olarak dizayn edilmekte'' dedi. Kibar, 2003'te yaklaşık 167 milyon dolar olan ihracatlarının 2005 yılında 300 milyon doların üstüne çıkabileceğini belirtti. 
   Kibar, Başbakan Erdoğan'a hediye edilen limuzinin de önümüzdeki aylarda teslimatını yapacaklarını duyurdu. 
   
   
</TEXT>
</DOC>
