<DOC>
<DOCNO> 246661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas16.html </URL>
<DATE> 2004/06/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İzmir, 86 ülke televizyonunda tanıtılacak... 
</HEADLINE>
<TEXT>

     İzmir'in Selçuk İlçesi'nde bulunan Efes Antik Tiyatrosu'nun 86 ülke televizyonunda yayınlanacak bir konserde tanıtılacağı bildirildi. 
     İtalya'nın İzmir Konsolosu Michele Tommasi, İtalyan prodüktör Mario Dradi, Kültür ve Turizm İl Müdürü Sevinç Gür ve İzmir Kültür Sanat ve Eğitim Vakfı İKSEV Başkanı Filiz Sarper Eczacıbaşı, düzenledikleri basın toplantısında, konser ve tanıtım hakkında bilgi verdi. 
     Michele Tommasi, göreve başladığı 13 aydan bu yana İzmir'in kültür, sanat ve ticari hayatına katkı koyacak faaliyetler düzenlediklerini söyledi. 
     İzmir'in Ege Bölgesi'nin kültür merkezi konumunda olduğunu ifade eden Tommasi, amacının İtalyan kültür ve sanatını İzmir'de, İzmir'in kültür ve sanatını da İtalya'da tanıtmak olduğunu söyledi. 
     Mario Dradi'nin gerçekleştirdiği projenin, İzmir ve Türkiye'nin tanıtımına önemli katkı yapacağını dile getiren Tommasi, faaliyetlerine devam edeceklerini kaydetti. 
     Prodüktör Mario Dradi, Roma uygarlığının Akdeniz'e bakan eski tiyatrolarını bir gecede canlandırma hayalinin gerçekleşecek olmasının kendisini çok mutlu ettiğini söyledi. 
     Dradi, 4 Ağustos 2004 akşamında ''Taştan Taç'' konserinin 86 ülke televizyonlarında mondovizyon sistemiyle yayınlanacağını bildirerek, Türkiye'de TRT ile görüşmelerinin devam ettiğini anlattı. 
     Efes Antik Tiyatro'da yapılan çekimde ellerinde Türk bayrakları bulunan çocukların yer aldığını ve Türkiye'de en sevilen şarkıların seslendirildiğini ifade eden Dradi, 2.5 saat sürecek konserde Türkiye'ye 8 dakika yer verileceğini kaydetti. 
     Kültür ve Turizm İl Müdürü Sevinç Gür ile İKSEV Başkanı Filiz Sarper Eczacıbaşı, konserin Türkiye'nin ve İzmir'in tanıtımı için önemli bir fırsat olduğunu belirterek, bundan dolayı Dradi ve Tommasi'ye teşekkür ettiler. 
     
</TEXT>
</DOC>
