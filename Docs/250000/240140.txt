<DOC>
<DOCNO> 240140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas17.html </URL>
<DATE> 2004/05/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Dünyanın en uzun çamaşır ipi rekoru denemesi... 
</HEADLINE>
<TEXT>

     Adana'da Güney Rotary Kulübü'nce hazırlanan ''dünyanın en uzun çamaşır ipi rekoru'', Pazar günü düzenlenecek etkinlikle kırılmaya çalışılacak. 
     Güney Rotary Kulübü Dönem Başkanı Erdoğan Utku, yazılı açıklamasında, çamaşır ipi uzunluğunda 2002 yılında 27 bin 647 metre uzunlukla ITESM Kampus Toluca Mexico Öğrenci Birliği'ne ait Guinness Dünya Rekoru'nu kırmak istediklerini belirtti. 
     Utku, gözlemcilerin denetiminde yapacakları rekor denemesinde, çamaşır ipinin uzunluğunu en az 30 bin metreye çıkarmayı hedeflediklerini ifade etti. 
     Çamaşır ipine serilmesi için bugüne kadar onbinlerce giysi toplandığını kaydeden Utku, rekor denemesinin ardından toplanan eşyaların ihtiyaç sahiplerine dağıtılacağını bildirdi. 
     Rekor denemesi, Guinness Türkiye Gönüllü Temsilcisi Prof. Dr. Orhan Kural'ın katılımıyla Pazar günü gerçekleştirilecek. 
     
</TEXT>
</DOC>
