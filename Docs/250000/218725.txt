<DOC>
<DOCNO> 218725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun30.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aristide, Dominik Cumhuriyeti'nde... 
</HEADLINE>
<TEXT>

     İsyancıların baskısı sonucu ülkesini terk eden Haiti Devlet Başkanı Jean-Bertrand Aristide, Dominik Cumhuriyeti'ne geldi. 
     Dominik Devlet Başkanlığı yetkilileri, üç Haiti uçağının ülkenin güneybatısındaki Barahona havaalanına inme izni istediğini, Aristide'in bu uçakların birinde olduğunu söylediler. 
     Yerel radyolar, uçakların yakıt ikmali için havaalanına indiğini, Aristide'in Güney Afrika Cumhuriyeti'ne gitmekte olduğunu öne sürdüler. 
     Haiti'nin başkenti Port-au-Prince'teki kaynaklar da, Aristide'in Dominik Cumhuriyeti'nde kalmasının beklenmediğini belirttiler. 
     Bu arada, Fas yetkilileri, ''başka öncelikleri olduğu'' için Aristide'e ülkede kalma izni vermeyeceklerini açıkladı. 
     Aristide'in Fas, Tayvan da da Panama'ya sığınma talebinde bulunabileceği bildirilmişti. 
     
     HAİTİ'DE ŞİDDET OLAYLARI 
     Öte yandan, Aristide'in ülkeyi terketmesinden sonra, Haiti'de şiddet olaylarının başladığı bildirildi. 
     Görgü tanıklarının ifadelerine göre, Başkanlık Sarayı'nın yakınındaki polis komiserliği ile başkent Port-au-Prince'in yakınındaki Petionville komiserliği, Aristide yanlılarınca yağmalandı. 
     Başkent Port-au-Prince'in merkezindeki cezaevinden 50 kadar tutuklunun kaçtığı, başkentte silah seslerinin duyulduğu haber verildi. 
     
</TEXT>
</DOC>
