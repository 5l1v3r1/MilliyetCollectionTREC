<DOC>
<DOCNO> 233933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur17.html </URL>
<DATE> 2004/04/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Üniversiteliler'den Annan Planı'na tepki .. 
</HEADLINE>
<TEXT>

     Gazi Üniversitesi öğrencileri, Annan Planı'nın TBMM'de reddedilmesi için 6 bin imzalı dilekçe ile TBMM Dilekçe Komisyonu'na başvurdular. 
     Öğrenciler adına topladıkları imzayı ve istemlerini içeren başvuruyu Komisyon Başkanı Yahya Akman'a ileten Çağdaş Ozan Güneş, ''milli hassasiyetini yitirmemiş gençler olarak içi tuzaklarla dolu Annan Planı'na karşı olduklarını'' ifade ederek, milletvekillerinin Planı TBMM'de reddetmesini istediklerini söyledi. 
     Komisyon Başkanı Akman da gençlerin verdiği 6 bin imzalı dilekçeyi TBMM Başkanlığı'na ve Başbakan'a ileteceklerini bildirdi. 
     Akman, kişisel görüşlerini açıkladığını ifade ederken de öğrencilerin, çok boyutları olan Kıbrıs konusunu sloganik boyutuyla ele aldıklarını söyledi. 
     KKTC ve Türkiye'nin içinde bulunduğu durum dikkate alınmadan eleştiriler yapıldığını kaydeden Akman, ''Sanki KKTC, 30 bin doları aşan milli geliri olan ve dünyaca tanınan bağımsız bir ülke ve oradan taviz veriliyor... Ama gerçekler öyle değil, 30 yıldır bu halk dünyadan izole edilmiş bir halde yaşıyor'' diye konuştu. 
     Annan Planı ile Türk tarafının önemli kazanımlar elde ettiğini ifade eden Akman, ''çözümün ideal olmadığını'' ancak müzakerelerde en iyisinin elde edilmesi için çaba yürütüldüğünü kaydetti. 
     
     TEPKİ 
     Akman'ın sözlerine tepki göstererek ayağa kalkan Çağdaş Ozan Güneş, ''O zaman bizim son sözümüz de bu'' diyerek, cebinden çıkardığı Türk ve KKTC bayraklarının üzerinde bölünmüş Kıbrıs haritasının bulunduğu ve ''Kıbrıs Türklüğü Korunacaktır'' yazan çıkartmayı Akman'ın önüne bıraktı. Güneş, Kıbrıs Türklüğü'nün nasıl olursa olsun korunacağını belirterek, ''Şehit kanları ile sulanan bu topraklar kimseye verilemez. Siz bu planın kötünün iyisi olduğunu söylüyorsunuz. Biz kötünün iyisini değil, en iyisini istiyoruz. Bu seslenişimizin ileride haykırışa dönüşeceğini herkes bilsin'' diye konuştu. 
     Yahya Akman, öğrencilerden sakin olmalarını isteyerek, çıkartmaların gazetecilere dağıtılmasına izin verdi. 
     
</TEXT>
</DOC>
