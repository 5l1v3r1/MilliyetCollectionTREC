<DOC>
<DOCNO> 218489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun05.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Türkiye en kısa sürede AB'ye tam üye olmalı... 
</HEADLINE>
<TEXT>

     Yunanistan'daki iktidar partisi PASOK'un genel başkanlığına seçilen eski Dışişleri Bakanı Yorgo Papandreu, iktidara geldiğinde Türkiye'nin Avrupa Birliği'ne AB tam üye olması için çalışacağını söyledi. 
     İtalya'nın haftalık haber dergilerinden Panorama'ya özel demeç veren Papandreu, Türkiye'nin en kısa sürede AB'ye tam üye olması gerektiğini belirterek, ''Bana göre bu, artık geri dönüşü olmayan bir sürece dönüşmüştür. Sadece Atina için değil, Avrupa için de böyle'' dedi. 
     Papandreu, kendilerini Türkiye'ye bu denli yakın ilgi göstermeye iten süreci ve gerekçeleri ise şu cümlelerle özetledi 
     ''Bizler ile Türkiye arasında üstü örtülü bir savaş vardı. Bunu çözümlemek, Avrupa'nın güvenliğini daha da artırmak anlamına gelecekti. Ayrıca, bizde olduğu gibi, silaha daha az para ayırmayı, kaynakları başka inisiyatifler için kullanmayı mümkün kılacaktı.'' Papandreu, Kıbrıs sorununun çözümü için gayret gösteren kişilerden biri olduğunu vurgulayarak, sözlerini şöyle sürdürdü 
     ''Ben 1952'de doğduğumda dünya demir perdeyle bölünmüştü. Bu bölünme, daha sonra Berlin Duvarı ile perçinlenecekti. Daha sonra 1974'te Akdeniz'in göbeğinde bir bölünmüşlük daha bina edildi Kıbrıs'taki yeşil hat. Dolayısıyla, elime imkan geçtiğinde bunu yıkabilmek için çalıştım. Zira bu süreç içinde, zaten diğer duvarların da yıkıldığına tanık olmuştuk.'' PASOK'un başbakan adayı Papandreu, Avrupa'daki bazı çevrelerin, 70 milyon nüfuslu Müslüman Türkiye'nin AB'ye tam üyeliğine karşı olduklarının anımsatılması üzerine, ''Ama göz önüne alınması gereken başka şeyler de var. Türkiye'nin Avrupa Birliği'ne girebilmek için tümüyle demokratik bir ülke haline gelmesi lazım'' dedi. 
     Türkiye sayesinde AB'nin zengin pazarlara açılmasının mümkün olacağını belirten Papandreu, Türkiye'nin AB'ye girişinin İtalya için de yararlı olacağını kaydetti. Yorgo Papandreu, ''Akdeniz'de uzanan bir ülke olması dolayısıyla bunun daha çok İtalya'nın yararına olacağını sanıyorum. Türkiye'nin AB'ye girişi, Kafkaslar'a ve Orta Asya'ya kadar zengin pazarlara açılabilmek anlamına gelecek. Bu politikaya, başka inisiyatifler de eşlik etmeli'' dedi. 
     Papandreu, ''başka inisiyatifler'' ile neyi kastettiğini ise ''Avrupa havzasında, Balkanlar'da da barış ve refah sağlanmalı'' cümlesiyle özetledi. 
     ''Bu, Hırvatistan, Sırbistan, Bosna ve Arnavutluk gibi ülkelerin tümünü AB'ye almakla mı sağlanacak'' şeklindeki soruyu ise Papandreu, ''Arnavutluk için daha epey bir süre beklenmeli. Ama, diğer ülkeler için ise hayır. İtalya, jeostratejik konumundan hareketle bu konuda kilit rol oynayabilir'' dedi. 
     Yorgo Papandreu, ilkeleri net bir şekilde ortaya koymanın önemli olduğunu vurgulayarak, şöyle konuştu 
     ''Önemli olan ilkeleri ortaya koymaktır. Yunanistan ile neler olduğuna bakın. Avrupa'nın yoksul bir akrabası konumundaydık. Bütünleşme süreci ve tabii olmak zorunda kaldığımız kurallar, birkaç yıl içinde ülkemizi modernliğe kavuşturan bir kamçı işlevi gördü. Aynı şeyi başka ülkeler niye başarmasın.'' 
     
</TEXT>
</DOC>
