<DOC>
<DOCNO> 209909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko32.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası Genel Müdürü 12 aylık bilançolar daha iyi çıkacak 
</HEADLINE>
<TEXT>

     Garanti Bankası Genel Müdürü Ergun Özen, 9 aylık bilançoların iyi olduğunu, 12 aylıkların daha da iyi çıkacağını belirterek, ''İstikrar devam ederse 2004'te bankacılık sektörü iyi olacak'' dedi. 
     Garanti Bankası'nın AB üyesi olmaya hazırlanan Romanya'yı tanıtan Dış Ticaret Toplantısı'nda konuşan Özen, 2003 yılında Türkiye'nin dış ticaret hacminin 100 milyar doların üzerine çıktığını ve ihracatın da rekor kırdığını anımsattı. 
     Romanya'nın Türkiye için stratejik bir öneme sahip olduğuna işaret eden Özen, ''Kabuk değiştiren, hızla piyasa ekonomisine geçen ve çok yakın bir zamanda Avrupa Birliği'ne girecek olan Romanya, yakın coğrafi konumuyla Türkiye için stratejik bir pazar'' dedi. 
     Ergun Özen, daha sonra basın mensuplarının sorularını yanıtladı. 
     Bankacılık sektöründe istihdamın azalıp azalmayacağı yönündeki bir soru üzerine Özen, bunu söylemenin pek mümkün olmadığını söyledi. 
     Özen, faiz indirimlerine yönelik bir soru üzerine, ''Faizleri çok hızlı düşürdük. 1.90-1.95'le para kazanmak zor. Ama diğer gelirlerimiz arttı. Net gelir ve komisyonlarımız, gelirlerimizin yüzde 50'sine ulaştı. Diğer bankalar için de bu böyle'' diye konuştu. 
     Yıl sonu itibariyle aşağı yukarı bütün bankaların ne kadar kar edeceğini gördüğünü ifade eden Ergun Özen, ''9 aylık bilançolar iyiydi. 12 aylıklar daha da iyi çıkacak. İstikrar devam ederse 2004'te bankacılık sektörü iyi olacak'' görüşünü dile getirdi. 
     Özen, bir soru üzerine, bu hafta içinde BDDK Başkanı ile görüşeceklerini, ancak bunun sadece ''biraz yamalı oldu'' diye nitelendirdiği Bankacılık Yasası'yla ilgili olmadığını söyledi. 
     
     ''DIŞ TİCARET HACMİNDEN DAHA FAZLA PAY ALABİLİRİZ'' 
     Dış Ticaret Müsteşar Yardımcısı Ülker Güzel, Romanya'nın Türkiye'nin Balkanlardaki en önemli ticari ortağı olduğunu belirterek, 1991-2003 yılları arasında 8 bin 546 Türk firmasının Romanya'da faaliyet gösterdiğini kaydetti. 
     Türkiye'nin Romanya'da en fazla yatırım yapan 9. ülke olduğuna dikkat çeken Güzel, hedeflerinin, ticari ilişkileri geliştirmenin yanı sıra karşılıklı yatırımları da artırmak olduğunu dile getirdi. 
     Ülker Güzel, Romanya'daki potansiyel yatırım alanlarının tekstil, hazır giyim, inşaat, boya ve kimyasallar, şişeleme ve meyve suyu paketleme alanları olduğunu söyledi. 
     GarantiBank International'ın Romanya'dan Sorumlu Genel Müdür Yardımcısı Serdar Oghan da, 23 milyon nüfusa sahip Romanya halkının diğer Balkan ülkelerinden farklı olarak tüketim eğilimi daha yüksek olduğuna işaret ederek, ''Gelirlerinin artan kısmının yüzde 80'i tüketime gidiyor. Romanya'nın yaklaşık 32 milyar dolarlık dış ticaret hacminden ancak yüzde 5'e yakın bir pay alıyoruz. Bunu kolayca birkaç katına çıkartabiliriz'' diye konuştu. 
     Romanya'da çözüm gerektiren konuları, yoğun bürokrasi, yavaş gelişen yeniden yapılanma süreci ve devletin ekonomik yapı içindeki rolünün yüksekliği şeklinde sıralayan Oghan, Romanya'nın 2007'de AB'ye girmesiyle birlikte bu ülkede değerlendirecek birçok fırsatın çıkacağını vurguladı. 
     Bükreş Üniversitesi Hukuk Fakültesi Öğretim Üyesi Prof. Dr. Ali Eden de, Romanya'ya en az 2 bin dolarla gelen bir yatırımcının, evrakının hazır olması durumunda 2 hafta içinde firma kurabileceğini bildirdi. 
     
</TEXT>
</DOC>
