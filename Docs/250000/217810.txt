<DOC>
<DOCNO> 217810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur26.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Elektriğe zam yok, akaryakıta ufak bir zam var 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, meslek liselerine katsayı uygulamasına karşı olduklarını belirterek, ''Bunu meclise getireceğiz'' dedi. 
     Başbakan Erdoğan, elektrik fiyatlarını artırmayacaklarını, akaryakıta ise ''ufak bir zam yapılacağını'' açıkladı. 
     Niğde Hükümet Meydanı'nda halka hitap eden Erdoğan, Türkiye'nin geçmişte yüzde 69 faiz oranıyla borçlandığını, bu faizlerin bugün yüzde 24 seviyelerine düşürüldüğünü belirtti. Başbakan Erdoğan, bunun sıradan bir olay olmadığını, halkın cebine para sokmak anlamına geldiğini söyledi. 
     Enflasyonun yüzde 19'a düşürüldüğünü ve bu yıl sonu itibariyle hedefin yüzde 12 olduğunu anlatan Başbakan Erdoğan, ''Görünen o ki iyi yoldayız'' ifadesini kullandı. 
     3 Kasım seçimlerinden önce, aynı meydanda bir yıl kendilerinden bir şey beklenmemesini, 3 yıl sonunda ise vatandaşın cebinde bir şeyler olacağını söylediğini anımsatan Erdoğan, bir yıl bile dolmadan vatandaşlara çok şey kazandırmaya başladıklarını kaydetti. 
     
     ''ELEKTRİĞE ZAM YOK, AKARYAKITA VAR'' 

     Hükümete geldiklerinden bu yana elektrik ve doğalgaza zam yapılmadığını, ancak bunlara zam yapılacağına ilişkin bir şeyler yazılıp çizildiğini anlatan Erdoğan, elektriğe zam yapılmayacağını, zam yapmaları gerektiğinde bunun halka açıklanacağını söyledi. 
     Temel ihtiyaç maddeleri dışında akaryakıta ufak bir zam yapılacağını anlatan Erdoğan, ''Akaryakıta yapılacak zamlardan dolayı bazı fırsat kollayıcıları bunu fırsat bilerek zam yaparlarsa, bizimle iyi geçinemezler'' dedi. 
     Çiftçilere ilişkin düzenlemelere de değinen Erdoğan, bütün bu adımları vatandaşın refahı için attıklarını kaydetti. Erdoğan, ''Dün sömürü vardı, bugün adalet var. Aradaki fark bu'' diye konuştu. 
     Amaçlarının Türkiye'nin her yanının şantiyeye dönüşmesi olduğunu dile getiren Erdoğan, birçok istismarcının da çıkabileceğini kaydetti. 
     Hükümetleri döneminde eğitimde ve sağlıkta sıçrama yaşanacağını anlatan Erdoğan, üniversite mezunu olup da işi olmayanların açtıkları pankartları işaret ederek, ''Karşınızda dobra dobra konuşan bir Başbakan var. Dünyanın neresine giderseniz gidin, hiçbir üniversite mezununa iş garantisi verilmez. Üniversite mezunu işsizler Amerika'da da, İngiltere'de de, Almanya'da da var. Aldanmayın, aldatılmayın'' diye konuştu. 
     
</TEXT>
</DOC>
