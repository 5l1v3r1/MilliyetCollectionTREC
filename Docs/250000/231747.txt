<DOC>
<DOCNO> 231747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo28.html </URL>
<DATE> 2004/04/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
MHK Başkanı Son 5 haftada kimseyi bizim hakkımızda konuşturmayın 
</HEADLINE>
<TEXT>

     Futbol Federasyonu Merkez Hakem Komitesi MHK Başkanı Bülent Yavuz, hakemlere seslenerek, ''Liglerin son 5 haftasında kimseyi bizim hakkımızda konuşturmayın'' dedi. 
     MHK'nın aylık düzenlediği değerlendirme toplantısı, bu ay Ankara'da yapıldı. 30 orta ve 60 yardımcı Birinci Süper Lig hakeminin katıldığı toplantının açılışında konuşan MHK Başkanı Bülent Yavuz, toplantının bu ay erken yapıldığını, bunun nedeninin ise Türk futbolunda son zamanlarda bazı şeylerin iyi gitmemesi olduğunu söyledi. 
     Hakemliğin dünyadaki en zor işlerin başında geldiğini ifade eden Yavuz, ''Futbolda hata her zaman vardır ve bunun bir kısmı hakemlere aittir. Gündemde kalan hatalar da hakem hatalarıdır. Zorlu bir süreçten geçiyoruz. İnanıyorum ki bu süreci en iyi şekilde atlatacağız ve artık bizden bahsedilmeyecek. Hep böyle gitmez, hep böyle şanssızlık yaşanmaz'' diye konuştu. 
     
     YAVUZ ''LEHTE VE ALEYHTEKİ HATALARIMIZ EŞİTTİR'' 

     Bülent Yavuz, Birinci Süper Lig'deki maçlar sonrasında hakemlerin üzerinde adeta fırtına koparıldığını söyledi. 
     Yavuz, ligin 34 haftalık uzun bir maraton olduğunu ifade ederek, ''Bir maç sonrasında hakem eleştiriliyorsa bu hakemin lig boyunca yönettiği tüm maçlara bakılmalı. Eğer lig bitiminde herhangi bir takımın lehine ve aleyhine alınan tüm kararların sağlamasını yaparsanız, eşit ya da birbirine çok yakın çıkacaktır. Bunlar FIFA ve UEFA kayıtlarında da mevcuttur'' dedi. 
     Ligde futbolcuların dışında herkesin mücadele ettiğini vurgulayan Yavuz, ''Türk futbolu tehlikeli yerlere çekiliyor. Artık ligde teknik direktörler ve yöneticiler mücadele ediyor. Talihsiz açıklamalar yapılıyor'' ifadelerini kullandı. 
     
     HAKEM HATALARI 

     Yavuz, maçları televizyondan izlemeyip yorum yapmakla, sahada maç yönetmenin çok farklı şeyler olduğunu söyledi. 
     Türk hakemlerine haksızlık yapıldğını savunan Yavuz, şöyle konuştu 
     ''Bazı kimseler televizyonun başına geçip rahat rahat yorum yapıyorlar. Ancak sahada maç yönetmek farklıdır. Televizyondan izleyen hakem zaten hata yapmaz. Bazı pozisyonlar tribünde bile net görülmüyor. Bütün kararların doğru olmasını beklemek çok iddialı olur. FIFA, 'yüzde 40 hata yapan hakeme iyi hakemdir', diyor. Tabii bu oran yıllar geçtikçe gelişen eğitim ve teknoloji unsuru sayesinde aşağılara çekilmiştir.'' Yavuz, Türkiye'de yanlış verilen her kararın altında başka şeyler arandığını belirterek, her zaman hesap vermeye açık olduklarını bildirdi. Yavuz, kendilerine yönelik eleştirilerde doğruluk payının bulunduğunu ve gerekli uyarıları yaparak tekrarını engellemeye çalıştıklarını kaydetti. 
     
     HAKEM EĞİTİMİ 

     Yavuz, Türk hakemlerinin üst düzey bir eğitimden geçtiğini ve ''hakemler eğitilmiyor'' eleştirilerinin asılsız olduğunu ileri sürdü. 
     Hakemlerin çok iyi eğitime tabi tutulduğuna dikkati çeken Yavuz, ''Hakem eğitimiyle ilgili aslı olmayan şeyler söyleniyor. Türk hakeminin eğitim almadığını söyleyenleri ben Allah'a havale ediyorum. Bizdeki eğitim sistemi Avupa'da örnek gösteriliyor'' dedi. 
     Türkiye'de genç hakemlere müsamaha gösterilmediğini vurgulayan Yavuz, sözlerini şöyle sürdürdü 
     ''Biz 4 yıl önce büyük bir projeyi hayata geçirdik. Şu anda bu salonda bulunan yardımcı ve orta hakemlerimizin yaş ortalaması 25.6'dır. 24 yaşında Birinci Süper Lig'de maç yöneten hakemlerimiz var. Ancak bu ülkede gençlere tahammül edilmiyor. Onların bizim geleceğimiz olduğu unutuluyor. Ben inanıyorum ki önümüzdeki yıllarda bu genç arkadaşlarımız, bizi Avrupa sahalarında en iyi şekilde temsil edecek.'' 

     
</TEXT>
</DOC>
