<DOC>
<DOCNO> 227754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/ekonomi/aeko.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zararla tanışmak doğal' 
</HEADLINE>
<TEXT>

   Merkez Bankası Başkanı Serdengeçti, fiyat istikrarına yönelik faiz politikasının banka bilançosuna 1.5 katrilyon liralık zarar olarak yansıdığını söyledi 
      ANKARA Milliyet 
   
   Merkez Bankası Başkanı Süreyya Serdengeçti, bankanın 2003'te 1.5 katrilyon lira zarar etmesiyle ilgili olarak, "Merkez Bankası kar maksimizasyonunu amaç edinmemektedir. Bazı dönemlerde zararla tanışması sürpriz olmayacaktır" dedi. 
   Merkez Bankası, 2003'te 1 katrilyon 548 trilyon 363 milyar lira zarar etti. Banka Genel Kurulu'nda konuşan Serdengeçti, Merkez Bankası'nın para tabanını etkileyerek k rını artırma gücüne sahip olduğunu, ancak bu yolu fiyat istikrarına zarar vereceği için tercih etmediklerini belirtti. 
   Fiyat istikrarına yönelik uygulanan faiz politikasının etkinliğini artırmak amacıyla 2003'te likidite fazlasını açık piyasa işlemleri yoluyla piyasadan çektiklerini söyleyen Serdengeçti, "Bu uygulamaların Merkez Bankası bilonçosuna yansıması zarar yönünde olmuştur" dedi. Faizlerin yüksek seyrettiği ve likidite fazlasının sterilize edilmesinin gerektiği dönemlerde zarar durumunun ortaya çıkma olasılığının arttığını kaydeden Serdengeçti, "Doğal bir sonuç olarak Merkez Bankası'nın MB bazı dönemlerde zararla tanışması sürpriz olmayacaktır" dedi. 
   
   Hükümete uyarı 
   Serdengeçti, konuşmasında hükümeti rehavet ve mali disiplin konusunda uyardı. Ekonomik programın başarıya ulaşmasının politikacıların rehavete kapılması riskini doğurduğunu kaydeden Serdengeçti, "Bir başka deyişle gerek mali disiplinin gerekse yapısal reformların devam ettirilmesi gereklidir" dedi. 
   Asgari ücret ve emekli maaşlarına yapılan zamma da değinen Serdengeçti, tedbirlerle ilgili olarak, "Önemli olan kamu fiyat ayarlamaları ve ek vergilerle gelir artırmak yerine harcama kısılması yönünde politikalar geliştirilmesi" dedi. 
   
   Diyeti ücretle ödedi 
   MB'nin raporunda "TL'nin değerlenmesi, reel ücretlerde gerileme, verimlilik artışı, gıda - tarım fiyatlarında yavaşlama, kamudaki fiyat politikası ve iç talep baskısının olmaması enflasyondaki düşüşte rol oynadı" denildi. Reel ücrette gerilemenin iç talepte canlanmayı sınırlandırdığı kaydedilen raporda, reel ücretin kamuda yüzde 1.3, asgari ücrette yüzde 3.7 yükseldiği, memur maaşının ise yüzde 0.8 azaldığı, reel ücretler azalırken verimlilik artışının sürmesinin ihracattaki hızlı artışların sürmesini sağladığı ifade edildi. 
   
   Merkez'de Nazım Ekren ve Ömer Dinçer izi    AHMET ERHAN ÇELİK 
   Merkez Bankası meclisinde görev süresi 30 Nisan'da dolacak iki üye yerine Mustafa İbrahim Turhan ile Necati Şahin, boşalan denetim kurulu üyeliklerine de Burhan Göklemez ve Prof. Dr. Necdet Şensoy getirildi. Göklemez MB İstanbul Şubesi Müdürü, Şahin ise bankada başmüfettiş olarak çalışıyordu. Şensoy ve Turhan ise 'dışarıdan' seçildi. Başbakanlık Müsteşarı Ömer Dinçer ile AKP'de ekonomiyle ilgili işlerden sorumlu Genel Başkan Yardımcısı Nazım Ekren'in Şensoy ve Turhan isimlerinin belirlenmesinde etkili olduğu öğrenildi. Turhan ve Şensoy, Dinçer ve Ekren'in akademisyenlik döneminden arkadaşları. Boğaziçi Üniversitesi mezunu olan Turhan, akademik hayatına Ekren'in profesör unvanıyla görev aldığı Marmara Üniversitesi'nde başladı. Şensoy ise doktora yaptığı Marmara Üniversitesi'nde öğretim üyesi olarak çalıştı. Ekren, Şensoy, Turhan ve Dinçer'in yolları daha sonra da Beykent Üniversitesi'nde kesişti. 
   
   
</TEXT>
</DOC>
