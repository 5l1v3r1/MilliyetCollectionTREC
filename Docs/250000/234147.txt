<DOC>
<DOCNO> 234147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko16.html </URL>
<DATE> 2004/04/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Rekortmen koyunlar... 
</HEADLINE>
<TEXT>

     Adana'nın Merkez Yüreğir İlçe Kaymakamlığı'nca, Sosyal Yardımlaşma ve Dayanışma Vakfı ile İlçe Tarım Müdürlüğü'nün ortak çalışması kapsamında üreticilere dağıtılan Sakız ve Karayaka melezi koyunlar, bir seferde birden fazla yavru alınmasına olanak sağlıyor. 
     İlçe Tarım Müdürü Ali Özer, 2002 yılında başlatılan proje ile koyunların Çatalan ve Seyhan Baraj Gölü altında kalan 8 köyde, önceden belirlenen maddi olanakları kısıtlı 15 aileye dağıtıldığını söyledi. Her aileye 10 koyun ve 1 keçi verdiklerini ifade eden Özer, çoklu doğumlarla kısa sürede sayının 342'ye ulaşmasının sevindirici olduğunu ifade etti. 
     İlçede hayvancılığın geliştirilmesi ve sürdürülebilir kalkınmanın sağlanması yolunda projeler ürettiklerini kaydeden Özer, bu amaçla üreticilere yeni gelir kaynakları da oluşturabildiklerine dikkati çekti. 
     Döl açısından verimli Sakız ırkı ile et açısından verimli Karayaka ırkının melezlenmesi ile oluşan yeni ırkın, et ve süt veriminin yüzde 200 olduğunun altını çizen Özer, belirlenen ailelere önce yetiştirciliğe yönelik eğitim uyguladıklarını, hayvanların dağıtımından sonra ise yem yardımında bulunduklarını belirtti. 
     Özer, dargelirli ailelerden seçilen üreticilerin özellikle yem alımında sıkıntı yaşamamaları için Vakfın da onayıyla doğumlarla sayıları artan koçların bir bölümünün satılmasına izin verdiklerini belirtti. 
     Üreticilerden, bu yıldan itibaren 2 koyunun geri alınacağını ve belirlenen diğer üreticilere dağıtılacağını ifade eden Özer, ''Bu yolla üreticimiz geri ödemesini yaparken, diğer vatandaşlarımızın da bu fırsattan yararlanması sağlanmış olacak'' dedi. 
     Irkın özenli bir bakım ve iyi beslenmeye gereksinim duyduğunu kaydeden Özer, şunları söyledi 
     ''İlk etapta yem dağtımı yaptığımız için yavru ölümleri son derece düşüktü. Ancak, yem bitince özellikle kış aylarında üretici yem alımında zorlandı, bu da yavru ölümlerini artırdı. Gerekli destekler ve önlemle proje şu aşamada son derece başarılı ilerliyor. 150 koyun ve 15 koç dağıtmıştık, 2 yıl içinde bu sayı 342'ye ulaştı. Proje kapsamında 5 yavru alan üreticimiz oldu. Amacımız bu projeyi ve benzerlerini geliştirerek, yaygınlaştırmak ve üretimi teşvik etmek.'' 
     
     ÜRETİCİLER MEMNUN 
     Dutluca Köyü'nde yaşayan Remzi Erken, proje kapsamında aldığı koyunların sayısının 2 yıl içinde 40'a ulaştığını söyledi. 
     Geçim sıkıntısı nedeniyle şehir merkezindeki dükkanını kapatarak, köyüne geri dönen elektrik ustası Erken, projenin kendisi için yeni ve önemli bir fırsat olduğunu kaydetti. 
     Erken, özellikle yavruların karısının ve ilköğretim okulu öğrencisi üç çocuğunun da sevgilisi haline geldiğini ve onlara özenle baktıklarını ifade ederek, şunları söyledi 
     ''Bize sunulan büyük ve önemli bir fırsat. Koyunlara gözümüz gibi bakıyoruz. Kaymakamlık ve İlçe Tarım Müdürlüğü'nden Ziraat Mühendisi ve Veteriner arkadaşlar düzenli olarak bizleri ziyaret ediyorlar. Hem kayıt tutuyorlar hem de bize yapmamız gerekenler konusunda bilgi veriyorlar. Onların desteği ile koyunlarımızın sayısının giderek artacağına inanıyorum.'' Erken, köylerinde mera alanı sıkıntısı yaşadıklarını bu nedenle yem desteğine gereksinimleri olduğunu sözlerine ekledi. 
     Evci Uşağı köyünden Cumali Poyraz da, koyunlarının sayısının 36'ya ulaştığını belirterek, ''Bu ırkın, et ve süt verimi çok yüksekmiş, bize böyle bir imkan sundukları için görevli arkadaşlara teşekkür ediyoruz. İlaç ve aşı konusunda da destek oluyorlar. Bizim gibi arazisi olmayan köylüler için bu tür projeler çok önemli'' dedi. 
     
</TEXT>
</DOC>
