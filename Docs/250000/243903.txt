<DOC>
<DOCNO> 243903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/spor/axspo01.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan geri adım 
</HEADLINE>
<TEXT>


Alman hoca, yabancı kontenjanında yaşanan sıkıntı nedeniyle sadece forvet ve orta sahaya oyuncu almayı kararlaştırdı. Sol kanat ve kaleci konusu şimdilik rafa kaldırıldı 

YUSUF KOBAL 


Frene bastılar 
FENERBAHÇE Teknik Direktörü Christoph Daum, yabancı kontenjanı nedeniyle transferde frene bastı. Yönetimden forvet, orta saha, sol kanat ve kaleci isteyen Alman teknik adam, sadece iki oyuncu alabileceğinin kendisine iletilmesi üzerine planlarını yeniden değiştirdi. Tecrübeli çalıştırıcının ilk planda forvet ve orta sahaya takviye yapılması konusunda karar aldığı öğrenildi. 

Aurelio çıkmazı 
MEVCUT kadroda bulunan Nobre, Hooijdonk, Luciano'nun mutlaka takımda kalması konusunda rapor veren, Tomas, Petkov ve Rebrov'u ise gözden çıkaran Teknik Direktör Daum'un Aurelio konusunda ise çıkmaza düştüğü belirtildi. Alman hocanın şampiyonlukta büyük pay sahibi olan Brezilyalı oyuncuyu da göndererek, geçen sezon ciddi sıkıntılar yaşadığı sol kanada yer açmayı planladığı da ileri sürüldü. 

Lizarazu iddiası 
TRANSFER çalışmaları için yurt dışına giden Daum'un, Bayern Münih'ten ayrılacak olan Fransız sol kanat oyuncusu Bixente Lizarazu ile görüştüğü iddia edildi. 35 yaşındaki tecrübeli futbolcuyu ikna etmeye çalışan Alman hocanın, başka alternatifler üzerinde durduğu da kaydedildi. Bu arada yönetimin, yabancı kontenjanı konusunda Futbol Federasyonu'ndan gelecek cevabı beklediği belirtildi. 

VİP'te satılacak 
ŞÜKRÜ Saraçoğlu'nda 1 Haziran'da başlayacak kombine biletlerinin satışı için VİP'te özel bir salon hazırlandı. Taraftarlar satış salonuna girerken turnikeden geçerek numaratörlerden numara alacaklar, ardından formlarını dolduracaklar ve hazırlanan tribün görüntülerden yerlerini tespit ettikten sonra biletlerine kavuşacaklar. 

Ortega'da son tur 

RİVER Plate Kulübü yöneticilerinin önümüzdeki hafta içinde Fenerbahçe ile masaya oturarak Ortega transferine son noktayı koymak istedikleri öğrenildi. Arjantin kulübünün eski oyuncusunu alabilmek için para veya oyuncu teklif edeceği, Sarı - Lacivertli kulübün de 11 milyon dolarlık tazminatta indirime gidebileceği belirtildi. 
DIŞ İlişkiler Sorumlusu Hakan Bilal Kutlualp, River Plate'in golcü oyuncusu Cavenaghi'nin Fenerbahçe'ye gelmesinin çok zor olduğuna dikkat çekti, "Çok kaliteli ve pahalı bir oyuncu. Bizim vereceğimiz paraya 'evet' diyeceğini sanmıyorum" ifadelerini kullandı. Bu arada Başkan Aziz Yıldırım'ın Ortega'nın geri dönmesini istediği de ileri sürüldü. 

Uçak korkusu 

Seul'e gelirken türbulansa yakalanan Milli Takım oyuncuları ikinci maç için tren yolculuğu istediler 

MİLLİ Takım'ın Sydney - Seul yolculuğunda yaşadığı türbulans, Türkiye'nin Deagu'da yapacağı ikinci maça uçak yolculuğu yerine hızlı trenle gidilmesine yol açtı. Özellikle uçak korkusu ileri safhada olan Hasan Şaş, Fatih Akyel ve Ümit Özat'ın menajer Can Çobanoğlu'na baskı yaptıkları öğrenildi. Bunun üzerine Deagu'ya uçakla gitmekten vazgeçildi. 
KORE'DEKİ ilk çalışmasını dün akşam saatlerinde yapan Milli Takım'da sakat olan gurbetçi Önder düz koşu ile çalışmayı tamamlarken, sol ayak arka adalesinde zorlanma olan kaleci Rüştü de idmanın büyük bölümünü yürüyüşle geçirdi. Kore basını Hakan Şükür, Nihat ve Rüştü'yle röportaj yapabilmek için uğraş verirken, Emre'nin sakatlığı nedeniyle gelmemesine üzüldüler. 

Yıldıray'ın tercihi Celtic 
KAFİLEYE en son katılan futbolcu olan Yıldıray Baştürk, takımla ilk çalışmasını yaparken bir hayli neşeliydi. Yıldız oyuncu, dönüşte İskoçya'nın Celtic takımı ile masaya oturacağını söyledi, "Hem maddi olarak çok cazip bir teklif yaptılar, hem de direkt olarak Şampiyonlar Ligi'nde oynayacaklar" dedi. 

Cim-Bom'dan misilleme 
Galatasaray ile Fenerbahçeli taraftarlar arasındaki bayrak yarışı devam ediyor. İki sene önce şampiyonluğa ulaştıktan sonra Boğaz Köprüsü'ne astıkları dev boyutlardaki bayrağın Fenerbahçeliler tarafından indirilmesine içerleyen Sarı - Kırmızılılar dün gece misillemede bulundular. Gece yarısı Boğaz Köprüsü'ne giden Galatasaraylı taraftarlar asılı dev Fenerbahçe bayrağını sökerek boğazın sularına bıraktılar. 




</TEXT>
</DOC>
