<DOC>
<DOCNO> 244646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/spor/ygokberk.html </URL>
<DATE> 2004/06/02/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
'Zon'la gelen son 
</HEADLINE>
<TEXT>



Ülker'in iki olmazsa olmazından hadi Haluk uzun zamandır yoktu ama, İbo da son anda yok olunca Alper ve savunması çok öne çıkmıştı son maçta. İbo yoktu ya, başkalarını tutmuştu Alper, mesela Naumoski'yi... 
Gerçi Serkan, İbo için de atmıştı ama Prkacin sezonun en iyi maçını oynamış, Langdon yüzde yetmişlerde atmış, zaten her maçta belli bir takım kalitesini yakalayan Efes, rahat kazanmıştı... 
Ülker'in "bech"indeki 3 nosu Arda, Haluk'suzluk için alınmıştı. 4 nosu Rentzias bence yanlış tercihti... Yani 3 ve 4 noları yoktu. 2 nosu İbo da finalde yoktu. İki tane 1 no Booker - Naumoski , bir 5 no Blair , bir tane 1.5'tan 2 no Serkan ve 3.5'tan 4 no Kerem ile oynuyorlardı. Tek "hakiki" 5 nolarını hem Prkacin, hem Ermal, hem Kaya yoruyor, maça müthiş bir tempo ile başlayan Ülker tabi yoruluyor. Sahadaki "en basketbolcu" Langdon birinci periyodu domine ediyor, Granger başlarda yine atıyor, Efes takım gibi savunma da yapınca arayı açıyordu, 3 - 0'a gidiyordu... 
Ataman da Ülker'in "tek boğuşanı" Kerem'i mecburen dışarı alıp İbolu dönemin tutan "dört kısa"sına dönüyordu, hem onun hem de Ülker'in son şansıydı. "Döner mi" denen, hatta "dönmez" denen maç o andan sonra döndü işte... Naumoski "soğuk" üçlüklerini atmaya, Serkan da her attığını sokmaya başladı. Fark kapandı. Hatta üçüncü periyodun başında Naumoski'nin üçlüğüyle 35-34 öne bile geçti Ülker... Zaten ne olduysa üçüncü periyodda oldu. Maçın kader periyoduydu adeta o on dakika... Bitimine dört dakika kala Ülker'in en çalışkanı Kerem dörtledi. Hele tam biterken de, Ülker 56-51 önde iken, Serkan hem faul, hem de teknik faul olarak dörtlemedi mi Eksik Ülker daha da eksilmişti. Dördüncü periyodda "işi zordu" diyordu maçı izleyen herkes... Mesela son periyoda başladığı "beş"i Ataman bir gece önce rüyasında görseydi, "kabus bu" derdi. Arda, Rentzias, Naumoski, Booker, Tutku'ydu sahadaki beş. Efes, zona hala devam ediyordu. Sonra "kazanıyoruz galiba" dedi Ülker, direnç kazandılar. Eksilirken fazlalaştılar sanki... Granger bu sefer susmuştu... Efes'te ne de olsa 2-0 olmanın da rahatlığı vardı. Ülker'in kısaları da "Granger"laşınca Ülker, aldı gitti maçı. 

SERİ İLANLAR 
Pazartesi - Çarşamba 09.30 - 10.00 Radyo D'de 
Cuma'ları ise Milliyet'teyiz Başka şubemiz yoktur. 
İmza Köyün Delisi 





</TEXT>
</DOC>
