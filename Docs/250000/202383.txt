<DOC>
<DOCNO> 202383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/spor/spo06.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kavga bitmez 
</HEADLINE>
<TEXT>

   Elvan Abeylegesse'nin Avrupa Kros Şampiyonası'ndaki başarısı için "Benim taktiğimle ikinci geldi" diyen antrenör Hatipoğlu'na, Mehmet Yurdadön, "Uzaktan kumandayla bu işler olmaz" karşılığını verdi 
      MURAT AĞCA 

   
   İSKOÇYA'DAKİ Avrupa Kros Şampiyonası'nda ceza alan antrenörü Ertan Hatipoğlu olmadan koşmasına rağmen gümüş madalya kazanarak bir ilki gerçekleştiren Elvan Abeylegesse'nin başarısı, yeni bir polemik yarattı. Hatipoğlu, "Taktiğini zaten ben verdim ama ceza gündeme gelmeseydi birinci olurdu" derken, Atletizm Federasyonu Başkanı Mehmet Yurdadön, "Uzaktan kumandayla taktik olmaz. Elvan orada yalnız değildi, başında iki antrenör vardı" ifadesini kullandı. 
   DÜNYA Şampiyonası'ndaki disiplinsiz davranışları nedeniyle 10 ay hak mahrumiyeti cezası aldığı için İskoçya'ya gidemeyen Hatipoğlu'nun, "Elvan belki taktik olarak iyi hazırlandı ama konsantre olamadı. Antrenörü olarak yanında bulunmamam onu son derece olumsuz etkiledi" sözlerine Başkan Yurdadön tepki gösterdi. Yurdadön, "Elvan yapabileceğinin en iyisini yaptı. O yarışın gidişine göre koşar. Ertan'ın gitmeyişi olumsuz etkileseydi dereceye giremezdi" dedi. 
   ELVAN'IN kulübü ENKA'nın, Spor Müdürü Alper Kasapoğlu'nun İskoçya'ya gidişinin Hatipoğlu'nun aldığı cezayla ilgisi olmadığını da vurgulayan Yurdadön, "Kasapoğlu'nun gidişi çok önceden belliydi. Son olaylarla hiçbir bağlantısı yok. Ayrıca Elvan ile sadece Kasapoğlu ilgilenmedi. Elvan ile hepimiz gurur duyuyoruz. Geçildiği Radcliffe dünyanın en iyi atletlerinden biri. Ancak Elvan daha çok tecrübe kazandıkça, daha da büyük başarılara koşacaktır" diye konuştu. 
   
   
</TEXT>
</DOC>
