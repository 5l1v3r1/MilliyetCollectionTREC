<DOC>
<DOCNO> 245427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonyas08.html </URL>
<DATE> 2004/06/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Meme kanseri ameliyatında yan etkiler azalıyor 
</HEADLINE>
<TEXT>

     Galler Üniversitesi'nde görevli bilim adamlarının geliştirdikleri yeni teknik sayesinde, meme kanseri ameliyatlarından sonra ortaya çıkan bazı yan etkilerin azaltılabildiği açıklandı. 
     Bilim adamları, kanserin yayılması korkusuyla halen memedeki kanserli kitleyle koltuk altındaki lenf bezlerinin alındığını hatırlatarak, bu işlemin, kanser vakalarının üçte ikisinde gereksiz olduğu halde yapıldığını savundular. 
     Koltuk altındaki lenf bezlerinin alınmasının hasta için acı veren bir işlem olduğunu ve hastanın hareketlerini kısıtlayabildiğini belirten bilim adamları, ''Bunu sadece kanserin lenflere de sıçrayıp sıçramadığını anlamak için yapıyorduk'' dediler. 
     Bilim adamları, yeni yöntem sayesinde kanserin lenflere sıçrayıp sıçramadığını lenf bezlerinin bir bölümünü alarak anlayabildiklerini kaydederek, ''Biraz radyoaktif madde kullanarak lenf bezindeki ana bölümü buluyor ve onu alıyoruz'' diyerek yeni yönteme açıklık getirdiler. 
     Ameliyattan sonra ortaya çıkan yan etkilerin azalmasını sağlayan yöntemin, 18 ay içinde kullanılabilir hale geleceği belirtildi. 
     Yöntemi geliştiren ekibin başkanı Prof. Robert Mansel yaptığı açıklamada, kanserin yayılmadığı vakalarda sadece lenf bezinin ''sentinel node'' denilen bölümünü aldıklarını söyledi. 
     
</TEXT>
</DOC>
