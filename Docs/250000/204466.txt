<DOC>
<DOCNO> 204466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/guncel/agun.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sel insanları yuttu 
</HEADLINE>
<TEXT>

   Antalya'yı etkisi altına alan sağanak yağışın neden olduğu sel sularına kapılan biri çocuk 5 kişi kayboldu. Serasını kurtarmaya çalışan bir kişi de elektrik çarpması sonucu öldü... 
      
   İki gündür Antalyalıları perişan eden su baskınları özellikle Saklıkent Kayak Merkezi yolu üzerinde felakete yol açtı. Doyran köyü Sakallıoğlu mevkiinde taşan dere sularına kapılan Hasan, Nuriye ve İsmail Negiz adlı vatandaşlar kayboldu. Köy yolu üzerindeki köprünün çökmesi sonucu bölgeye çok sayıda iş makinesi sevk edildi. AKUT ekibi de zor durumda kalanlara yardım edebilmek için 250 metre uzunluğunda makaralı ip sistemi kurarak karşıdan karşıya geçmeye çalıştı. 
   Bayırçayı Köprüsü'nün ulaşıma kapanmasıyla 9 köyle iletişim kesildi. Bölgeye giden ekipler, bir çocuğu sel sularından kurtardı. Bu sırada devrilen dozerin operatörüyle itfaiye eri Ali Oktay ve kurtarılan çocuk sele kapıldı. Sular, İtfaiye Amiri Şaban Kibar'ı yıkılan köprünün yanına kadar sürükledi. Ali Oktay da kendi çabalarıyla kurtulmayı başardı. Kibar ve Oktay hastaneye kaldırıldı. AKUT ekibinin katıldığı arama çalışmalarında dozer operatörüyle çocuğa ait hiçbir iz bulunamadı. 
   Kumluca ilçesinde de çiftçi Ecevit Adak'ın 28 serası yağmur sularıyla doldu. Adak, ürünlerinin daha fazla zarar görmemesi için suyu tahliye etmek istedi. Elektrik akımına kapılan Adak olay yerinde hayatını kaybetti. 
   
   Caminin şadırvanı yıkıldı 
   Kemer ilçesine bağlı Çamyuva beldesindeki Kiriş Köyü'nün camisi, yıkılma tehlikesine karşı tahliye edildi. Caminin tuvalet ve şadırvanı yıkıldı. Bölgedeki çok sayıda ev ve işyeri de su baskını nedeniyle tahliye ediliyor. 
   Bu arada kent merkezindeki sağanak yağış nedeniyle, biri cip, iki otomobil yağmur tahliye kanalına düştü. Kanala düşen iki aracın içinden de insan çıkmadı. Görgü tanıkları otomobilin içinde 3 kişinin olduğu belirtti. 
   
   Ağva Deresi tehdit ediyor    Saniyede 350 metreküp su taşıma kapasitesi olan Kemer'deki Ağva Deresi'nden, saniyede 995 metreküp su aktığını söyleyen Antalya Valisi Alaaddin Yüksel, "Bu yüzden Aslanbulcak Mahallesi, Çamyuva ve Kiriş yerleşim yerleri tehlike altında. Bütün kuruluşların iş makineleri bu derelerde çalışıyor. Suların çevredeki evlerde tehlike yaratmaması için elimizden geleni yapıyoruz" dedi. Bazı köy yollarında trafiğin güçlükle sağlandığını belirten Yüksel, Konyaaltı sahilinde de trafiğin tek şeritten aktığını söyledi. 
   
   Yüzerek kurtuldular    İtfaiye Amiri Şaban Kibar sağ başta ve itfaiye eri Ali Oktay sol başta kendi çabalarıyla devrilen dozerden sağ kurtulmayı başardı. Onlar hastaneye kaldırılırken, AKUT kayıp çocuk ve dozer operatörünü arama çalışmalarına başladı. Ancak aramalarda hiçbir sonuç elde edilemedi. 
   
   
   
   
   
</TEXT>
</DOC>
