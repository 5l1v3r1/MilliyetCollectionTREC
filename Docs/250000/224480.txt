<DOC>
<DOCNO> 224480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko12.html </URL>
<DATE> 2004/03/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İşçiler, lastik sektöründeki grevin ertelenmesini protesto etti 
</HEADLINE>
<TEXT>

     İzmit'teki lastik fabrikalarında çalışan işçiler, işyerlerinde bugün uygulamaya konulması planlanan grevin, Bakanlar Kurulu'nca, ''milli güvenliği bozucu nitelikte görerek'' 60 gün süreyle ertelenmesini, D-100 karayolunu bir süre trafiğe kapatarak protesto etti. 
     Köseköy Beldesi'ndeki Goodyear ve Brisa Lastik fabrikalarında çalışan işçiler, sabah erken saatlerde toplanarak, D-100 karayolundan Türk Pirelli lastik fabrikasının önüne yürüdü. Fabrika önüne gelindiğinde bir süre karayolu üzerinde bekleyen işçiler, trafik akışına izin vermedi. 
     DİSK Genel Başkanı Süleyman Çelebi, burada yaptığı konuşmada, işverenlerin, sektörde yaşanan oyunları Çalışma ve sosyal Güvenlik Bakanı Murat Başesgioğlu'na anlattıklarını, ancak sonuç alamadıklarını söyledi. 
     ''Bu iktidar hukuk, yasa tanımıyor, yasanın nasıl tanıtılacağını öğreteceğiz'' diyen Çelebi, şunları kaydetti 
     ''Lastik-İş Sendikamız, Bakanlar Kurulu kararının iptali ve yürürlükten kaldırılması için Danıştay'a başvuracak. Biz, DİSK olarak Lastik-İş sendikasının yanında olacağız. Ulusal ve uluslararası alanda bu kararın teşhir edilmesi için her türlü gayreti göstereceğiz. Ayrıca konuyu ILO'nun gündemine taşıyacağız. Ancak bununla da kalmayacağız. Meşru zeminde her türlü mücadeleyi yapacağız.'' 
     
     KARACAN'IN KONUŞMASI 

     Lastik-İş Sendikası Genel Başkanı Abdullah Karacan da ''Bu erteleme kararı ülkemizdeki sendikal haklara ve toplu pazarlık sistemine indirilmiş bir darbedir, bu grev hakkının ortadan kaldırılması anlamına gelmektedir'' dedi. 
     Sektörde son 10 yılda dördüncü kez grev ertelemesi yaşandığını anımsatan Karacan, şöyle dedi 
     ''Bu durum yasayla tanınmış bir hakkın fiili olarak yasaklanmasıdır. Bakanlar Kurulu, erteleme kararıyla açıkça taraf olmuş ve yasalardan kaynaklanan yetkilerini kötüye kullanarak, anayasa suçu işler duruma düşmüştür.'' Karacan, hükümetin grevi erteleyerek AB üyeliği konusundaki yaklaşımıyla çelişki içine düştüğünü sözlerine ekledi. 
     Konuşmaların ardından, bir süre daha hükümet aleyhine sloganlar atan işçiler, işyerlerine giderek işbaşı yaptı. 
     
</TEXT>
</DOC>
