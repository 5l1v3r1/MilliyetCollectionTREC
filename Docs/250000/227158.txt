<DOC>
<DOCNO> 227158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun39.html </URL>
<DATE> 2004/03/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Powell Türkiye doğu-batı arasında vazgeçilmez bir köprü olabilir 
</HEADLINE>
<TEXT>

     ABD Dışişleri Bakanı Colin Powell, Türkiye'nin batıyla doğu arasında vazgeçilmez bir köprü olabileceğini belirtti. 
     Powell, Alman Frankfurter Allgemeine Zeitung gazetesi için yazdığı bir makalede, Alman hükümetinin, Türkiye'nin AB üyeliğini desteklediği yönündeki açıklamalarından duyduğu memnuniyeti dile getirerek, ''Türkiye, Avrupa ilea Ortadoğu ve Hıristiyan ile Müslüman kültürleri arasında vazgeçilemez bir köprü olabilir'' dedi. 
     ABD ile Almanya arasındaki ilişkilerin göründüğünden çok daha derin ve iyi olduğunu kaydeden Powell, İsrail ile komşu ülkeleri arasında barışın sağlanması konusunda da Almanya ile işbirliği yaptıklarına dikkat çekti. 
     Powell, her iki ülkenin en önemli ortak çabasının Ortadoğu ülkelerindeki siyasi, ekonomik ve sosyal reformların teşvik edilmesi olduğunu kaydetti. 
     Soğuk Savaş döneminden sonra ''ortak hareket etme duygusunun'' kaybolmaya yüz tuttuğunu ifade eden Powell, 11 Eylül saldırılarından sonra karşılıklı bağlılık duygusunun yeniden ortaya çıktığını, kendisinin ve ABD Başkanı George Bush'un, Irak savaşındaki görüş ayrılıklarından sonra NATO'nun ve Atlantik ötesi ilişkilerinin sonu geldiği şeklindeki görüşlere hiçbir zaman katılmadıklarını belirtti. 
     Powell, Afganistan'daki başarıların büyük ölçüde Almanya'nın çabaları sonucu sağlandığını, Almanya ve ABD'nin, komşularıyla barış içinde yaşayan ve birlik içinde olan bir Irak'ın yaratılması için çaba harcadıklarını ifade etti. 
     
</TEXT>
</DOC>
