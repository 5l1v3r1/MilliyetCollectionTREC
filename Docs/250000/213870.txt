<DOC>
<DOCNO> 213870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun11.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, güvenlik duvarını kısaltacak... 
</HEADLINE>
<TEXT>

     İsrail'in, Filistinlerin sıkıntılarını azaltmak ve ABD'nin desteğini almak amacıyla, Batı Şeria'da inşa ettiği ''güvenlik duvarı''nı kısaltacağı belirtildi. 
     Başbakan Ariel Şaron'un danışmanlarından Zalman Şoval, duvarın yönündeki değişikliklerin daha çok Kalkilya kenti ve Filistin nüfusunun yoğun olduğu diğer bölgelerde yapılacağını söyledi. 
     ''İsrail, Filistinliler için bazı şeyleri mümkün olduğunca kolaylaştırmak istiyor'' diyen Şoval, Haaretz gazetesinin, ''duvarın 100 kilometre kısaltılmasına karar verildiği'' yönündeki haberini doğrulamadı. 
     Şoval, duvarla ilgili yeni planın bu hafta İsrail'e gelecek olan Amerikalı Ortadoğu temsilcilerine sunulacağını kaydetti. 
     İsrail'in, Filistinli intihar bombacılarını engellemek için inşa ettiğini belirttiği, 750 kilometre uzunluğunda olması beklenen duvar, Batı Şeria'da Filistinlilerin işe, okula ya da hastanelere gitmesini zorlaştırıyor. 
     
</TEXT>
</DOC>
