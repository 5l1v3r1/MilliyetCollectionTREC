<DOC>
<DOCNO> 226485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/spor/spo05.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat patron aranıyor 
</HEADLINE>
<TEXT>

   Haluk Ulusoy, Şenol Güneş'ten boşan koltuk için adaylarla bugünden itibaren görüşmeye başlayacak. Yerli antrenör isteyen Başkan Ulusoy, pazarlıklarda ilk sıraya Ersun Yanal'ı aldı 
      MEHMET DEMİRCAN 

   
   Başkan'ın tercihi yerli 
   FUTBOL Federasyonu Başkanı Haluk Ulusoy, Şenol Güneş'in görevine son verilmesinden sonra, yeni teknik direktör için görüşmelere bugünden itibaren başlayacak. Başkan Ulusoy daha önce verdiği demeçte, öncelikle yerli hoca adaylarıyla anlaşma zemini arayacaklarını söylemiş ve "Ay - Yıldızlı ekibin başında yerli antrenör görmek istiyoruz. Bu nedenle tercihimize oradan başlayacağız" demişti. Haluk Ulusoy'un, pazarlıklarda ilk sıraya Gençlerbirliği Teknik Direktörü Ersun Yanal'ı aldığı bildirildi. 
   
   Fransız ya da Alman 
   HALUK Ulusoy, yerli adaylarla anlaşmaya varamaması durumunda, rotayı yabancı teknik direktörlere çevirecek. Başkan'ın, böyle bir duruma hazırlık olarak bir Fransız ve bir Alman ile temasa geçtiği ifade edildi. Fransız adayın ismi sır gibi saklanırken, Alman hoca adayının Berti Vogts olduğu ileri sürüldü. Futbol Federasyonu Başkanı Ulusoy'un yeni hoca arayışlarına karşın, Ünal Karaman ve Ümit Milli Takım patronu Raşit Çetiner'in son dakikaya kadar görevlerine devam edecekleri vurgulandı. 
   
   Milli mesai başlıyor    A ve Ümit Milli Takımlar, çarşamba günü Hırvatistan ile deplasmanda oynanacak hazırlık maçları için bugün İstanbul'da kampa girecekler. Şenol Güneş'in gidişinden sonra vekaleten bu görevi sürdürecek olan Ünal Karaman bugün 12.00'de Polat Otel'de bir basın toplantısı düzenleyecek. 
   A ve Ümit Milli Takım bu akşam yapacakları tek çalışmadan sonra, yarın tüm kafileyle birlikte 12.20'de Hırvatistan'ın başkenti Zagreb'e gidecekler. 
   
   
</TEXT>
</DOC>
