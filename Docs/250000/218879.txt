<DOC>
<DOCNO> 218879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/spor/yozer.html </URL>
<DATE> 2004/03/01/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Felsefe nerede 
</HEADLINE>
<TEXT>

   
   Birbirinden korkan iki takımdan göze hoş gelen futbol dolu bir mücadele beklenemezdi. Ancak bu tip aheste futbolda işi bitiren yetenekli ayaklar olur. Dün yetenekli ayakların sayısı Galatasaray'dan çok daha fazlaydı. 
   Galatasaray'ın amacı Fenerbahçe'yi oynatmamaktı. Petre'yi savunmaya çeken, Volkan'ı savunmanın arkasına biraz yakın oynatan Terim ilk yarıda rakiplerinin orta alanda kolay top yapmasını engellemek için büyük çaba harcadı. Ancak Fenerbahçe ilk dakikalardan itibaren Galatasaray'ı kendi sahasına yakın oynattı. İyi top tekniği olmayan Galatasaray savunmasını hata yapmaya zorladı. Ve yaptılar da. Villareal maçında yedikleri kopya golü kalelerinde gördüler. 
   Fenerbahçe oyuna çok kontrollü başlamasına rağmen Nebro'nun usta golünden sonra sanki maçı garanti altına almış gibi disiplinden koptu. Ancak Galatasaray'ın maçı bırakmaya hiç niyeti yoktu. Rakibin bu zaafından faydalanarak önce orta alanı aldı. Daha sonra iyi top yapmaya başladı. Pas yüzdesi yükseldi. Bol pas yaparak rakibin ve tribünlerin heyecanını bozmak istedi. İnsanı sinir eden yüksek yüzde Fenerbahçe'nin dengesini bozdu. 
   Fenerbahçe golden sonra orta alanda yetersiz kalırken, Ayhan ve Batista hem çok koşarak hem de iyi yardımlaşma yapınca, Galatasaray'a sıkıntılı anlarda rahat nefes aldırdı. Ancak Galatasaray kontrollü ve sabırlı oynamasına rağmen en büyük eksikliği olan yaratıcı oyuncu sıkıntısını çok çekti. 
   Galatasaray bu eksikliği ikinci yarıda yaşadı. Fenerbahçe daha atak gözükmesine rağmen hücumda fazla etkili olamadığı gibi, gol pozisyonuna da girmekte zorlandı. Göbekte Hooijdonk, Nobre ve sürpriz koşularla savunmaya girmeye çalışan Tuncay'ı kilitleyen Galatasaray oyunu iyi götürdü. Ancak gol atmayı düşünmedi. Hatta rakip yarı alanı bile zor geçerken Fenerbahçe on sekiz çizgisinde gözükmedi. Bu yarıda sıfır gol pozisyonu ile bir rekor yakaladı. 
   Galatasaray belki rakibini iyi durdurdu, oyunu iyi idare etti, ancak Türk futboluna hücum felsefesini kazandıran bir hocanın, bu kadar yetersiz kalması dikkat çekti. Oysa kaybedecek hiçbir şeyi yok, ama kazanacak çok şeyi vardı. 
   Son dakikalarda Terim forvet oyuncularını da oyundan aldı. Bratu ile kontratak yakalamaya çalıştı. Ancak Bratu'da o yetenek yoktu. Son dakikalarda gol Galatasaray'ın hiç beklemediği bir oyuncudan geldi. Savunmanın hatası yine büyüktü. Ayrıca hakem de Prates'e yapılan faulu görmedi. 
   Maçı özetlersek, futbolun amacı yani gol atmayı düşünmeden oynarsan puan alma şansın sadece sürprizlere kalır. Ev sahibi takım iyi oynamamasına rağmen rakibin savunma hataları ile maçı aldı götürdü. 
   
      
</TEXT>
</DOC>
