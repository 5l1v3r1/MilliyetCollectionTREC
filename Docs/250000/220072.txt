<DOC>
<DOCNO> 220072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo15.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Beşiktaş'ın psikolojisine göre hazırlanıyoruz 
</HEADLINE>
<TEXT>

     Trabzonspor Teknik Direktörü Ziya Doğan, Beşiktaş'ın son haftalarda başarısız sonuçlar almasının kendileri için bir dezavantaj olduğunu belirterek, ''Ancak biz Beşiktaş'ın ruh haline göre hazırlanıyoruz'' dedi. 
     Ziya Doğan, yaptığı açıklamada, Türkiye Kupası'nı almak istediklerini ve bu doğrultuda İstanbulspor ile çok zor bir maç yapacaklarını belirterek, ''Ancak bizim gündemimiz Beşiktaş maçı. Beşiktaş maçını düşünüyoruz. Şu anda tamamıyla bu maça konsantre olduk'' dedi. 
     Beşiktaş'ın UEFA Kupası'nda tur atlamasını istediğini, ancak bunun gerçekleşmediğini dile getiren Doğan, şöyle devam etti 
     ''Beşiktaş, tur atlamış olsaydı Trabzon'a daha rahat gelirdi. Şimdi tamamıyla lige döndüler. Türk insanı zor durumda kaldığında çok iyi konsantre olur. Bu maçta Beşiktaş'ı çok iyi konsantre olmuş görecekler, çünkü onlar için hayatta kalma maçı. Hem liderliği vermeleri hem de UEFA Kupası'ndan elenmeleri onları kamçılayacak. Buraya tamamıyla bu kötü gidişatı durdurmaya gelecekler. Buraya çok daha moralli ve kendilerine güvenli gelmelerini isterdim. Ama şu anda yapacak birşey yok. Bizde onların nasıl ruh halinde olduklarını biliyoruz ve ona göre de hazırlanıyoruz.'' Bordo-mavili taraftarlara büyük iş düştüğünü de ifade eden Doğan, ''Taraftarlarımız, Konyaspor maçının ikinci yarısında maçı tamamıyla çeviren, takımı ateşleyen bir faktördü. Aynı anlayışı onlardan bekliyoruz. 90 dakika boyunca takımlarını desteklesinler. Onları inşallah mahçup etmeyeceğiz'' diye konuştu. 
     
</TEXT>
</DOC>
