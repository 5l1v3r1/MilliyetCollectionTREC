<DOC>
<DOCNO> 211981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo13.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize sevinçten uçuyor... 
</HEADLINE>
<TEXT>

     Çaykur Rizespor'da, Türkiye Kupası'nda Galatasaray'ı 5-0 gibi farklı bir sonuçla yenmenin sevinci yaşanıyor. 
     Ligde zor günler geçiren ve bir maçta en fazla 3 gol atma başarısı gösteren Çaykur Rizespor, Türkiye Kupası'nda Galatasaray karşısında 5 gol bularak, bu sezon bir resmi maçta en fazla golünü kaydetti. 
     Kulüp genel kaptanı Yılmaz Zehiroğlu, Galatasaray maçında çok akılcı ve iyi bir futbol ortaya koyduklarını belirterek, ''İyi pres yaptık. Galatasaray'ı durdurduk. Bir Anadolu takımı olarak aldığımız farklı skorlu galibiyetle de gurur duyduk'' dedi. 
     Zehiroğlu, Türkiye Kupası'nda 3 maç yaptıklarını ve bu maçları hep deplasmanda oynadıklarını da ifade ederek, ''Eğer bundan sonra sahamızda bir kura çekersek, yenemeyeceğimiz takım yok. Çünkü sahamızda farklı bir hava var. Türkiye Kupası'nda çekeceğimiz iyi kuralarla birlikte finale kadar yükseleceğimize inanıyoruz'' diye konuştu. 
     Ligin havasını bir kenara atmak zorunda olduklarını da ifade eden Zehiroğlu, şöyle konuştu 
     ''Galatasaray maçı mutlu bir şekilde bitti. Ama bizim asıl hedefimiz lig. Denizlispor maçını alarak ligde orta sıralara yakınlaşmak istiyoruz. Sahamızda kaybetmememiz gereken bir maç oynayacağız. Tüm Rizeliler'i maça bekliyoruz.'' 
     
</TEXT>
</DOC>
