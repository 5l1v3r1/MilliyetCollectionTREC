<DOC>
<DOCNO> 223696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun29.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın 1. yılı... Şii-Sünni beraberliği zorlu sınavda 
</HEADLINE>
<TEXT>

     Irak'ta Şii ve Sünni cemaatleri, savaşın birinci yıldönümü dolarken birbirlerine şüpheli gözlerle bakmaya devam ediyor. İktidarın Iraklılara devredileceği tarih yaklaştıkça iç savaş tehdidi kendini hissettiriyor. 
     Saddam Hüseyin rejiminin devrilmesinden bu yana Şii-Sünni beraberliği zorlu bir sınavdan geçiyor. 
     Din çatışmasından söz etmek henüz mümkün değilse de, siyasi sorumluların ve ittifak yetkililerinin, dini cemaatleri hedef alan her saldırıdan sonra belirttiği gibi tehlike kapıda bekliyor. Şiiler, Irak'ta şu ana dek Sünnilerden daha kabarık bir fatura ödediler. 
     Aşure yasını kana bulayan bombalı saldırılardan sonra geçici yönetim konseyinin hem Sünni, hem de Şii üyeleri ağız birliği ederek, bu tür eylemlerin ülkeyi iç savaşa sürüklemeye yönelik olduğuna dikkat çektiler. 
     Irak'ta Şiiler çoğunlukta, Sünniler ise azınlıkta. Kürtlerle birlikte yaklaşık 25 milyonu bulan Irak nüfusunun dörtte birini Sünniler oluşturuyor. Saddam döneminde iktidardan uzaklaştırılan Şiiler, eski rejimin devrilmesiyle kendilerini daha güçlü hissetmeye başladı. Şiiler, müstakbel Irak yönetiminde nüfuslarıyla orantılı bir yer işgal etmek istiyorlar. 
     Amerikalılar da bu denklemi göz önüne alarak geçici yönetim konseyinde 25 üyeliğin 13'ünü Şiilere verdiler. 
     Irak'ta Şiiler kadar örgütlü ve disiplinli olmayan Sünniler, ittifaka hep kendilerini dışlayacağı endişesiyle bakıyor, Amerikalılara duydukları güvensizliği her fırsatta dile getiriyor. 
     
</TEXT>
</DOC>
