<DOC>
<DOCNO> 241474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo33.html </URL>
<DATE> 2004/05/20/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Beşiktaş'tan Fenerbahçe-Galatasaray işbirliğine tepki 
</HEADLINE>
<TEXT>

     Beşiktaş Kulübü Yönetim Kurulu, naklen yayın havuz sisteminin yasal bir düzenleme olduğunu ve sonuna kadar bu sistemin arkasında bulunduklarını bildirdi. 
     Beşiktaş Yönetim Kurulu'nca yapılan yazılı açıklamada, ''Fenerbahçe ve Galatasaray kulüplerinin, naklen yayın havuz gelirlerinin paylaşımında farklı uygulamalar istedikleri ve bu konuda birlikte hareket ettikleri'' şeklinde medyada haberler yer aldığı belirtilerek, ''Türk futbolunun gergin ve sıkıntılı günler yaşadığı bugünlerde, kutuplaşmalara neden olacak bu söylemlerden kaçınılması gerektiğine inanıyoruz. Ayrıca havuz sistemi yasal bir düzenleme olup, bu sistemin sonuna kadar da arkasında olduğumuzu belirtmek isteriz'' denildi. 
     Beşiktaş olarak, ezeli ve ebedi rakiplerinin böyle bir planı bulunduğuna inanmak istemedikleri kaydedilen açıklamada, şu görüşlere yer verildi 
     ''Özellikle Beşiktaş'ın bir olağanüstü kongre dönemine rast gelen bu tür haberlerin, bir fırsatçılık zihniyetinin ürünü olduğunu biliyoruz. Bu tip haberler Beşiktaş kongresi ve önümüzdeki Futbol Federasyonu kongresi öncesi maksatlı haberler olarak karşımıza çıkmaktadır. 
     Bu haberlere inanmak istememekle beraber, gerektiği zaman gerekli cevapların verileceğini sessizliğimizin, söyleyecek bir şeyimizin olmamasından değil, bu tip tartışmalardan camia kültürümüz nedeniyle uzak durma isteğimizden kaynaklandığını belirtmek isteriz. Ayrıca futbol müsabakalarının sonucu ne olursa olsun, Türkiye'nin en büyük camialarından biri olan Beşiktaşımızın büyüklüğünün tartışılması abesle iştigaldir. 
     Türkiye'nin ilk spor kulübü olan Beşiktaş'ın, mazisinden gelen sorumlulukların bilincinde, en sorunlu günlerinde bile gerektiği zaman tek vücut olan bir camia olduğunun hatırlatılmasında yarar görüyoruz.'' 
     
</TEXT>
</DOC>
