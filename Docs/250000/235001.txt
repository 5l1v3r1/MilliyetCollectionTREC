<DOC>
<DOCNO> 235001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur03.html </URL>
<DATE> 2004/04/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
SSK'nın haksız maaş ödemeden doğan zararı 100 trilyon lira 
</HEADLINE>
<TEXT>

     SSK Teftiş Kurullarının inclemeleri sonunda, kurumdan fazla gelir ve aylık alan 36 bin 219 kişi tespit edildi. Fazla gelir ve aylık ödemeden doğan kurum zararı yaklaşık 100 trilyon lira oldu. 
     SSK'nın Teftiş Kurulu Başkanlığı müfettişlerince 2002 ve 2003 yıllarında yapılan çalışma ve düzenlenen raporlar sonucunda, malüllük, yaşlılık aylığı ile ölüm aylığı alanların 2-3 yıl, bazılarının ise 8-10 yıl önce vefat etmiş olmalarına rağmen, banka şubelerindeki emekli aylığı hesaplarına aylıklarının gönderilmeye devam edildiği ortaya çıktı. Müfettişlerin araştırmalarında, geçmiş yıllarda aylıkları durdurulan emeklilerin hesaplarındaki paraların banka şubelerince Kuruma iade edilmediği, banka şubelerindeki emekli aylığı hesaplarında altı ay ve daha uzun süre hareket görmeyen çok sayıda emekli ve hak sahibi hesabı bulunduğu da belirlendi. 
     Müfettiş raporlarında, bu kişilerin hesaplarında biriken paraların Kuruma aktarılması ve aylık alanların yaşayıp yaşamadıklarının belirlenmesi için, nüfus müdürlükleri ile yazışma yapılması istendi. 
     Teftiş Kurullarının incelemeleri sonucunda, haksız bir şekilde, kurumdan fazla gelir ve aylık alan 36 bin 219 kişi de belirlendi. Bunların kuruma zararının da 100 trilyon lira olduğu saptandı. Kurumda, haksız ödemelerin durdurulması ve fazla ödemelerin faiziyle birlikte geri alınması yönündeki çalışmaların sürdüğü bildirildi. 
     Başbakanlık Yüksek Denetleme Kurulu'nun SSK raporuna da bu durum yansırken, İçişleri Bakanlığı tarafından çalışmaları sürdürülen Mernis Projesi'nin haksız aylık ödemelerinin önlenmesi konusunda büyük yarar sağlayacağı kaydedildi. Raporda, bu uygulamanın sigortalılara pirim öderken sigorta sicil numarası, aylık bağlandığında tahsis numarası gibi farklı farklı numara verilmesi uygulamalarını ortadan kaldıracağı belirtildi. Raporda, SSK'ya, haksız aylık ödemelerinin engellenmesi amacıyla, Kurumda kullanılan sigorta sicil numarası ile tahsis numarası yerine nüfus müdürlüklerince verilen kimlik numaralarının kullanılmasını sağlayacak tedbirlerin bir an önce alınması da önerildi. 
     
</TEXT>
</DOC>
