<DOC>
<DOCNO> 248742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy11.html </URL>
<DATE> 2004/06/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yakış "Bağımsız Kürt Devleti, Irak'ın bölünmesine yol açar" 
</HEADLINE>
<TEXT>

     TBMM AB Uyum Komisyonu Başkanı, AK Parti Düzce Milletvekili Yaşar Yakış ile Dışişleri Komisyonu üyesi, CHP İstanbul Milletvekili Şükrü Elekdağ, NATO Savunma Koleji 104. dönem kıdemliler kursu müdavimlerine Türkiye'nin Irak ve AB politikası konusunda bilgi verdi. 
     Yakış, Parlamento'da gerçekleşen toplantı sırasında, Irak'ın gelecekteki yapısının etnik kimlik üzerine kurulmaması ve doğal kaynaklarının da tek bir etnik grup tarafından kontrol edilmemesi gerektiğini söyledi. 
     Bağımsız bir Kürt devleti kurulması ya da varolan otonominin güçlenmesinin Irak'ın bölünmesine ve bölgede önceden öngörülmeyen istikrarsızlığa yol açabileceği uyarısında bulunan Yakış, bu durumun Irak'taki diğer grupların da aynı istemde bulunma haklarının doğmasına neden olabileceğini kaydetti. 
     Yaşar Yakış, Irak'ta mevcut durum itibariyle kötü ile daha kötü arasında bir tercihin söz konusu olduğunu ifade ederek, bugüne kadar olanları değiştirmenin, izlerini silmenin zor olduğunu ancak iyi bir çıkış stratejisi belirlenip, bunun da iyi uygulanması gerektiğinin altını çizdi. 
     Türkiye'nin AB üyeliği konusunda da bilgi veren Yakış, üyelik başvurusunun 1959'da yapıldığını, 1995'te Gümrük Birliği'ne gidildiğini, 1999 Aralık ayında Helsinki, 2002 Aralık ayında da Kopenhag zirvelerinin gerçekleştirildiğini anlatarak, gelecek mantıklı adımın tam üyelik müzakerelerinin başlatılması olacağını söyledi. 
     Türkiye'nin ölüm cezasını kaldırdığını, temel hak ve özgürlükleri genişleten anayasal ve yasal değişiklikleri gerçekleştirdiğini ifade eden Yakış, Türkiye'nin AB üyeliğinin, Hıristiyan olmayan dünyaya ''AB'nin bir Hıristiyan kulübü olmadığı'' mesajını vereceğini belirtti. 
     Türk ekonomisinin tarım ve sanayide AB üyesi ülkeler ile rekabet edebilir durumda olduğunu vurgulayan Yakış, Türkiye'nin Gümrük Birliği ile halihazırda rekabet potansiyelini ortaya koyduğunu bildirdi. 
     Yakış, ''Türkiye yarın AB'ye tam üye olarak katılmaya hazır değil ama yarın tam üyelik müzakerelerine başlamaya hazırdır'' dedi. 
     Şükrü Elekdağ da NATO'nun Türkiye için her zaman önemli olduğunu ve dış politikasında her zaman öncelik taşıdığını söyledi. 
     Dünyadaki sorunların çözümü için ABD ile AB'nin anlaşması gerektiğini ifade eden Elekdağ, ''İnşallah bu anlaşma İstanbul Zirvesi'nde gerçekleşir'' diye konuştu. 
     Elekdağ, ABD'nin Büyük Ortadoğu Projesi'nin NATO kanalıyla uygulanması önerisine karşı olduklarını da dile getirdi. 
     
</TEXT>
</DOC>
