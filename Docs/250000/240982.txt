<DOC>
<DOCNO> 240982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy26.html </URL>
<DATE> 2004/05/18/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
Devlet Bakanı Atalay İrlanda'ya gitti 
</HEADLINE>
<TEXT>

     Devlet Bakanı Beşir Atalay, İslam Konferansı Örgütü İKÖ Bakanlar Delegasyonu'nun, AB Dönem Başkanı olan İrlanda'nın Dışişleri Bakanı Brian Cowen ile yapacağı görüşmelere katılmak üzere bu ülkeye gitti. 
     Atalay, Atatürk Havalimanı'nda yaptığı açıklamada, İKÖ Dönem Başkanı Malezya'nın Nisan ayında üye ülkelerin dışişleri bakanlarını davet ettiğini ve ''İKÖ Ortadoğu Özel Toplantısı''nın yapıldığını kaydederek, ''Oradaki temel konu, Filistin'deki gelişmeler ile Irak'taki mevcut durumun değerlendirilmesiydi'' dedi. 
     Bakan Atalay, Birleşmiş Milletler'in Filistin'le ilgili 2003 yılında bir karar aldığını ve ''Dörtlü ekibin'' oluşturulduğunu belirterek, şunları kaydetti 
     ''Buna Quartet deniyor. AB Dönem Başkanı, BM Genel Sekreteri, Rusya ile ABD dışişleri bakanlarından oluşuyor. BM'nin kararı doğrultusunda bu dörtlü ekip yol haritası üzerinde çalışıyor. Nihai hedef, iki devletli bir barış bölgesinin orada oluşturulması. Yani Filistin'in bağımsız bir devlet olması, İsrail'in işgal ettiği yerlerden çekilmesi ve yan yana yaşayan iki komşu devlet şeklinde oradaki nihai durumun sağlanması.'' Bakan Atalay, Malezya'daki toplantıda, ''Bakanlardan bir ekibin'' oluşturulmasına karar verildiğini ifade ederek, ''Bu ekip, Quartet'in üyeleriyle ayrı ayrı görüşmeler yapacak. Yol haritası üzerindeki ilerlemeleri onlarla görüşecek ve kendi düşüncelerini iletecek. Bu kapsamda, bir heyet AB Dönem Başkanı İrlanda'nın Dışişleri Bakanı ile yarın görüşecek'' diye konuştu. 
     İrlanda Dışişleri Bakanı Cowen ile görüşecek heyette, Malezya, Fas ve Senegal dışişleri bakanlarının yanı sıra Filistin'den bir temsilcinin de yer aldığını anlatan Atalay, heyetin daha sonra Rusya Federasyonu Dışişleri Bakanı Sergey Lavrov ile görüşmek üzere Moskova'ya geçeceğini, bu görüşmeye Türkiye adına Dışişleri Bakanı Abdullah Gül'ün katılacağını bildirdi. 
     Bakan Atalay, daha sonra İrlanda'ya gitmek üzere THY'nin tarifeli uçağıyla saat 19.10'da Londra'ya hareket etti. 
     Atalay, 20 Mayıs Perşembe günü yurda dönecek. 
     
</TEXT>
</DOC>
