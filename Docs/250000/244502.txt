<DOC>
<DOCNO> 244502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo08.html </URL>
<DATE> 2004/06/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Celal Doğan 'Küstü' demesinler diye Gaziantepspor'u bırakmadım 
</HEADLINE>
<TEXT>

     Gaziantepspor Kulübü Başkanı Celal Doğan, Büyükşehir Belediye Başkanlığı seçimlerini kaybetmesinin ardından, kent halkının kendisi hakkında yanlış düşüncelere kapılmaması için halen Gaziantepspor Kulübü Başkanlığı görevini sürdürdüğünü, kongreye kadar da başkanlığı devam ettirme düşüncesinde olduğunu söyledi. 
     Doğan, AA muhabirine yaptığı açıklamada, kırmızı-siyahlı kulüpte 14 yıldır başkanlık görevini sürdürdüğünü, kulübe kimsenin sahip çıkmaması üzerine kentin belediye başkanı olarak sahip çıkmak zorunda kaldığını belirtti. 
     Tesisi, altyapısı bulunmayan, maddi zorluklar nedeniyle hiçbir futbolcunun gelmek istemediği Gaziantepspor'u bugün çağdaş, sözü geçen, modern bir kulüp haline getirmeyi başardıklarını ifade eden Doğan, şöyle konuştu 
     ''Gaziantepspor bugün geldiği nokta itibarıyla tüm haklı övgüleri fazlasıyla hak ediyor. UEFA Kupasına 4 kez katılma başarısı gösterdi, geçtiğimiz sezon 3. tura kadar yükseldik. Altyapıdan yetiştirdiği yüzlerce futbolcu bugün Türkiye liglerinde top koşturuyor. Türk futboluna hizmet ediyoruz, etmeye de devam edeceğiz. Büyükşehir belediye başkanlığım ile birlikte severek ve isteyerek Gaziantepspor'un başkanlığını da sürdürdüm. Ama 28 Mart mahalli yerel seçimlerini kazanamadım. Vatandaşım, 'Seçimi kaybetti, halka küstü, Gaziantepspor'u da bıraktı', 'Belediye başkanı olduğu için Gaziantepspor kulüp başkanlığını sürdürüyormuş' demesinler diye kulüp başkanlığı görevimi sürdürme kararı aldım. 2005 yılında yapılacak olan olağan genel kurulumuza kadar da görevimin başındayım. Gaziantepspor'un menfaatleri ne gerekiyorsa onu yapmaya devam edeceğim. Futbolcu satıp bütçe denkleştirdik, yine öyle yapacağız. Bugün ligden düşen takımlara bakın. Bursaspor'un 14 milyon dolar borcu var, Adanaspor kulübü satılık, müşteri aranıyor. Köklü kulüpler bugün birinci ligde yoklar, kaybolmuş gitmişler. Kulübe biraz da bu kent halkının, sanayicisinin, ticaret erbabının sahip çıkması gerekiyor. Birinin üstüne at, nasıl olsa yapan biri var demek iyi ve sağlıklı bir düşünce değil.'' 
     
     GASKİ SPOR VE BÜYÜKŞEHİR BELEDİYESPOR'UN GELECEĞİ 

     Gaziantepspor'un altyapısı olarak hizmet veren Büyükşehir Belediyesi'ne ait GASKİ Spor ile Büyükşehir Belediyespor'da esas söz sahibinin belediye olduğunu savunan Doğan, ''Hesap, kitap ve yönetim büyükşehir belediyesinindir. Şimdi bizim Gaziantepspor olarak üç kulübü birden sürdürmemiz olanaksız. GASKİ Spor ve Büyükşehir Belediyespor'da yönetim değişiklikleri yapılacak. Büyükşehir Belediyespor'un yıllık gideri 1 trilyon liranın üstünde. Bugüne kadar sözlerle buraya kadar geldik, kimse tek kuruş vermedi. Onun için benim sözlere karnım tok, sözle filan ben yola çıkmam. Bu konuda da kimse ile polemiğe girmem ve konuşmam'' diye konuştu. 
     
     ''HAVUZU KİMSE BOZAMAZ...'' 

     Fenerbahçe Kulübü Başkanı Aziz Yıldırım'ın, Türkiye Futbol Federasyonu Başkanı Haluk Ulusoy ve ardından ''Havuz Sistemine'' yönelik açıklamaları, Ulusoy'un da Fenerbahçe Kulübü'ne yönelik eleştirilerinin geldiğini anımsatan Doğan, sözlerini şöyle sürdürdü 
     ''2003-2004 futbol sezonu sona erdi, ama ardından şaibeler, dedikodular, mafya, işbirlikçiler, kavgalar ve gürültüler hiçbir zaman unutulmayacak. Geçtiğimiz sezonu bir daha yaşamak istemiyoruz. Kulüpler Birliği olarak yeni sezonda bu tip olayların yaşanmaması, futbolun içinde var olduğu söylenen pisliklerin temizlenmesi için elimizi taşın altına koyacağız. Türkiye Birinci Süper Ligi'nin asıl sahibi Kulüpler Birliği'dir. Havuz sistemi kanunla belirlenmiştir, sağlıklı işlemediği, adaletli dağıtılmadığı doğrudur. Ama bizler doğrusunu bulacağız. Kulüpler Birliği'nin başkan adayı yoktur. Kimsenin de adamı değiliz. Biraraya gelip, doğrusunu bulacağız, tartışacağız. Havuzda büyük kulüplerin isimleri var, buna göre aldıkları paralar var. Biz sıralamaya göre, aldığı puana göre havuzdan pay alınmasını düşünüyoruz. Adı büyük diye en çok payı o kulübümüzün alması adaletli değil. Büyük kulüp 25 milyon dolar, gariban Anadolu takımı 2,5 milyon dolar. Bizler nasıl Fenerbahçe ile diğer büyüklerle mücadele edeceğiz. Aradaki farkın açılması önlenmeli, sistem adaletli işlemeli. Futbola yatırım yapan Anadolu kulüpleri desteklenmeli. Şu asla unutulmasın, Türkiye Futbol Federasyonu'nun asıl sahibi Kulüpler Birliği'dir. Bu makam, gücünü bizlerden almaktadır. Bizler olmadan Futbol Federasyonu da olamaz.'' 

     
</TEXT>
</DOC>
