<DOC>
<DOCNO> 236228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy26.html </URL>
<DATE> 2004/04/30/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik Seneye tüm okullarımıza internet girecek 
</HEADLINE>
<TEXT>

     Milli Eğitim Bakanı Hüseyin Çelik, gelecek yılın sonuna kadar tüm okulları internetle buluşturacaklarını söyledi. 
     Sabancı Üniversitesi, Microsoft ve Batı Koleji işbirliğiyle düzenlenen Bilişim Teknolojileri Organizasyonu'nun BİTEK-O açılışı, Batı Koleji'nde gerçekleştirildi. 
     Atatürk ve bir süre önce vefat eden işadamı Sakıp Sabancı anısına 1 dakikalık saygı duruşu ve İstiklal Marşı'nın okunmasının ardından konuşan Bakan Çelik, insan beyninin ürünü olan bilişim teknolojilerinin ortaya çıkmasıyla insanlığın farklı bir kulvara girmeye başladığını söyledi. 
     Türkiye'nin bilgi toplumu dönemini ıskalamama ve çağdaş medeniyet seviyesinin üstüne çıkması için artık eyleme geçilmesi gerektiğine işaret eden Çelik, bu çerçevede yapılan etkinlikleri önemsediğini ve desteklediğini belirtti. 
     
     ''EKMEK, SU GİBİ TÜKETMEK ZORUNDAYIZ'' 

     Çelik, karatahta, tebeşir, sıra ve öğrenciden oluşan eğitim tarzının tarihe karıştığını, artık eğitimde çok önemli zengin bir teknolojik altyapının olduğunu dile getirerek, ''Klasik eğitim tarzıyla öğretmen, tebeşir, sıra ve tahtayla bu işi götüremeyiz. Bilişim teknolojisi, bilgi teknolojisi dediğimiz bu teknolojileri, ekmek, su gibi tüketmek zorundayız'' dedi. 
     Türkiye'nin bilişim teknolojilerine yakınlaşmak zorunda olduğunu vurgulayan Çelik, şöyle dedi 
     ''Büyük fedakarlıklara katlanarak, önemli paralar ayırarak, bakanlık olarak 2005 yılı sonuna kadar Türkiye'deki tüm okullara internet bağlantısı kurmayı sağlayacak bir proje getirdik. 2005 yılı sonuna kadar tüm okullarımızı internetle buluşturacağız. Bugün çok yaygın kullanılan sistemden öteye internet bağlantısının 40 katı hızlı bir sistemle okullarımızı buluşturacağız. Bir taraftan kendi bütçe kaynaklarımızla, bir taraftan AB ve Dünya Bankası'yla yürüttüğümüz projelerden elde ettiğimiz finansmanla Türkiye'yi bugünün, geleceğin teknolojisi olan bilişim teknolojisiyle buluşturacağız.'' 
     
     ''GELECEĞİ BELİRLİYOR'' 

     BİTEK-O'nun, Geleceğin Teknolojileri Organizasyonu'nun kısaltılmışı olduğunu hatırlatan Çelik, ''Başka şekliyle söylerseniz Bir tek odur ki, yani gelişim teknolojisidir ki geleceği belirliyor bugün itibariyle'' dedi. 
     Kişi başına milli gelirin 300 dolar civarında olduğu Hindistan'ın yazılım alanında dünyaya parmak ısırtacak başarılar elde ettiğini ifade eden Çelik, 70 milyonluk nüfusunun 45 milyonu genç ve dinamik olan Türkiye'nin de hiçbir eksiği olmadığını ve bunları başarabileceğini bildirdi. 
     Çelik, ''Biz, Türkiye Cumhuriyeti olarak koskoca bir gemiye sahibiz. Yelkenlerimiz de mürettebatımız da var'' dedi. 
     Türkiye'nin toprağıyla, yer altı ve yer üstü kaynaklarıyla her türlü zenginliğe ve imkana sahip olduğunu belirten Çelik, '' Başkaları nasıl başarmışlar, biz niçin başaramıyoruz sorusunu günde bir kere değil, bin kere sormamız lazım. Biz, kısır meselelerle kendi enerjimizi içeride tüketerek, birbirimizi boğazlamaya çalışıyoruz'' şeklinde konuştu. 
     
     ''GENÇLİK ADETA İŞGAL EDİLMİŞ'' 

     Gençliğin çok iyi değerlendirilmesi, boşa harcanmaması gerektiğine işaret eden Çelik, ''Ama üzülerek ifade edeyim. Bugün gençliğimiz medyatik araçlar tarafından adeta işgal edilmiştir. İstatistiklerde Türk insanın özellikle kış aylarında günde 7 saat 20 dakika televizyon seyrettiğini öğrenince adeta irkiliyorum'' dedi. 
     Çelik, ''Yarınların bizim olmasını istiyorsak, sloganla yarınlar bizim olmaz. Rahmetli Sakıp Sabancı'nın da sıklıkla ifade ettiği gibi çalışacağız, çalışacağız, çalışacağız. Bu işin sırrı, formülü budur'' dedi. 
     Hükümet olarak bilişim teknolojilerine çok önem verdiklerini vurgulayan Çelik, Bilişim Şurası'nın bu yıl Başbakan Recep Tayyip Erdoğan'ın talimatıyla, bakanlığının himayesinde, 10-11 Mayıs'ta Ankara'da gerçekleştirileceğini bildirdi. 
     Kendisinden önce konuşan öğrenci Sinan İşlekdemir'in, ''TÜBİTAK Bilim Olimpiyatları'na gösterilen ilginin kendilerine gösterilmediği'' şeklindeki sitemini hatırlatan Çelik, TÜBİTAK Bilim Olimpiyatları'na medyanın yeterli ilgi göstermediğini söyledi, Konuşmasında, işadamı Sakıp Sabancı'yı da anan Bakan Çelik, ''Sakıp Sabancı'ya gönlümüzün gökkubbesinde mutena bir yer ayrılmıştır. O fiziki olarak aramızdan ayrılmıştır, ama ruhu daima bizlerledir'' dedi. 
     Çelik, Microsoft ile Milli Eğitim Bakanlığı arasında imzalanacak bir protokolle, gelecek gün ve aylarda bilişim teknolojisinin eğitimde en üst düzeyde kullanılması için bir seferberlik başlatacaklarını da bildirdi. 
     
</TEXT>
</DOC>
