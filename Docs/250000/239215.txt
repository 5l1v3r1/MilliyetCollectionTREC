<DOC>
<DOCNO> 239215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/guncel/agun.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeş Çakıcı da 'BJK vizesi' almış 
</HEADLINE>
<TEXT>


Alaattin Çakıcı'nın yurtdışına kaçışından sonra aranan kardeşi Gencay Çakıcı, avukatıyla teslim oldu. Kardeş Çakıcı da BJK antetli referans yazısıyla vize almış 

SERHAT ÜNAL İstanbul 

Sahte pasaportla yurtdışına kaçan Alaattin Çakıcı'nın kardeşi Gençağa Gencay Çakıcı, arandığını öğrenince İstanbul Emniyet Müdürlüğü Organize Suçlar Şube Müdürlüğü'ne avukatıyla teslim oldu. Ağabeyiyle kaçışından hemen önce birlikte oldukları gerekçesiyle, ifadesine başvurulmak üzere aranan Gençağa Çakıcı'nın, BJK antetli referans yazısıyla birçok konsolosluktan vize alarak yurtdışına gidip geldiği öne sürüldü. Polis, ulaştığı bu bilgi sonrası Çakıcı ailesinin BJK'yi kullanarak vize kolaylığı sağlaması konusundaki araştırmasını yoğunlaştırdı. Gençağa Çakıcı'nın, "BJK antetli, yetkililerce imzalı belgelerle kaç kez yurtdışına çıktığı, bu evrakın kimler tarafından sağlandığı ve Alaattin Çakıcı'nın nerede olduğu" yönünde sorgulandığı öğrenildi. 
Öte yandan Çakıcı'nın yakalanabilmesi için Interpol'ün devreye sokulduğu öğrenildi. 

Çakıcı'ya benziyorlar 
Bursa DHA'nın haberine göre, Çakıcı'nın yurtdışına çıkış yaptığı İbrahim Arı adına düzenlenmiş pasaportunun yanı sıra ikinci bir pasaportu daha var. O pasaport da yine Erol Evcil'in adamı Alaattin Albayrak adına düzenlenmiş. İddiaya göre, Evcil'in doğduğu köy olan Mudanya'ya bağlı Çepni köyündeki evinde bahçıvanlık ve aşçılık yapan İbrahim Arı ile Evcil'in şirketlerinde iş takibi üstlenen Alaattin Albayrak, geçtiğimiz ay pasaport almak için başvurdu. Polis yetkililerinden alınan bilgiye göre, Arı ve Albayrak, Çakıcı'ya çok benziyor. Polise göre, Çakıcı bu pasaportlara kendi fotoğrafını yapıştırmadan bile kullanabilir. 

Profesör Çakıcı 

ESRA ALUS İstanbul 
Alaattin Çakıcı'yı yatıyla yurtdışına kaçırdığı iddiasıyla gözaltına alınan "Brutus" adlı yatın sahibi ve kaptanı Mehmet Salih Hantal, İstanbul DGM Savcılığı'nca serbest bırakıldı. Hantal ifadesinde, götürdüğü kalın bıyıklı, beyaz sakallı kişinin kendisini profesör olarak tanıttığını söyledi. Hantal, Rodos'a vardıklarında bıyık ve sakalını kesen kişinin Çakıcı olduğunu anladığını belirtti. Hantal'ın, sorgusunda "Çakıcı'nın pasaport ve kimliğini kendisinin görmediğini, ayrıca pasaport işlemlerinin uygun olmaması halinde yata binemeyeceğini" söylediği kaydedildi. 


</TEXT>
</DOC>
