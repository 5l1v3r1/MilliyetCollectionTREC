<DOC>
<DOCNO> 206445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/dunya/dun03.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesetler ağlarla toplanıyor 
</HEADLINE>
<TEXT>

   Kızıldeniz'e çakılan Flash Airlines'a ait uçaktaki 148 kişinin ceset parçaları çok küçük olduğu için kimlik tespiti zor olacak 
      DIŞ HABERLER SERVİSİ 

   
   Mısır'ın Şarm El Şeyh kentinden, önceki gün Paris'e gitmek üzere havalandıktan hemen sonra Kızıldeniz'e çakılan Flash Airlines'a ait Boeing 737'nin enkazı ve uçakta hayatını kaybeden 148 kişinin ceset parçaları balıkçı kepçeleriyle toplanıyor. 
   Aralarında 133 Fransız turistin olduğu kurbanların cesetlerinin bulunması için, bölgeye Fransız dalgıç ve uzmanlar gönderildi. Ancak cesetlerin çok küçük parçalara ayrılmış olması nedeniyle ölenlerin kimlik tespit çalışmasının sağlıklı bir biçimde yapılamayacağı belirtildi. Hastaneye şu ana kadar birtakım vücut parçaları getirildiği, hiçbir cesedin tam olmadığı açıklandı. Fransa, karakutunun bulunması çalışmalarına yardımcı olmak amacıyla, Cibuti'de konuşlandırılmış radar sistemli bir firkateynini bölgeye gönderdi. 
   
   Şirket yasaklı çıktı 
   Bu arada, Flash Airlines'ın, güvenlik açısından "sabıkalı" olduğu ortaya çıktı. İsviçre Sivil Havacılık Federal Dairesi, charter seferleri yapan şirketin İsviçre hava sahasında uçmasının, Ekim 2002'den beri yasak olduğunu açıkladı. 
   Kurum sözcüsü Celestine Perissinato, 2002'de yapılan bir denetimde, Flash Airlines'a ait bir uçağın havacılık güvenliğine tehdit teşkil ettiğinin saptandığını, havayolu şirketinin ve Mısır'daki havacılık yetkililerinin de uyarıldığını söyledi. 
   
   
   
</TEXT>
</DOC>
