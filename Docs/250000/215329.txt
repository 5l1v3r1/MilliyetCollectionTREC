<DOC>
<DOCNO> 215329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sontur07.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis lojmarlarında yolsuzluk iddiası... 
</HEADLINE>
<TEXT>

     TBMM Genel Sekreterliği Sosyal Hizmetler Müdürlüğü emrinde şef olarak görev yapan Kamil Hatipoğlu'nun, personel lojmanları yakıt giderlerinde 48 milyar liralık yolsuzluk yaptığı belirlendi. 
     TBMM Başkanı Bülent Arınç, CHP Çanakkale Milletvekili İsmail Özay'ın, Meclis lojmanlarında oturan personelin maaşlarından kesilen yakıt bedelinde yolsuzluk yapılıp yapılmadığına ilişkin yazılı soru önergesini yanıtladı. 
     Bülent Arınç, önergeye verdiği yanıtta, TBMM Genel Sekreterliği Sosyal Hizmetler Müdürlüğü emrinde şef olarak görev yapan ve TBMM personel lojmanlarında yönetici olarak görevlendirilen Kamil Hatipoğlu'nun, yakıt giderlerinde 48 milyar yüzyetmişiki milyon lira açık verdiğinin tespit edildiğini belirtti. Hatipoğlu'nun ayrıca Ziraat Bankası TBMM şubesine ait bir koçan çekten 7 adetini kaybettiğini belirten Arınç, şunları kaydetti 
     ''İlgili hakkında 657 sayılı Devlet Memurları Kanunu ve TBMM Memurları Disiplin Yönetmeliği hükümleri doğrultusunda yapılan disiplin soruşturması sonucunda, ''Devlet memurluğundan çıkarılma Cezası'' önerilmiş olup, konu TBMM Yüksek Disiplin Kurulu'nda görüşülmektedir. 
     Diğer taraftan konu ile ilgili olarak hazırlanan inceleme raporu Ankara Cumhuriyet Başsavcılığı'na gönderilmiştir. 
     Ayrıca ilgili, özürsüz ve mazeretsiz olarak görevine gelmediğinden 27.10.2003 tarihi itibarıyla görevinden çekilmiş sayılmıştır.'' 
     
</TEXT>
</DOC>
