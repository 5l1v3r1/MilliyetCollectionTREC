<DOC>
<DOCNO> 217633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yazar/kohen.html </URL>
<DATE> 2004/02/25/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Rusya ile anlayış sorunu... 
</HEADLINE>
<TEXT>

   
   BİR Türk Dışişleri Bakanı'nın Moskova'yı 8 yıldan beri ilk kez ziyaret etmesi, iki komşu ülke arasındaki temasların yeteri kadar sık - ve sıkı - olmadığını gösteriyor. 
   Abdullah Gül'ün şu sırada gerçekleştirdiği gezi, Türk dış politikasındaki bir eksiği gidermesi açısından önemli bir gelişmedir. 
   Böyle bir ziyaret için neden bu kadar "ara" verildiğini, geçmiş hükümetlerin niçin buna ihtiyaç - veya imkan - görmediklerini anlamak güç doğrusu. 
   Oysa ki, son zamanlarda Türk - Rus ilişkilerinde hissedilir bir gelişme var İkili ticaret bir hayli ilerledi, yeni ekonomik işbirliği bağları kuruldu, turizm adeta patladı, çeşitli alanlarda anlaşmalar da imzalandı... 
   Buna rağmen, ilişkiler özellikle siyasal ve stratejik alanda, beklenen düzeye ulaşamadı, karşılıklı anlayış ve güven havası tam kurulamadı... 
   
   ANKARA'daki Avrasya Stratejik Araştırmalar Merkezi ASAM 'nin Rusya uzmanı Sinan Oğan'ın deyişi ile, Türkiye ile Rusya arasında hala "birbirini anlama sorunu" var. 
   Rus basınına bakıldığında, bu anlayış eksikliği daha iyi fark ediliyor. Rus medyasında - özellikle Çeçenistan'daki olaylar nedeni ile - Türkiye'ye karşı yürütülen kampanya karşısında Türkiye'nin kendisini doğru dürüst anlattığı söylenemez. 
   Sinan Oğan'ın belirttiği gibi, Türkiye, Rus aydınlarına, medyasına ve kamuoyuna sesini duyurmuyor. Örneğin Dışişleri Bakanı'nın ziyareti, Moskova'daki düşünce kuruluşlarında, sivil toplum kurumlarında, etkin medya çevrelerinde konferanslar vermesi için bir fırsat sayılmalı idi... ABD ve Avrupa ziyaretlerinde yapıldığı gibi... 
   
   ASLINDA Türk - Rus ilişkilerinin geliştirilmesi için gereken koşullar ve altyapı mevcut. 
   Her ne kadar iki ülkenin dış politika hedeflerinde öncelikler farklı ise de, ikisinin daha sıkı stratejik ilişkiler kurmakta önemli çıkarları var. 
   Evet, Türkiye için olduğu gibi, Rusya için de, dış politikadaki öncelikler ABD ve Avrupa ile ilişkilerdir. Bunun dışında Rusya'nın Asya ve kendi "arka bahçesi" ile özel bir ilgisi var. Türkiye'nin yakın komşuları ile olduğu gibi... 
   Ancak Türk diplomasisinde, Rusya'nın "dengeleyici bir unsur" olarak özel bir yeri olması gerekir. Nitekim Ankara'da yetkililer son zamanlarda "dış politikadaki Rusya boyutu"nun önemini vurguluyorlar. 
   
   ANCAK Türk - Rus ilişkilerinin de "sorunsuz" olmadığı, hatta gelişmesini frenleyen ciddi bazı engellerin bulunduğu da bir gerçek. Bunların başında da Çeçenistan meselesi geliyor. 
   Rusya açısından bu mesele Türk - Rus ilişkilerini gölgeleyen başlıca konu. Türkiye "terörle mücadele" ile ilgili resmi politikası çerçevesinde, Rusya'nın bu konudaki kaygılarını gidermeye çalışıyor. Ama pratikte Moskova, Türkiye'den gelen bazı eylemcilerin Çeçenistan'daki faaliyetlerini ortaya koyuyor ve Ankara'nın yeterince önlem almadığından şikayet ediyor. 
   İşte bu alanda Türkiye'nin yaptıkları ile Rusya'nın bekledikleri arasında ortak bir anlayış sağlamak gerekiyor. Bu anlayış ve güveni yaratmanın yolu da diyalogdur. Gül'ün ziyareti işte bu yolu açıyor... 
   
      
   
   
</TEXT>
</DOC>
