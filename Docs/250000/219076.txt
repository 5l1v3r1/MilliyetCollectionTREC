<DOC>
<DOCNO> 219076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/ekonomi/eko03.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cep'teki yüksek vergi sektörü frenliyor 
</HEADLINE>
<TEXT>

   Dünya Bankası Türkiye Direktörü Vorkink, "GSM faturalarının üçte ikisinin devlete ödenmesi sektörü engelliyor" dedi 
      EKONOMİ SERVİSİ 
   
   Dünya Bankası Türkiye Direktörü Andrew Vorkink, cep telefonu fatura tutarlarının üçte ikisinin Hazine'ye gittiğini belirterek, "Bu, mali anlamda faydalı gibi görünse de telekomünikasyon sektörünün genişlemesini engellemektedir" dedi. 
   Vorkink, 'AB Yolunda Telekomünikasyon Sektörü' konulu 4. Telekomünikasyon Arenası'nın açılışında yaptığı konuşmada, sektörün AB ile entegrasyon süreci nedeniyle Türkiye açısından çok önemli olduğunu ifade etti. Vorkink, Türkiye'nin telekomünikasyon sektöründe attığı adımlara dikkat çekerek, şunları söyledi 
   "Serbestleşme süreci çerçevesinde ümit ediyoruz ki tarifeler düşecektir ve daha dinamik bir piyasa oluşacaktır. Dolayısıyla bizler bu sektörün ekonomiye olan katkılarının giderek artacağını ve daha fazla yatırımın sektöre çekileceğini öngörüyoruz." 
   
   Vergiye gözden geçirme 
   Telekomünikasyon hizmetlerinde Maliye Bakanlığı'nın uyguladığı vergilerin gözden geçirildiğini ifade eden Vorkink, "Şu anda cep telefonu kullanıcılarının faturalarının üçte ikisi Hazine'ye gitmektedir. Bu mali anlamda faydalı gibi görünse de telekomünikasyon sektörünün genişlemesini engellemektedir" dedi. 
   Türk Telekom Yönetim Kurulu Başkanı Erkan Akdemir de şirketin özelleştirilmesinde işlerin yolunda gitmesi halinde mayıs sonunda duyurunun yapılacağını söyledi. Akdemir "Bakanlar Kurulu kararı ile Türk Telekom'un yüzde 51'inin satışı öngörüldü" dedi. 
   Yabancı mülkiyet konusundaki kısıtlamanın değiştirilmesiyle ilgili çalışmaların olduğunu belirten Akdemir, çalışmaların yüzde 45'lik limitin kaldırılması yönünde olacağını söyledi 
   Telekomünikasyon Kurumu Başkan Yardımcısı Ertuğrul Karaçuha ise T. Telekom'un, fiyatlarını, tarife yönetmeliği ilkesini delmeyecek şekilde aşağıya çekmesini beklediklerini söyledi. 
   
   
</TEXT>
</DOC>
