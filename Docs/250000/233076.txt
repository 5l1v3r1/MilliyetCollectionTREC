<DOC>
<DOCNO> 233076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun13.html </URL>
<DATE> 2004/04/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bartholomeous Türkiye eşsiz bir örnek 
</HEADLINE>
<TEXT>

     Fener Rum Patriği Bartholomeos, İstanbul'daki iki terörist saldırının ardından Başbakan Recep Tayyip Erdoğan'ın İslam ile terörizmin aynı cümlede anılmasına dayanamadığı yönündeki sözlerinin, son dönemde Avrupa ve Türkiye'de İslam konusunda meydana gelen derin değişiklikleri yansıttığını belirtti. 
     Bu yıl Washington'da düzenlenen Abant Platformu toplantılarına bir mesaj gönderen Bartholomeos, Başbakan Erdoğan'ın, kutsal kitabı olan dinlerin, hayatı yok etmek değil, korumak istediği, İslam'da can alanlara yer olmadığı yönündeki sözlerini hatırlattı ve ''bu sözler, Türk İslam'ının kalbine, laik devletin ve demokrasi ilkelerinin doğasına işaret ediyor. Bu sözler, son dönemde Avrupa'da ve Türkiye'de İslam konusunda meydana gelen derin değişiklikleri yansıtıyor'' dedi. 
     Onursal başkanlığını Fethullah Gülen'in yaptığı Türkiye Gazeteci ve Yazarlar Vakfı tarafından Washington'da düzenlenen Abant Platformu toplantılarında, bu yıl ''İslam, Demokrasi, Laiklik Türk Deneyimi'' konusu ele alınıyor. 
     Bartholomeos mesajında, bugün AB'de 15 milyon Müslüman'ın 3 milyonunun Türk olduğunu, çağdaş Türkiye'nin önündeki en büyük zorluklardan birinin AB üyeliğini almak olduğunu kaydetti. Patrik, Türkiye'nin, Fransız Devrimi ve aydınlanma dönemi idealleriyle yakın temas içine gelebilen tek Müslüman toplum olduğunu belirtirken, ''Türkiye, geleneksel Türk Müslüman değerleri ve laiklik arasında uyum sağlayan eşsiz bir örnek'' dedi. 
     Türk modelinin, İslam ve modern dünyanın birleştirilmesine duyulan ihtiyacı gösterdiğini belirten Bartholomeos, Atatürk'ün, Türkiye'yi ''muasır medeniyetler'' seviyesine ulaştırma amacının çok etkileyici olduğunu kaydetti. 
     Türkiye'de Hıristiyanlar, Müslümanlar ve Musevilerin hoşgörü ve diyalog atmosferinde birarada yaşadığını belirten Bartholomeos, Fethullah Gülen'in 10 yıldan fazla zamandır kendisine inananları, İslam ve bütün diğer dinler arasında diyalogun gerekliliği konusunda eğittiğini ifade etti. 
     Bartholomeos, Türk tipi İslam modelinin, ''Cihad'' ve ''Haçlı Seferi'' gibi kavramlardan tamamen uzak olduğunu kaydederek, Türk modelinin Avrupa Birliği'ne entegrasyonunun, batı ve İslam dünyası arasındaki işbirliği için güçlü sembolik bir örnek teşkil edeceğini belirtti. 
     Fener-Rum Patriği Bartholomeos, Washington'da düzenlenen Abant Platformu toplantılarına gönderdiği mesajda, son olarak şunları kaydetti 
     ''Bugün önümüzde büyük bir zorluk var. Doğu ile batı, Müslüman ile Hıristiyan, bütün dinler, bütün medeniyetler, bütün kültürler arasındaki duvarı gerçek anlamda yıkmak, köprü kurmak ve insanlığımızı, ortak değerlerimizi tanımak. Bu, Tanrının dünya modelidir. Belirlenen zamanda Tanrının krallığına ulaşmak için, bu yolculuğa birlikte, doğu ve batı, kuzey ve güney olarak devam etmeliyiz.'' 
     
</TEXT>
</DOC>
