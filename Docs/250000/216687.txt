<DOC>
<DOCNO> 216687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/spor/ykocaomer.html </URL>
<DATE> 2004/02/21/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Neden ödül alamadılar 
</HEADLINE>
<TEXT>

   
   Geçtiğimiz yıl İzmir Büyükşehir Belediyesi Gençlik ve Spor Kulübü Tekerlekli Sandalye Basketbol Takımı, Avrupa Tekerlekli Sandalye Federasyonu tarafından organize edilen Andre Vergauwen Turnuvası'nda ikinci oldu. Çok fazla bir geçmişe sahip olmayan tekerlekli sandalye basketbol sporumuzda böylesine büyük bir başarı elde eden İzmir Büyükşehir Belediyesi Gençlik ve Spor Kulübü Takımı ödül yönetmeliğinden yararlandırılmadı. 
   Bu görüş yazılı basında basketbol yazan bir - iki yazarımıza aitti. Hatta o kadar ileri gittiler ki "Mehmet Atalay, İzmir Büyükşehir Belediyesi Gençlik ve Spor Kulübü'nün itibarını iade et. Nasıl ödül vermezsin " diyecek kadar da işi ileri götürdüler. Ancak gerçek öyle değil. 
   Yürürlükte olan ödül yönetmeliğinin 5. maddesinin d bendinde diğer spor alanlarının yanı sıra Uluslararası Tekerlekli Sandalye Basketbol Federasyonu tarafından düzenlenecek Avrupa Şampiyonaları'nda derece alanlara ödül verileceği öngörülüyor. Her ne kadar İzmir Büyükşehir Belediyesi Gençlik ve Spor Kulübü'nün katıldığı organizasyon, Avrupa Tekerlekli Sandalye Basketbol Federasyonu tarafından organize edilse de, birinci derecede Avrupa Şampiyonası niteliğinde değil. Adı geçen federasyon Şampiyonlar Kupası, Andre Vergauwen Kupası, Willi Brinkmann Kupası olmak üzere, her yıl üç şampiyona düzenliyor. 
   Bunların Avrupa Şampiyonası'na eşit sayılan kupanın adı da Champions Cup ve ödül yönetmeliğine konu olan da bu şampiyona. Dolayısıyla İzmir Büyükşehir Belediyesi Gençlik ve Spor Kulübü'nün ne hakkı yenmiştir, ne de ödül dağıtılırken unutulmuştur. 
   Bu gerçekleri araştırmadan yazılar yazarak ortalığı karıştırmak, ancak kulaktan duyma sözlere dayanarak yazı yazanların bir davranış biçimidir. Olayın bir başka yönü ise ülkemize Avrupa'nın 2. derecede kupasında dahi olsa, bir ikincilik getiren İzmir Büyükşehir Belediyesi Gençlik ve Spor Kulübü'ne Gençlik ve Spor Genel Müdürlüğümüzün, yapılan törenlerden bir tanesine teşvik kapsamında davet edip, bir manevi ödül vermesi konusudur. Bizce de böyle bir teşvik yapılmalıydı. 
   Bu yıl İzmir Büyükşehir Belediyesi Gençlik ve Spor Kulübü 12 - 14 Mart tarihleri arasında İzmir'de Champions Cup'ın ilk turlarına katılacak. Burada başarılı olursa, 29 Mart - 2 Mayıs tarihleri arasında İspanya'da yapılacak final grubuna kalacak. Bu şampiyonada ilk üçe girdiği takdirde ise ödül yönetmeliğine göre maddi ödüle de hak kazanacak. İzmir Büyükşehir Belediyesi Gençlik ve Spor Kulübü'ne başarılar dilerken, tekerlekli sandalye basketbolu konusunda emek sarf eden spor yazarı kardeşlerime de yukarıdaki noktaları bilgilerine sunarız. 
   
      
   
</TEXT>
</DOC>
