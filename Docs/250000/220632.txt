<DOC>
<DOCNO> 220632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/spor/spo01.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
1, 2, 3, TIP 3-0 
</HEADLINE>
<TEXT>

   Karadeniz'de ÜÇ şiddetindeki fırtınaya kapılan Kartal'ın, Fenerbahçe ile puan farkı da ÜÇ oldu. Ev sahibi ekip ise müthiş çıkışı ile şampiyonluk sofrasında kendine yer buldu 
      
   90 dakika    BİLAL MEŞE 

   Zorlu yarışta bütün avantajlarını kaybeden ve şampiyonluk şansını mucizelere bağlayan Beşiktaş müthiş çöküntü içinde... 11 puan farkı, altın tepsi içinde rakibine ikram eden Beşiktaş'ın bu duruma gelmesinde kim ne derse desin bize göre en büyük faktör "korku" dur. Bu korkuya ilaveten bir de özgüven kaybını eklersek, Kartal'daki çöküşün nedenlerini ortaya koymuş oluruz. Ligin ikinci yarısına kötü bir başlangıç yapan Beşiktaş'ta geçtiğimiz sezonlara oranla inanılmaz bir kart enflasyonu var. Bu kartların temelinde de fizik kondisyon eksikliği yatıyor. 
   Zirveyi Fenerbahçe'ye teslim eden Beşiktaş, farklı Trabzon yenilgisiyle de ligde bırakın şampiyonluğu, ikincilik şansını bile zora soktu. 12 dakika 10 kişi oynayan Trabzonspor karşısında Beşiktaş bir pozisyon bulamıyorsa varın gerisini siz düşünün. 
   Trabzonspor, Beşiktaş'a oranla daha iyi oynadı, daha çok pozisyon üretti. Attığı kadar kaçırdı. Özellikle Fatih Tekke ile Gökdeniz ikinci yarıda büyük düşüş gösteren Beşiktaş savunmasını hallaç pamuğu gibi attı. 
   7. dakikada Hüseyin kafayla topu altı pasa aşırdı. Fatih araya girdi, kafayla sert vurdu, Cordoba'nın ellerinden seken top fileleri buldu 1 - 0 
   Bu gol Beşiktaş'ın dünkü maçta dağılma noktasıydı. Nitekim 43. dakikada Fatih Tekke soldan hareketlenen Romaschenko'yu gördü. Tecrübeli futbolcu çaprazdan sert vurdu, Cordoba topu filelerde gördü 2 - 0 
   Karşılaşmanın ikinci yarısında yine oyunun hakimi Trabzonspor'du. Beşiktaş'ın elle tutulur bir pozisyonu yoktu. 59. dakikada bu kez Tolga soldan indi, altı pasa kesti. Gökdeniz savunma arasından sıyrıldı, ayağının içiyle topu filelere gönderdi 3 - 0 
   53'te Gökdeniz sağdan indi, ceza alanına kesti. Fatih Tekke topun üzerinden atladı. Romaschenko gelişine sert vurdu, top az farkla auta gitti. 
   65. dakikada yine Gökdeniz'in elverişli pozisyonda attığı sert şut, yandan auta gitti. 
   Romaschenko'nun 78. dakikada kırmızı kart görmesinden sonra biraz olsun rahatlayan Beşiktaş, on kişi kalan rakibine karşı hiçbir şey yapamadı. Sadece sinirlendi, oyundan düştü ve kartlar gördü. 
   Bu farklı yenilgi dileriz Beşiktaş'ı uyandırır Bu futbolla, bu kafayla lig ikinciliğini bile tehlikeye sokan Beşiktaş'ı zor günler bekliyor, bizden söylemesi... 
   Beşiktaş'ta elle tutabileceğimiz, öne çıkarabileceğimiz bir futbolcu yok. En güvendiğimiz Sergen bile... 
   
   'Şampiyonluk çok zor'    Siyah-Beyazlılar'ın teknik patronu, takımını hastaya benzetti, iyileşmeye ihtiyaçları olduğunu söyledi. Zirve yarışı için ise umutsuz görüntü çizdi 
      'Zafere ihtiyaç var' 
   MIRCEA Lucescu, yenilgiyi hak ettiklerini, ancak 3-0'lık bir skoru beklemediğini söyledi. Önlerinde 10 maç kaldığını hatırlatan Rumen çalıştırıcı, "Bu şartlarda artık şampiyonluk çok zor. Ama biz de yarışı bırakmayacağız, moral bulup, yolumuza devam edeceğiz. Nasıl bir hastanın iyileşmesi uzun sürerse, bizim de zamana ihtiyacımız var. Takımın fizik kondisyon değil, mental olarak eksiği var. Bizim bir zafere ihtiyacımız var" dedi. 
   
   'İstifa gereksiz' 
   BEŞİKTAŞ'I eski haline getirmek için çalıştığını vurgulayan Lucescu, "Tek sorumlu benim, bunu da başaracağım. Maç 1-0'ken penaltımız verilmedi. Her şey Fenerbahçe'nin lehine çalışıyor, şans bile onlardan yana" diye konuştu. "İstifa edecek misiniz" sorusuna "Takım iyi oynuyor. Bunun için gerekli bir şey yok" ifadelerini kulanan tecrübeli hocanın, soyunma odasında Siyah - Beyazlı futbolcuları sert bir dille azarladığı bildirildi. 
   
   İlk darbe    Rumen teknik adam, Trabzonspor'a karşı ilk yenilgisini dün akşam aldı. Lucescu, Galatasaray ve Beşiktaş'ı çalıştırdığı dönem içinde Karadeniz ekibi ile 7 kez karşılaşmış, 4 galibiyet, üç beraberlikle sahadan ayrılmıştı. 
   
   Ne çektiyse...    LİGİN ikinci yarısına 8 puan önde başlayan Beşiktaş'ın hızını eski futbolcuları kesti. Fenerbahçe'nin üç puan gerisine düşen Siyah - Beyazlılar'ı Rıza Çalımbay'ın Ankaragücü'sü, Mehmet Özdilek'in Malatyaspor'u, Ziya Doğan'ın Trabzonspor'u durdurdu. Kartal, bu üç takımla yaptığı maçlarda 7 puanı sahada bıraktı. 
   
   Maçın hakemi 
   Önemli hata 
   MUSTAFA Çulcu tansiyonu yüksek maçta oyunu sürekli kontrolü altında tutmaya çalıştı, ancak sonucu etkileyecek önemli bir hata yaptı. Beşiktaşlı Sinan'ın ilk yarıda ceza alanı içinde düşürülmesini atladı. Çıkardığı kartların bir çoğunda haklıydı, Romaschenko'yu atarken çıkardığı ikinci sarı kart ise ağırdı. 
   
   Maçtan notlar 
   İkişer cezalı 
   BEŞİKTAŞ'TA sarı kart gören Pancu ile kaleci Cordoba cezalı duruma düştü. Trabzon'da ise kırmızı kart gören Romaschenko'nun yanı sıra cezalı duruma düşen Volkan da Ankaragücü maçında oynayamayacak. Ziya Doğan, "Gereksiz kartlar gördük. Şimdiden önümüzdeki hafta kimi oynatacağımı düşünüyorum" dedi. 
   
   Kaan sakatlandı 
   TECRÜBELİ oyuncu, maçın hemen başlarında sakatlanarak, yerini Okan'a bıraktı. Kaan, tedavisi için yaklaşık üç dakika oyunun durmasını bekledi. Lucescu, İlie'yi sakatlığı nedeniyle maç kadrosuna almazken, Sinan iki hafta aradan sonra ilk on birde forma buldu. 
   
   Tribünler doldu 
   SOĞUK hava ve zaman zaman etkili olan kar yağışına karşın yaklaşık 20 bin Bordo - Mavili taraftar takımını destekledi. İstanbul'dan otobüslerle maça gelen 100 civarındaki Beşiktaş seyircisi de kale arkasında yerini aldı. 
   
   Taşlar oturdu 
   ZİYA Doğan, Samsun maçının kadrosunu bozmazken, sakatlığı süren İbrahim Ege'nin yerine yine Emre Toraman'ı oynattı. Beşiktaş'ta sakat Emre Aşık forma giyemezken, cezalı olan İbrahim'in yerine sol kanatta Serdar görev yaptı. 
   
   Şener'e saygı 
   GEÇİRDİĞİ kalp krizi sonucu yaşamını yitiren Trabzonspor'un eski futbolcusu Şener Çınar için maçtan önce bir dakikalık saygı duruşunda bulunuldu. Maçın başında konfetilerin temizlenmesi nedeniyle oyun 1.5 dakika durdu. 
   
   
</TEXT>
</DOC>
