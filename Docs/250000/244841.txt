<DOC>
<DOCNO> 244841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas16.html </URL>
<DATE> 2004/06/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tarkan Alman basınında Olduğu yerde seks var 
</HEADLINE>
<TEXT>

     Berliner Morgenpost gazetesi, Oberhausen kentinde verdiği konserle Almanya turnesine başlayan ünlü pop yıldızı Tarkan ile ilgili bir habere geniş şekilde yer verdi. 
     Haberde, Tarkan'ın Türk pop müziğinde yeni bir çığır açtığı ve dansıyla izleyenlerini coşturduğu belirtilerek, ''Tarkan'ın olduğu yerde seks var'' denildi. 
     Almanya'da 1972 yılında doğduğu hatırlatılan Tarkan ile Türk pop müziğinde yeni bir dönemin başladığı kaydedilen haberde, 1993 yılında çıkarttığı ilk albümünün 700 bin, ikinci albümünün 2 milyon adet sattığı ifade edildi. 
     Tarkan'ın bir süre sonra ''hayranlarından ve medyanın ilgisinden kaçmak'' için New York'a yerleştiği hatırlatıldı. Ünlü pop şarkıcısının barışı sevdiği için paralı askerlik yaptığı görüşüne yer verilen haberde, ''asi ruhlu'' Tarkan'ın sadece hakkında eşcinsel söylentileri çıkartıldığı dönemde çok sinirlendiği ifade edildi. 
     Tarkan'ın, Mustafa Sandal başta olmak üzere çok sayıda rakibinin ortaya çıktığına işaret edilen haberde, Tarkan'ın Stuttgart konserinin çok beğenildiği kaydedildi ve Tarkan'ın 12 Haziran'da başkent Berlin'de konser vereceği hatırlatıldı. 
     
</TEXT>
</DOC>
