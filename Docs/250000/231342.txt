<DOC>
<DOCNO> 231342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy22.html </URL>
<DATE> 2004/04/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Vali'den öğrencilere "Zengin olmak istiyorsanız kasaba çırak olun" 
</HEADLINE>
<TEXT>

     Yozgat Valisi Gökhan Sözer, Anadolu Lisesi öğrencilerine verdiği konferansta, Valiliğin bir meslek olmadığını belirterek, ''Eğer zengin olmak istiyorsanız, gidin kasaba çırak olun, kasap olun'' dedi. 
     Vali Sözer, Anadolu Lisesi öğrenci ve öğretmenlerinin katıldığı ''İl Yönetimi, Mülki İdare Amirliği ve Kaymakam olmanın süreçleri'' konulu konferans verdi. Vali Sözer, üniversite sınavına girecek son sınıf öğrencilerinin meslek seçimlerine yardımcı olmak amacıyla verdiği konferansta Valiliğin bir meslek olmadığının altını çizdi. Vali Sözer, ''Valilik bir ilde devleti temsil yetkisi verilmiş kişidir'' dedi. 
     Vali Sözer, daha sonra öğrencilerin sorularını yanıtladı. Bir soru üzerine, Mülki İdarecinin zengin olma şansının bulunmadığını belirten Vali Sözer, şöyle konuştu 
     ''Şimdi kendinize bir meslek seçme dönemindesiniz. Ne olursanız olun, ister hakim, ister doktor, ister mühendis, sevdiğiniz mesleği seçin ve mesleğinizde başarılı olun. İnsan, sevdiği meslekte daha başarılı olur. Eğer zengin olmak gibi bir düşünceniz varsa, üniversiteye gitmenize gerek yok. Hemen gidin bir kasaba çırak olun, kasap olun, celep olun.'' 
     
</TEXT>
</DOC>
