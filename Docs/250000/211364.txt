<DOC>
<DOCNO> 211364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/spor/aspo.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BİLGİLİ YORUM 
</HEADLINE>
<TEXT>

   Beşiktaş Başkanı, Samsunspor maçıyla ilgili MİLLİYET'e verdiği demeçte, Türk futbolunun iyiliği için sakin olmaları gerektiğini söyledi. Serdar Bilgili, "Ama hakemin de iyi yönettiğini söyleyemem" dedi 
      
   "Ortam gerildi" 
   SİYAH - Beyazlı takımın, beş kırmızı kartlı ve yarıda kalan olaylı Samsunspor maçı sonrası MİLLİYET'e çarpıcı açıklamalar yapan Başkan Serdar Bilgili, bu karşılaşmanın çok iyi analiz edilmesi gerektiğini söyledi. Bilgili, öncelikle Fenerbahçe - Rizespor maçının tekrar edilmesi, bu karşılaşmada yeni transferlerin de oynatılması ve açık puan farkının, kamuoyunda "Ligin tadı kaçtı" diye yorumlanması sonucu ortamın gerildiğine dikkat çekti. Başkan, "Beşiktaş takımı ve taraftarı, bu stresle sahaya çıktı" dedi. 
   
   "Hakem izin vermedi" 
   BİLGİLİ, Cem Papila'nın tüm takdir haklarını Beşiktaş aleyhine kullandığını da ileri sürdü. Başkan, "Zago'nun ilk sarı kartı yanlıştı. İbrahim'in hareketinin karşılığı sarı olabilirdi. Ancak hakem, takdir hakkını kırmızı olarak kullandı. Ahmet Yıldırım'ın kırmızısı da hatalıydı. Belki iş işten geçmişti, hatta ilk kırmızı olsa önemli değildi. Ancak üçüncü kırmızı kart olunca, ortalık karıştı" diye konuştu. Bilgili, "Hakem aldığı talimatlar ya da yorumlarla cesaret şov yapmaya gelmiş. Aynı şovu bundan sonraki maçlarda da yapmasını bekliyoruz. Bu olayın takipçisi olacağız" ifadesini kullandı. 
   
   Kartopu savunması 
   BEŞİKTAŞ Başkanı taraftarın da çok gerildiğini, hatta takımı sahadan çekmelerini bile istediğini hatırlattı. Serdar Bilgili, "Taraftarımız yine de sağduyulu davranmıştır. Kartopuyla tepki gösterdi. Bu, tepki göstermenin çok hoş, şirin bir yanıdır. Başka sahalardaki gibi bıçak, yanıcı, patlayıcı madde sahaya atılmamıştır. Ben kızımla sokağa çıkıp kartopu oynuyorum. Bunun ceza gerektirecek bir şey olduğunu sanmıyorum. Türk futbolunun iyiliği için sakin olmamız gerekiyor. Kavga ortamında biz yokuz" yorumunu yaptı. 
   
   Binbir surat Luce    1- Canlı yayında Ahmet Çakar'a "Ne kadar b..tan bir hakemsin" dedi, tercüme edilmedi 
   2- Futbolcularına, "Sakin olan insan akıllıdır. Kırmızı kartlar size yakışmadı" diye çıkıştı 
   3- Gelecek yıl Rumen Milli Takımı'nın başına geçeceği bu yüzden ayrılmak için bahane aradığı iddia edildi 
   
   Tepki topladı 
   SAMSUNSPOR yenilgisi sonrası verdiği demeçlerle tüm dikkatleri üzerine çeken Mircea Lucescu'nun her ortamda farklı görüşler öne sürmesi yadırgandı. Önceki gece Star televizyonunda yorumcu Ahmet Çakar ile sert diyaloga giren Rumen hocanın, "Sen ortalığı karıştırmak için para alıyorsun. ne kadar b..tan bir hakem olduğun anlaşıldı" ifadeleri tercüme edilmezken, büyük tepki topladı. 
   
   Oysa uyarmıştı 
   LUCESCU'NUN karşılaşma öncesi de oyuncularına soyunma odasında "Hakemin kararlarına itiraz etmeyin, sakin olun. Rakibinizle uğraşmayın, sadece topla boğuşun. Tartışmalı pozisyonlarda kaptanın dışında kimse hakemle konuşmayacak" talimatını verdiği ancak hiçbir oyuncunun buna uymadığı öğrenildi. Basın toplantısında hakemi suçlayan Rumen hoca, futbolcularına ise farklı konuştu. 
   
   'Analiz yapın' 
   ÜMRANİYE'DE dün oyuncularına çıkışan Lucescu, "Sakin adam akıllı olandır. Hiçbiriniz profesyonelce hareket etmediniz. Kırmızı kartları size hiç yakıştıramadım. Şimdi oturup kendi kafanızda maçın analizini yapın" dedi. Bu arada tecrübeli hocanın gelecek yıl Romanya Milli Takımı'nı çalıştıracağı ve bu yüzden Beşiktaş'tan ayrılmak için bahaneler aradığı ileri sürüldü. 
   
   'Provoke etti'    MENAJER Sinan Engin dün yaptığı açıklamada hakem Cem Papila'ya yüklendi. Engin, "Maalesef hakemin oyununa geldik. Oyuncularımızı provoke etti. İsteseydi bu maç böyle olmazdı. Beşiktaş böyle bir tuzağa asla düşmez artık. Bu tür olaylar bizi yıkamaz. Şampiyonluğu da elimizden kimse alamaz. Çünkü en iyi top oynayan ekip biziz" dedi. 
   
   
</TEXT>
</DOC>
