<DOC>
<DOCNO> 234690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo32.html </URL>
<DATE> 2004/04/25/ </DATE>
<TIME> 21.56 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Lucescu "Fenerbahçe'yi tebrik ediyorum. Hak ettiler" 
</HEADLINE>
<TEXT>

     Beşiktaş Teknik Direktörü Mircea Lucescu, 3-1 yenildikleri Fenerbahçe maçı sonrası sarı-lacivertli takımın haklı bir galibiyet aldığını söyledi. 
     Rumen teknik adam, maç sonrası düzenlediği basın toplantısına Fenerbahçe'yi tebrik ederek başlarken, ''İyi maç oldu. Biz bol pozisyon ürettik. İyi oynadığımızı düşünüyorum. Ancak savunmada inanılmaz 3 hata yaptık ve yenildik. Fenerbahçe hak etti ve liderliğini sürdürdü'' dedi. 
     Fenerbahçe'nin attığı ilk golde kaleci Cordoba'ya faul yapıldığını öne süren Lucescu, ''Cordoba'yı devre arasında iğne yaparak oynatmak zorunda kaldık. Ancak o pozisyonda topu yumruklasa faule de maruz kalmazdı. İkinci golde orta sahada inanılmaz bir top kaybettik. Üçüncü golü de rakibe hediye ettik'' diye konuştu. 
     3-1'lik skor için rakibi tebrik etmekten başka bir şey diyemeyeceklerini anlatan Lucescu, artık sezonun bitmesini beklediklerini ifade ederek, ''Bu sene bizim için bütün olaylar negatif işledi. Maçta Ali Güneş topu eliyle çeldi, sarı kart görmedi. Giunti ise elini vücudunun yanına koymasına rağmen sarı kartla cezalandırıldı. Bunlara anlam veremiyorum. Artık sezonun bitmesini bekliyoruz'' şeklinde konuştu. 
     Kendi konuşmasının ardından, yerinden kalkarak basın mensuplarının soru sormasına izin vermeyen Rumen teknik adam, buna rağmen bir gazetecinin ''istifa edecek misiniz '' diye sorması üzerine, ''Daha 2 senelik kontratım var. Ama siz istiyorsanız istifa edeyim'' diyerek toplantı odasından ayrıldı. 
     Beşiktaş, Fenerbahçe yenilgisiyle, sezonun ikinci yarısına 8 puan önde başladığı ezeli rakibinin 8 puan gerisine düştü. 
     Siyah-beyazlılar, ligde oynadığı son 3 maçta, toplam 7 puan kaybederken, galibiyete hasret kaldı. 
     
</TEXT>
</DOC>
