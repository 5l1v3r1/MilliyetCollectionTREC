<DOC>
<DOCNO> 217757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo18.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol dünyasında Ahmet Çakar şoku İşte kınamalar... 
</HEADLINE>
<TEXT>

     FİFA kokartlı eski hakem ve futbol yorumcusu Dr.Ahmet Çakar'a düzenlenen silahlı saldırının yankıları sürüyor. 
     Futbol Federasyonu Merkez Hakem Kurulu MHK Başkanı Bülent Yavuz, saldırıyı ''Kabul edilmesi asla mümkün olmayan, vahşi bir olay'' olarak nitelendirirken, hakem camiası olarak şiddetle kınadıklarını söyledi. 
     Bülent Yavuz, ''Eski bir hakem ve arkadaşımız olarak olayı şiddetle kınıyor ve lanetliyoruz. Türk hakem camiası olarak son derece üzgünüz. Kendisine acil şifalar diliyoruz'' dedi. 
     
     BELGE ''MEDYANIN SUSTURULMASI İÇİN ATILAN BİR ADIM'' 

     Türkiye Spor Yazarları Derneği TSYD Genel Başkanı Onur Belge ise, Ahmet Çakar'a yönelik yapılan silahlı saldırının medyanın susturulması için atılan bir adım olduğunu söyledi. 
     Onur Belge, Türkiye'de her zaman olduğu gibi düşünceye karşı saldırıların başladığını vurgulayarak, ''Daha doğrusu bu saldırılar hiç durmuyor. Ahmet Çakar, sıradışı üslubuyla, belki de çoğunun onaylamadığı tavırla fikirlerini keskin bir dille söylüyordu. Beğenilse de beğenilmese de kaba kuvvetin, şiddetin bu noktaya gelmesi üzücü ve düşündürücüdür'' diye konuştu. 
     
</TEXT>
</DOC>
