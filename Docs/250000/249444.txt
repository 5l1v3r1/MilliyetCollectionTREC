<DOC>
<DOCNO> 249444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonsiy11.html </URL>
<DATE> 2004/06/20/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Piriştina'nın yerine Kocaoğlu aday... 
</HEADLINE>
<TEXT>

     Bornova Belediye Başkanı Aziz Kocaoğlu, İzmir Büyükşehir Belediye Başkanı Ahmet Piriştina'nın vefatının ardından, yarın yapılacak İzmir Büyükşehir Belediyesi Meclis toplantısında CHP'nin İzmir Büyükşehir Belediye Başkan adayı olarak gösterilecek. 
     CHP Genel Sekreteri Önder Sav'ın İzmir'de gün boyu süren görüşmelerinden sonra CHP'nin adayı belirlendi. Önder Sav, aday belirleme çalışmalarının ardından yaptığı açıklamada, demokratik bir ortamda ortak iradeyle adayın belirlendiğini, Aziz Kocaoğlu'nun ''gizli oy ve açık tasnif'' yöntemiyle seçildiğini söyledi. 
     CHP'li 39 meclis üyesi ve grup başkanı sıfatıyla CHP İl Başkanı Alaattin Yüksel'in, bütün meclis üyelerinin isimlerinin yer aldığı listede tek kişiyi işaretlediğini ve ikinci turda Aziz Kocaoğlu'nun salt çoğunluğa ulaşmasıyla oylamanın tamamlandığını belirten Önder Sav, şunları kaydetti 
     ''Sabahın erken saatlerinden itibaren yoğun bir mesaiyle CHP'nin İzmir Büyükşehir Belediye Başkan adayı belirlendi. Büyükşehir Belediye Meclis üyeleri tam kadro ile burada bulundular ve tek tek oy kullanarak kendi iradelerini ortaya koydular. 
     Ahmet Piriştina'nın zamansız vefatıyla İzmir Valisi Yusuf Ziya Göksu, 1580 sayılı Belediyeler Kanunu'nun 93. maddesi gereğince belediye meclisini yarın için toplantıya çağırmıştı. Biz de kendi adayımızı belirlemek için böyle bir çalışma yaptık. Titiz ve dikkatli bir çalışmayla Bornova Belediye Başkanı Aziz Kocaoğlu'nu, CHP'nin İzmir Büyükşehir Belediye Başkan adayı olarak gösteriyoruz.'' Bütün CHP'li üyelerin Aziz Kocaoğlu'nu destekleyeceğini ifade eden Sav, Piriştina'nın bıraktığı yerden hizmete Kocaoğlu'nun devam edeceğini söyledi. İzmir'de sosyal demokrat belediyecilik anlayışının sürdürüleceğini vurgulayan Sav, 7 metropol belediye başkanı ile meclis üyelerinin Kocaoğlu'nun arkasında duracağını kaydetti. 
     
     YENİ ADAY KOCAOĞLU 

     Bornova Belediye Başkanı Aziz Kocaoğlu da, Ahmet Piriştina'nın kaybından dolayı aday olmayı doğru bulmadığını söyledi. Bugün gelişen olaylar karşısında adaylığının gündeme geldiğini belirten Kocaoğlu, şunları kaydetti 
     ''Medyada spekülasyonların olmaması ve Piriştina'ya duyduğum saygıdan dolayı adaylık açıklaması yapmadım. Adayın eğilimle belirlenmesinden yanaydım. Genel Sekreterimiz Önder Sav, çok titiz bir çalışma yaptı. Arkadaşlarımız da benim üzerimde mutabakat sağladılar. Piriştina'nın ideallerine, çalışmalarına katkıları, CHP'nin ilkelerini İzmir'de yaşatmayı sürdüreceğiz. Ahmet Piriştina'nın yerinin doldurulması mümkün değil. Ama büyük bir özveriyle çalışmalar yapacağız. Arkadaşlarımızın güvenine layık olacağız.'' 
     
     OYLAMA 

     Öte yandan, AA muhabirinin belediye meclis üyelerinden aldığı bilgiye göre, birinci tur oylamada Aziz Kocaoğlu 19, Karşıyaka Belediye Başkanı Cevat Durak 14, Narlıdere Belediye Başkanı Abdül Batur 5, Konak Belediye Başkanı Muzaffer Tunçağ ve belediye meclis üyesi Gürkan Şenışık birer oy aldı. 
     Salt çoğunluk olan 21 oya ulaşılamaması nedeniyle geçilen ikinci tur oylamada Aziz Kocaoğlu'na 24, Cevat Durak'a 16 oy çıktı. 
     
     AZİZ KOCAOĞLU KİMDİR 

     1948 yılında doğan Aziz Kocaoğlu, 1973 yılında Ege Üniversitesi İktisat Fakültesi'nden mezun oldu. Kocaoğlu, 1974 yılında İstanbul Üniversitesi'nden işletme dalında master derecesi aldı. 
     1975-1978 yılları arasında bir kamu kuruluşunda muhasebe uzmanı olarak çalışan Kocaoğlu, 1978-1979 yılları arasında özel sektörde yöneticilik yaptı. 
     Siyaset yaşamına CHP Gençlik Kolları'nda aktif görev alarak başlayan Kocaoğlu, SODEP kurulduğunda partiye üye oldu, çeşitli etkinlik ve çalışmalara katıldı. 
     2001-2003 döneminde CHP Bornova İlçe Başkan Yardımcılığı görevinde bulunan Kocaoğlu, 28 Mart 2004 seçiminde CHP'den Bornova Belediye Başkanı seçildi. Kocaoğlu, evli ve iki çocuk babası. 
     
</TEXT>
</DOC>
