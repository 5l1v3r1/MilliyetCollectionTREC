<DOC>
<DOCNO> 203082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/dunya/adun.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Masada kazanıp kumarda kaybediyorlar 
</HEADLINE>
<TEXT>

   KKTC kumarhanelerinde birkaç günde 1.5 milyon euro kaybeden Rumlar, borçlarını ödeyebilmek için Türk tefecilere borçlanıyor, evlerini ipotek ettiriyor 
      Yorgo Kırbaki 

   
   Kıbrıs'ta KKTC ile Rum Kesimi'ni birbirinden ayıran "Yeşil Hat"ta son zamanlarda sabaha karşı yaşanan "tuhaf" hareketlilik, Rum güvenlik makamlarının dikkatini çekti. "Yeşil Hat"ta görevli Rum askerleri, "Sabaha karşı bir sürü lüks otomobil kuzeyden güneye geçiş yapıyor" diye ihbarda bulununca, Rum polisi ve basını "Kuzeye gidenler sabahın 5'ine kadar ne yapıyorlar " sorusuna cevap aramaya başladı. Kısa süren bir araştırmadan sonra bu soruya yanıt bulundu. Kıbrıslı Rumların KKTC'deki kumarhanelerde şanslarını denemek için her akşam kuzeye geçip sabaha karşı evlerine döndükleri ortaya çıktı. 
   Rum polisinin verdiği bilgilere göre, sadece son birkaç gün içinde kuzeye geçip kumar oynayan Rumların kaybettiği paranın miktarı 1.5 milyon euro'yu geçti. Kaybeden Rumlardan bazılarının Rumlardan ve Türklerden oluşan "tefeci şebekelerine" borçlandıkları da ortaya çıktı. Rumlar, güneye döndüklerinde borçlarını ödemek için evlerini veya dükk nlarını ipotek ettirip kredi alıyorlar. 
   
   'Caydıramıyoruz ' 
   Emniyet Müdürlüğü Sözcüsü Hristala Dimitriu, "Vatandaşlarımızı bu kötü alışkanlıktan caydırmanın yolunu bilemiyoruz. Kuzeye geçen vatandaşlarımızdan, eğer kumarhaneye gitmeyi düşünen Rumlarla karşılaşırlarsa, onları caydırmaya çalışmalarını rica ediyoruz" dedi. Rum Kesimi'nde kumarhane işletmek yasak. Kıbrıs'ın güneyinde de kumarhane açılması konusunda Rum Parlamentosu'nda yoğun tartışmalar yapılıyor. Gazeteler ise Rumların kumar sevgisi için KKTC'ye gitmelerini önleme çabasında. Simerini, "Rumlar büyük paralar kaybetmekle kalmıyor, aynı zamanda sahte devletin ekonomisine taze kan pompalıyor" diye yazdı. 
   Geçen 23 Nisan'da KKTC yönetiminin geçişleri serbest bırakmasıyla kuzeye geçen Rumların sayısı yüz binleri buluyor. 
   
   
   
   
</TEXT>
</DOC>
