<DOC>
<DOCNO> 245909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun03.html </URL>
<DATE> 2004/06/07/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Arap Birliği, Barguti'ye verilen cezaya tepkili... 
</HEADLINE>
<TEXT>

     Filistin Devlet Başkanı Yaser Arafat'ın halefi olarak görülen Mervan Barguti'nin dün İsrail mahkemesi tarafından 5 kez ömürboyu hapis cezasına çarptırılmasının ardından, Arap Birliği, ''yasal olmayan bir mahkemenin verdiği cezanın geçersiz olduğu'' açıklaması yaptı. 
     Arap Birliği Genel Sekreteri Amr Musa'nın sözcüsü Hüsam Zeki, ''Karar geçersizdir, çünkü İsrail mahkemesi yasal değildir'' dedi. 
     Barguti'yi ''geçmişi zaferle dolu milliyetçi bir militan'' olarak tanımlayan Zeki, ''Tarih bize, toprakları işgal altında bulunan ve hakları elinden alınmış halkların sonunda zafer kazandığını öğretmiştir'' ifadesini kullandı. 
     İsrailliler'e yönelik birçok saldırı düzenleyen El Fetih'in askeri kanadı El Aksa Şehitleri Tugayları, Barguti'nin intikamının alınacağı tehdidinde bulunmuş, bu cezanın intikamının alınması için de İsrailli asker ve sivillerin öldürüleceğini ve kaçırılacağını belirtmişti. 
     İsrail mahkemesinde yargılanan en üst düzey Filistinli olan Barguti, 4 İsrailli ile bir Rum rahibin öldüğü saldırılardaki rolü gerekçesiyle, verilebilecek en büyük cezayı almıştı. 
     
</TEXT>
</DOC>
