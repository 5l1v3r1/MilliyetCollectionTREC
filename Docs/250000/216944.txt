<DOC>
<DOCNO> 216944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/soneko01.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki en büyük yabancı yatırımcı Almanya... 
</HEADLINE>
<TEXT>

     Türkiye'nin, en büyük yabancı yatırımcısının Almanya olduğu, bu ülkenin yatırımlarının genelde Marmara ve Ege Bölgesi'nde yoğunlaştığı ancak, Yumurtalık'ta yapılan Sugözü Termik Santral'nın, Akdeniz'i de keşfettireceği bildirildi. 
     Almanya'nın Adana Fahri Konsolosu ve Türk-Alman İşadamları Derneği Başkanı Teyfik Kısacık, AA muhabirine yaptığı açıklamada, Almanya'nın yıllık 14-17 milyar euroyu aşan ticaret hacmi ve 2.5 milyon turistle Türkiye'nin en önemli ticaret ortağı olduğunu söyledi. 
     Kısacık, 2.5 milyondan fazla Türk'ün Almanya'da yaşadığını, bunların 500 bininin Alman vatandaşlığına geçtiğini, 25 binden fazla Türk öğrencinin de Almanya'da eğitim gördüğünü anlattı. 
     Almanya'nın, Türkiye'de ilk meslek okullarının kurulmasında da büyük katkı sağladığını, bu kapsamda 1966'da, Alman hükümetinin İzmir'e Türkiye'nin ilk tekstil yüksek mühendislik okulunu kazandırdığını, bu okul için 7 yılda 16 milyon mark destek sağlandığını bildirdi. 
     Kısacık, bugün Türkiye'nin öncelikli sektörünün tekstil ve konfeksiyon olmasında Almanya'nın katkılarının önemli yer tuttuğunu kaydetti. 
     Almanya'nın, Adana'ya 50 yıl su sıkıntısı yaşatmayacak Çatalan Projesi için 80 milyon mark, Mersin'in Tarsus İlçesi'ndeki arıtma tesisleri için ise 36 milyon mark kredi sağladığını vurgulayan Kısacık, ''Almanya, 27 Haziran 1998 tarihinde Adana'da yaşanan depremde de yine Türk vatandaşlarının yanında yer almıştır'' dedi. 
     Halen, yılda binlerce Türk vatandaşının Almanya'ya, bir o kadar da Alman vatandaşının da Antalya ve Alanya ağırlıklı olarak Türkiye'ye yerleştiğini vurgulayan Kısacık, tüm bunların Türk-Alman kaynaşmasının en güzel örneklerini olduğuna dikkati çekti. 
     Kısacık, Çukurova'da Almanya'nın 8 kardeş okulu bulunduğunu, bu sayede kültürel ve sosyal faaliyetlere dinamizm kazandırıldığını ve dostluk bağlarının güçlendiğini bildirdi. 
     
     AKDENİZ YETERİNCE PAY ALAMIYOR 
     Kısacık, Türkiye'nin ihracatının yüzde 17'sinin Almanya'ya yapıldığını, ülke genelinde bin 60'a yakın Alman ortaklı şirket bulunduğunu ancak, bu yatırımlardan Akdeniz'in yeterince pay sahibi olamadığını anlattı. 
     Yatırımcıları Akdeniz'e çekmek için 2 yıl önce Türk-Alman İşadamları Derneği'ni kurduklarını ve bu derneğin 40'a yakın üyesinin bulunduğunu ifade eden Kısacık, şunları söyledi 
     ''Alman yatırımlarının yüzde 80'ini Marmara'da, yüzde 15'i Ege'de, yüzde 5'inin ise diğer bölgeler, ancak Akdeniz kıyısında, Adana'nın Yumurtalık İlçesi yakınlarında kurulan Sugözü Termik Santrali, Alman yatırımcılara Akdeniz'i de keşfettirecek. Bu, bölgemiz için büyük bir avantaj. Çünkü, yabancı sermaye gelmediği sürece iş ve aş yaratmanın çok zor olduğuna inanıyorum.'' Kısacık, bölgedeki göç olgusuna bağlı olarak yaşanan cinayet, bıçaklama, gasp gibi olayların sık sık medyada yer almasının da yabancı yatırımcıları bölgeden uzaklaştırdığının altını çizerek, bölgenin cazibe merkezlerini konu alan haberlere yer verilmesinin daha olumlu bir yaklaşım olacağını sözlerine ekledi. 
     
</TEXT>
</DOC>
