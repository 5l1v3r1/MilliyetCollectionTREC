<DOC>
<DOCNO> 237843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy17.html </URL>
<DATE> 2004/05/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çelik "İmam Hatipleri bugünkü yapısında bırakma niyetinde değiliz" 
</HEADLINE>
<TEXT>

     Milli Eğitim Bakanı Hüseyin Çelik, Yök Tasarısı'ndaki düzenlemelerle ''Haklı olan bir toplumsal talebi yerine getirdiklerini'' bildirdi. İmam hatip liselerinin genel ortaöğretim içinde yüzde 1.5'i oluşturduğunu ifade eden Çelik, ''Bu böyle iken tartışmayı buraya odaklamak, Türkiye'de karşı karşıya gelen ve birbiriyle çekişen bir anlayış varmış gibi bir ortam yaratmanın kimseye faydası yok'' dedi. 
     Çelik, komisyonda yaptığı sunuş konuşmasında YÖK Tasarısı'nın meslek liseleri ile ilgili bölümü üzerinde yaşanan tartışmalara ilişkin değerlendirmelerde bulundu. 
     Siyasi iktidarların akla, mantığa ve bilime uyması koşuluyla toplumun isteklerini karşılamakla yükümlü olduklarını ifade eden Çelik, ''Eğer toplumun beklentisiyle makuliyet, mantıklılık ve meşruiyet biraraya gelirse siz siyasi iktidar olarak, parlamento alarak onun gereğini yapmalısınız. Burada sözkonusu olanlar onlardır'' diye konuştu. 
     Çelik, 1999 yılında yapılan düzenlemeden sonra birçok tartışmanın yaşandığını ifade ederek, bazı tablolardan bilgiler sundu. 1998 yılında mesleki ve teknik eğitimde öğretim gören öğrenci sayısının 938 bin 42 kişi olduğunu bildiren Çelik, genel liselere ise 1 milyon 506 bin kişinin devam ettiğini söyledi. Çelik, 2001'de 947 bin meslek lisesi öğrencisi, 1 milyon 908 bin genel lise öğrencisi, 2002'de 981 bin meslek lisesi öğrencisi, 2 milyon bin genel lise öğrencisi, 2003'de 1 milyon 29 bin meslek lisesi öğrencisi, 2 milyon 463 bin genel lise öğrencisi olduğunu ve gittikçe aradaki mesafenin açıldığını anlattı. 
     AB üyesi ülkelerde eşit koşullarda rekabete dayalı bir sistem uygulandığını ifade eden Çelik, okul tipi değil, bireyin başarısına öncelik verildiğini söyledi. Çelik, AB'nin İlerleme Raporu'nda, ''Üniversiteye giriş sınavlarında genel liseler lehine bir ayrımcılığa yol açılmaktadır'' denildiğini de kaydetti. Sekizinci 5 Yıllık Kalkınma Planı'nı kendilerinin hazırlamadığını belirten Bakan Çelik, burada da mesleki eğitime ağırlık verileceğini, üniversiteye girişte farklı değerlendirmelerin kaldırılacağının ifade edildiğini anlattı. 
     Kız Meslek Lisesi, İmam Hatip Lisesi öğrencilerinin ancak ''Arkadaşlarına 45 fark atarak'' Tıp Fakültesi'ne, Siyasal Bilgiler Fakültesi'ne girebildiklerini bildiren Çelik, ''Üniversitelere giriş önünde yasak yok ama, engel var'' dedi. Bakan Çelik, puan düşürülerek ''Genel liselerin mağdur edilmesinin'' sözkonusu olmadığını da ifade etti. 
     
     ORTAÖĞRETİMİN YAPISI 
     Öğrenim önündeki engelleri kaldırarak Anayasa'nın ve Kalkınma Planı'nın emrini, AB'nin istediği bir düzenlemeyi, Avrupa İnsan Hakları Sözleşmesi'nin gereğini yerine getirdiklerini kaydeden Çelik, şunları söyledi 
     ''Biz haklı olan toplumsal talebi yerine getiriyoruz. İmam Hatip okullarını da bugünkü yapısında bırakma niyetinde değiliz. Bugün dağınık durumda olan ortaöğretimimizi iki başlık altında toplayarak modüler sisteme geçmek istiyoruz. Yatay geçişlere imkan sağlayan bir ortaöğretim sistemi hazırlıyoruz. İmam hatiplerin, diğer okullarımızın yapısal düzenlemelere tabi tutulması gerektiğine inanıyoruz. İmam Hatipler genel ortaöğretim içinde yüzde 1.5, genel mesleki ve teknik ortaöğretim içinde yüzde 5'lik bir alan teşkil etmektedir. Bu böyle iken tartışmayı buraya odaklamak, Türkiye'de karşı karşıya gelen ve birbiriyle çekişen bir anlayış varmış gibi bir ortam yaratmanın kimseye faydası yok.'' 
     
     ''O TOPLANTIDA KONUŞULMADI'' 
     Milli Eğitim Bakanı Çelik, Türkiye'de 20 milyon öğrenciden sadece 70 bininin İmam Hatip Liseleri'nde okuduğunu bildirerek, şunları söyledi 
     ''Şu meslek lisesi, şu genel lise ayrımı yapmak yerine, birini ön plana çıkarıp birine fren olma yerine, birinin önüne takoz koyup birinin önünü açma yerine bütün bu çocukların hepimizin çocukları olduğu ve mutlaka bunlarla ilgili iyileştirme anlamına gelecek bir adım atılmalıdır. Toplumun bizden beklentisi mutlak eşitlik sağlayacak bir yasal düzenleme idi. Üniversitelerarası Kurul ve 7 rektörün Sayın Başbakan'la yaptığı toplantıda Mutlak eşitlik yerine kendi alanlarında tercih yaptıkları zaman bu en üst katsayı ile çarpılacak. Daha sonrakilere tercih ettiğinde de yüzde 25'lik araya fark koymak suretiyle o katsayı ile çarpılacak denildi.'' Konuşmanın bu bölümünde de ODTÜ Rektörü Ural Akbulut, Komisyon Başkanı Tayyar Altıkulaç'ın yanına gelerek toplantıda bunların yaşanmadığını söyledi. Altıkulaç, kendisinin de o toplantıda olduğunu ve detaylarla rakamların orada görüşülmediğini söyledi. 
     Bakan Çelik, bunun üzerine o akşam bunun detayları üzerinde konuşulmadığını ve ertesi gün yapılan toplantıda Üniversitelerarası Kurul Başkanı Prof.Dr. Ayhan Alkış, Kocaeli Üniversitesi Rektörü Prof.Dr. Baki Komsuoğlu, Gazi Üniversitesi Rektörü Prof.Dr. Rıza Ayhan'ın katıldıkları bir toplantıda çalışmanın yapıldığını söyledi. Çelik, Alkış'ın da daha sonra rektörlerin görüşlerine katıldığını ifade ederek, başka bir programı nedeniyle toplantıdan ayrıldığını belirtti. 
     Ertesi gün Alkış ile Komsuoğlu'nun tekrar Başbakanlığa geldiklerini bildiren Çelik, hazırlanan metinlerden birinin Alkış'ın, birinin de Başbakan Erdoğan'ın önüne konulduğunu söyledi. Çelik, tasarının bu metin temel alınarak hazırlandığını vurguladı. 
     Bakan Çelik'in sunuş konuşmasından sonra tasarının görüşmelerine geçildi. 
     
</TEXT>
</DOC>
