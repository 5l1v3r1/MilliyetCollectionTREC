<DOC>
<DOCNO> 231236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun27.html </URL>
<DATE> 2004/04/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Yeşiller ve Sloven üye adayından Türkiye'ye AB desteği... 
</HEADLINE>
<TEXT>

     Avrupa Parlamentosu'ndaki AP Yeşiller Grubu'nun Eş Başkanı Daniel Cohn-Bendit, Türkiye'nin AB üyeliğine destek verdi. 
     France-Inter radyosunun sorularını yanıtlayan 1968 gençlik hareketi lideri Cohn-Bendit, ''Son 40 yıldır Türkiye'ye bazı şeyler vaat ediyoruz. Türk demokratları, Avrupa adına ve bazı fikirler adına ülkelerinde demokrasiyi inşa etme mücadelesi veriyor'' dedi. 
     ABD'deki 11 Eylül terörist saldırılarından sonra, Türkiye'nin AB üyeliğine ilişkin açık bir tartışmanın başlatılmasını isteyen Cohn-Bendit, Avrupa'nın genişlemesinin herkesin çıkarına olduğunu kaydetti. 
     Fransa'da geçen hafta, iktidardaki Halkçı Hareket Birliği UMP AB'nin Türkiye ile tam üyelik müzakerelerini açmasına karşı çıkarken, Cumhurbaşkanı Jacques Chirac ve Dışişleri Bakanı Michel Barnier, müzakerelerin başlaması konusunda Komisyon'nun vereceği raporu bekleyeceklerini bildirmişti. 
     
     SLOVEN ÜYE POTOCNIK 

     AB Komisyonu'na Slovenya tarafından üye olarak atanan ve 1 Mayıs'ta resmen göreve başlayacak olan Janez Potocnik, Türkiye'nin AB'ye katılımına karşı tavır almak için hiçbir neden görmediğini söyledi. 
     Avrupa Parlamentosu, AB'nin genişlemesi çerçevesinde AB Komisyonu'na üye olarak atanan yeni komiserleri dinleyerek, görüşlerini öğreniyor. 
     Parlamentoda bu sabah konuşan Sloven Potocnik, komisyondaki yeni görevinde, genişlemeden sorumlu üye Günter Verheugen ile birlikte çalışacak. 
     Konuşmasında, ''Biz AB ile katılım müzakerelerini yaparken hiç kimse din konusunu gündeme getirmedi'' diyen Potocnik, Müslümanların başta demokratik ilkeler olmak üzere AB değerlerini paylaşabileceklerinden emin olduğunu anlattı. 
     Potocnik, ''Türkiye, İslam dünyası ile AB arasında önemli bir köprü rolü oynayabilir'' dedi. 
     Öte yandan, Avrupa Parlamentosu'nun Hıristiyan Demokrat üyelerini bir araya getiren Avrupa Halk Partileri EPP grubu, oluşturulması planlanan AB Anayasası'nda Hıristiyanlık temellerine atıfta bulunulmasını isteyen 750 bin kişinin imzasını toplayarak sorumlulara teslim ettiklerini duyurdu. 
     EPP üyesi Fransız Elizabeth Montfort, konuya ilişkin açıklamasında, bu inisiyatifin vatandaşlardan ve sivil toplum örgütlerinden gelmesi açısından önem taşıdığını, 55 milyon üyeyi temsil eden sivil toplum örgütlerinin katkılarıyla bu isteğin AB'ye aktarıldığını anlattı. 
     Destek verdikleri bu girişimin boyutlarının görmezden gelinemeyeceğini savunan Montfort, ''Hıristiyan kimliğin tanınması'' gereği üzerinde durdu ve ''AB, siyasi ve sosyal kimliği olmayan, sadece ekonomik bir kurum şeklinde kalmamalı'' dedi. 
     
</TEXT>
</DOC>
