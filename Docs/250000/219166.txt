<DOC>
<DOCNO> 219166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun19.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan seçimlerine B.Trakya'dan 11 Türk aday katılıyor 
</HEADLINE>
<TEXT>

     Yunanistan'da 7 Martta yapılacak milletvekili seçimlerine Batı Trakya Türk Azınlığı'ndan 11 aday katılıyor. Batı Trakya Türk Azınlığı yetkilileri, Türklerin oylarını Türk adaylara vermesinin Azınlığın temsilcisiz kalmasını önleyeceğini açıkladı. 
     Ülkedeki iki büyük parti PASOK ile Yeni Demokrasi Partisi YDP Rodop ilindeki dört kişilik seçim listelerine ikişer Türk aday alırken, İskeçe'deki listelerde de birer Türk aday bulunuyor. 
     Türk nüfusun azaldığı Meriç Evros bölgesindeyse Türk milletvekili adayı bulunmuyor. 
     PASOK ile Sol İttifak SSYN daha önce seçilen Türk Azınlık milletvekillerini yeniden aday listelerine alırken, diğer listelerde yeni isimlere yer verildi. 
     Rodop ilinde, PASOK listesinde önceki seçimlerde milletvekili seçilen Galip S. Galip ile Ahmet Mehmet yerlerini korurken, YDP ise bu seçimlere Gümülcine Barosu'ndan avukat İlhan Ahmet ve daha önce de aday olan Nazif Şakir ile katılıyor. 
     Eski milletvekili Dr. Mustafa Mustafa'nın yeniden aday olduğu Sol İttifak partisi SYN listesindeyse ikinci isim olarak Dr. Nazif Ferhat yer alıyor. 
     Yunanistan Komünist Partisi'nden KKE Nazmi Ahmet isimli işadamının aday olduğu Rodop ilinde, Demokratik Hareket Partisi DİKKİ listesinde de Türk aday olarak İzzet Sadık bulunuyor. Siyasi partilerin dört kişilik aday listelerine sadece birer Türk aday aldıkları İskeçe ilindeyse yeni isimleri dikkati çekerken, SYN ile DİKKİ partilerinin aday listelerinde Türk bulunmuyor. 
     İskeçe'de PASOK listesinde Dr. Burhan Baran, YDP listesinde Türkeş Hacımemişoğlu ve KKE listesinde avukat İhsan Kahya Türk adaylar olarak yer alıyor. 
     
     AZIKLIK OYLARI TÜRK ADAYLARA 
     Bu arada, Batı Trakya'da seçim kampanyası döneminin geçen seçim dönemlerine oranla daha sakin geçtiği gözlenirken, Azınlık yetkilileri seçimlerle ilgili yayınladıkları duyurularda, Türk seçmenlerin oylarını siyasi partilerdeki Türk adaylara kullanmalarının önemini vurguluyorlar. 
     Rodop ve İskeçe illerinde sınırlı oy potansiyeli bulunan Türklerin, Yunan adaylara oy kullanmaları durumunda Azınlığın temsilcisiz kalma riski bulunduğuna dikkat çekilen duyurularda, böyle bir olasılığın Türk Azınlığa olumsuz etkileri olacağının altı çiziliyor. 
     
</TEXT>
</DOC>
