<DOC>
<DOCNO> 218646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/siyaset/siy02.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancarı bırak medeniyete bak 
</HEADLINE>
<TEXT>

   Burdur mitinginde Türkiye'nin medeniyet beşiği olacağını anlatan Erdoğan, pancar fiyatını soran vatandaşa kızdı "Şehirli olmak çok önemli' 
      ELÇİN ERGÜN Burdur 

   
   Başbakan Recep Tayyip Erdoğan, yerel seçim mitinglerinde ilk kez muhalefet partisi CHP ile Genel Başkan Deniz Baykal'ı isim vererek eleştirdi. Erdoğan, CHP'nin duble yol eleştirilerine "Bunlar ulaşamadıkları üzüme koruk diyor. Onların hayallerinin bile erişemediği yere biz fiillerimizle ulaşıyoruz" karşılığını verdi. 
   
   'CHP'nin vizyonu yok' 
   Erdoğan, yerel seçimler öncesinde dün Burdur'da yedinci mitingini gerçekleştirdi. Baykal'a yüklenen Erdoğan, "CHP gidiyor, bir yerdeki yolda çukur buluyor, sonra Baykal, oturuyor 'AKP'nin yaptığı bölünmüş yol bu' diyor. Bir kare fotoğrafla sanki 1500 km.lik duble yolların fotoğrafını çekiyor. Bunların vizyonu bunu görmeye yetmiyor" dedi. Erdoğan, vatandaşların "kıskananlar çatlasın" karşılığı vermesi üzerine de "Çatlamasınlar be, onlar bize lazım, onların da oyunu alacağız" diye konuştu. 
   Erdoğan, belediyecilikteki iddiasını, "Bu bizim işimiz. Bu işi en iyi biz biliyoruz, bu konuda iddialıyız" diyerek anlattı. Türkiye'nin belediyecilikte yapacağı adımlarla medeniyet beşiği olacağını anlattığı sırada bir vatandaş, Erdoğan'a, "Pancar fiyatları ne olacak " diye sordu. Bu soruya sinirlenen Erdoğan, "Ben burada 'medeniyet' diyorum, sen 'pancar' diyorsun. Dur bakalım şehirli olmak çok önemli" karşılığını verdi. 
   Erdoğan'ın önünde vatandaşlara seslendiği Belediye Başkanlığı binasındaki Kıbrıs bayrakları dikkat çekti. Bayrakları Burdur'un CHP'li Belediye Başkanı Ahmet Necdet İlgün'ün astırdığı belirtildi. 
   
   
   
</TEXT>
</DOC>
