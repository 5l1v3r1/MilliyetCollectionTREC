<DOC>
<DOCNO> 221284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo12.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, Süper Lig'de bir ilki hedefliyor... 
</HEADLINE>
<TEXT>

     Trabzonspor ile ligin 25. haftasının açılış maçında karşı karşıya gelecek Ankaragücü, bu sezon ligde bir ilki gerçekleştirmeyi hedefliyor. 
     Bu sezon üstüste 2 maç kazanamayan başkent ekibi, geçen haftaki İstanbulspor galibiyetinin ardından, cuma günü de Trabzonspor'u yenerek, ilk kez peşpeşe yaptığı 2 maçtan da 3 puanla ayrılmak istiyor. 
     Hazırlıklarını Beştepe Cemal Aydın Spor Kompleksi'nde sürdüren sarı-lacivertlilerde, hasta olan Ergin ve Hüseyin ile sakat olan El Desouki ve Faruk'un düzelmeleri, teknik heyeti sevindirdi. 4 futbolcunun da Trabzonspor maçı kadrosuna alınması bekleniyor. 
     Sakatlığı süren Ceyhun'un tedavisine ise devam ediliyor. Deneyimli futbolcunun, yaklaşık 15 gün içinde sahalara dönmesi bekleniyor. 
     İstanbulspor galibiyetiyle ligde iyi bir noktaya geldiklerini vurgulayan teknik direktör Rıza Çalımbay, ''İyi futbol oynamaya başladık'' dedi. 
     Trabzonspor'un güçlü bir ekip olduğunu belirten Çalımbay, ''Bu maçı kazanırsak, üst sıralar için yolumuz da açılır. Bu açıdan bir dönüm maçı. Son haftalardaki iyi futbolumuzu, taraftarlarımızın da desteğiyle birleştirip sahadan galibiyetle ayrılacağımıza inanıyorum'' diye konuştu. 
     Sarı-lacivertliler, yarın sabahtan itibaren tesislerinde kampa girecek. 
     
     BİLET FİYATLARI 
     Ankaragücü-Trabzonspor maçının bilet fiyatları da belirlendi. 
     Buna göre, kale arkası tribünü 5, maraton ve kapalı tribün biletleri ise 15 milyon liradan satılacak. 
     
</TEXT>
</DOC>
