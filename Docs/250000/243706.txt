<DOC>
<DOCNO> 243706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/guncel/gun07.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam kalktı, dava bozuldu 
</HEADLINE>
<TEXT>


Dosyadaki 275 klasörün kayıplara karıştığı Dev - Yol davasında 6. Ağır Ceza Mahkemesi'nin kararı, idam cezasının kaldırılması nedeniyle Yargıtay'dan döndü 

ANKARA Milliyet 

12 Eylül döneminde açılan ve 24 yıldır bitirilemeyen Devrimci Yol Ana Davası'nda, Yargıtay, idam cezasının kaldırılmasını gerekçe göstererek yerel mahkemenin kararını bozdu. Yargıtay, sanıkların davanın 275 klasörünün kayıp olduğuna ilişkin savunmasını ise bozma nedeni saymadı. Yargıtay 11. Ceza Dairesi'nde dün yapılan duruşmaya bazı sanıklar ile avukatları katıldı. Sanık avukatlarından Şenal Sarıhan, dava dosyasındaki 275 klasörün kaybolduğunu belirterek, yerel mahkemenin kararının bozulmasını istedi. 
Yargıtay 11. Ceza Dairesi Başkanı Ersan Ülker, sanıklar hakkında TCK'nın 146. maddesinden dava açıldığını, daha sonra cezalarında TCK'nın "indirim" hükmünün uygulandığını söyledi. Ülker, idamın kaldırılması nedeniyle, yerel mahkemenin davayı bir kez daha karar altına alması gerektiğini belirterek, oybirliğiyle, yerel mahkeme kararının bozulmasının kararlaştırıldığını bildirdi. 
Dev - Yol davasının 20 sanığı Ankara 6. Ağır Ceza Mahkemesi'nce önce idama mahk m edilmiş, daha sonra cezalarında yapılan indirimle cezaları müebbet hapse dönüşmüştü. 1991'de çıkarılan yasayla "müebbet hapis mahk mlarının cezası 8 yıla indirildiğinden" sanıkların cezası da 8 yıla inmişti. 

İnfaz tamamlandı 
Buna göre, yerel mahkeme, yeniden yapılacak yargılamada, sanıkların ilk cezasını idam yerine ağırlaştırılmış müebbet hapse dönüştürürse, hukuki durumda hiçbir değişiklik olmayacak. 723 sanık hakkında açılan davada, halen yargılanan 22 kişi dışındaki, çeşitli hapis cezalarına mahk m edilen sanıkların cezalarının infazı tamamlandı. 


</TEXT>
</DOC>
