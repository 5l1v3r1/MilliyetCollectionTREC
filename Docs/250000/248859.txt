<DOC>
<DOCNO> 248859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/dunya/dun05.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddet, Irak'ta Viagra satışını artırdı 
</HEADLINE>
<TEXT>



Irak'ta savaşın bitmesine rağmen devam eden şiddetin yol açtığı stres, halkın yemek alışkanlıklarından cinsel yaşamına kadar pek çok şeyi olumsuz etkilerken, ülkede özellikle Viagra satışında patlama yaşanıyor. Los Angeles Times gazetesinde yer alan haberde, şiddet yüzünden insanların depresyona girdiği ve cinsel ilgilerinin azaldığı, bunun telafisi için de Viagra ya da benzeri ilaçlara ihtiyaç duyulduğu belirtildi. Viagra ve Hindistan'dan gelen benzeri Kamagra, İngiltere'den gelen Novagra ve Suriye'den gelen Vega gibi benzer işlevlere sahip ilaçlar, ülkede Saddam Hüseyin döneminde de bulunuyordu ancak yaygın olarak kullanılamıyordu. Bir eczacı, savaşın bitiminden bu yana Viagra satışlarının 2 katına çıktığını söylüyor. 


</TEXT>
</DOC>
