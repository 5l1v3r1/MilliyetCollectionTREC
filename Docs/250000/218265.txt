<DOC>
<DOCNO> 218265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko13.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilik sistemi 4. ayını doldurdu... 
</HEADLINE>
<TEXT>

     Emeklilik Gözetim Merkezi Yönetim Kurulu Başkanı ve Yapı Kredi Emeklilik A.Ş. Genel Müdürü Giray Velioğlu, 4. ayını tamamlayan bireysel emeklilik sisteminde BES 40 binin üzerinde katılımcı ve 16 trilyon liralık hacme ulaşıldığını bildirdi. 
     Velioğlu, AA muhabirine yaptığı açıklamada, 27 Ekim 2003'de başlayan sistemde, bugüne kadar beklentiler dahilinde bir katılım tablosu ve fon oluştuğunu belirtti. 
     Türkiye'de insanların ekonomik gidişattan dolayı kısa vadeli düşünmeye şartlandıklarını, dolayısıyla BES gibi uzun vadeli bir kavramdan bahsedildiğinde hemen kabul edilmesini beklemenin yanlış olacağını kaydeden Velioğlu, ''4. Ayını tamamlayan BES'de katılımcı sayısı 40 binin üzerine, oluşan fon hacmi de 16 trilyon lira 12 milyon doların üzeri düzeyine ulaştı'' dedi. 
     BES'in özellikle vergi avantajlarıyla ilgili imkanlarından maksimum faydalanabilmek için sistemde 10 yıl kalınması ve 56 yaşın doldurulması gerektiğini anımsatan Velioğlu, ''Bu sisteme uzun vadeli yaklaşmıyorsanız girmemeniz lazım'' diye konuştu. 
     Giray Velioğlu, geçen yıl sosyal güvenlik kuruluşlarının toplam bütçe açığının yaklaşık 10 milyar dolar olduğuna değinerek, kamu sosyal güvenlik sistemlerinin yetersiz olduğunu, böyle bir ortamda insanların yaşlılık ve emeklilik dönemlerinde mutlaka kendilerine maddi açıdan destek sağlayacak bir arayış içinde olacaklarını söyledi. 
     Bireysel emekliliğin bunun bir çözümü olduğunu ifade eden Velioğlu, ''Ülkemizde özel bireysel emeklilik sistemi, tamamen kamu sosyal güvenlik sistemlerinin bir tamamlayıcısı olarak tanımlanıyor. Ancak sistemin önümüzdeki yıllarda, bu 3 sene mi, 4 sene mi olur bilmiyorum, kamu sosyal güvenlik sistemlerinin yerine geçecek bir alternatif olacaktır'' şeklinde konuştu. 
     
     ''HERHANGİ BİR KURUM EMEKLİLİK FONU KURDURABİLİR'' 
     Giray Velioğlu, kurumların çalışanlarını toplu olarak BES'e dahil etmelerinin sağlamasına yönelik Hazine Müsteşarlığı'nda onay bekleyen planlar bulunduğuna işaret ederek, şunları kaydetti 
     ''SPK'nın onayladığı bu planların çok yakında tescilini bekliyoruz. Hazine onayladıktan sonra herhangi bir kurum, kendi çalışanları için özel bir emeklilik fonu kurdurabilir. Örneğin bir şirket, çalışanları için katılımcılar adına şu kadar ben, bu kadar da katılımcılar ödeyecek. Sen de bunu şöyle bir fonda yönet derse biz de öyle bir fon kuracağız. Buna sadece o şirketin, kurumun çalışanları katılabilecek.'' Velioğlu, Emeklilik Gözetim Merkezi'nin organize ettiği bireysel emeklilik aracıları sınavının Nisan ayında, bir dersane veya üniversiteyle yapılacak anlaşma kapsamında oluşturulacak 20-25 kişilik bilgisayar laboratuvar ortamında yapılmasına başlanacağını bildirdi. 
     
     ''KATKI PAYLARINIZA ELİMİZİ SÜRME HAKKIMIZ YOK'' 
     Giray Velioğlu, BES'e katılanların katkı paylarının yasalar ve planlar çerçevesinde kesintileri yapıldıktan sonra yönetilmek üzere portföy yönetim şirketine yönlendirildiğine işaret ederek, '' Sistem güvenli mi diye hep soruluyor. Bizim sizin katkı paylarınıza elimizi sürme hakkımız yok'' dedi. 
     BES'e dahil 11 şirket arasında Yapı Kredi Emeklilik A.Ş'nin 11 binin üzerinde katılımcıyla şu anda sektör lideri olduğuna dikkati çeken Velioğlu, ''İnşallah liderliğimizi devam ettireceğiz. Ancak 4 aylık süre, lideriz iddiasında bulunmak için yeterli bir süre değil'' diye konuştu. 
     Yapı Kredi Emeklilik olarak bu yıl 80-90 bin katılımcı ve 40-45 milyon dolarlık bir fon hacmine ulaşmayı hedeflediklerini belirten Velioğlu, ''BES'de 10 yıllık sürede 15-25 milyar dolar mertebesinde bir hacim oluşmasını, 4 milyonun üzerinde katılımcı ve Yapı Kredi'nin pazarın üçte birine sahip olmasını öngörüyoruz'' dedi. 
     
</TEXT>
</DOC>
