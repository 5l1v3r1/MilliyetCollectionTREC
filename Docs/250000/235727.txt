<DOC>
<DOCNO> 235727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas24.html </URL>
<DATE> 2004/04/28/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Babasının vasiyeti üzerine 90 milyar Lira'ya tuvalet yaptırdı 
</HEADLINE>
<TEXT>

     Uşaklı işadamı Seydi Özmercan, ölen babasının vasiyeti üzerine, kentin en işlek bölgesinde modern bir tuvalet yaptırdı. 
     İşadamı Özmercan'ın, Uşak-Ankara karayolu üzerinde otobüs yazıhanelerinin bulunduğu Dörtyol mevkiinde yaptırdığı tuvaletin açılışını, Uşak Belediye Başkanı Mesut Apaydın yaptı. 
     Açılışta konuşan Seydi Özmercan, babası Mehmet Özmercan'ın, şehirlerarası otobüslerin mola verdiği Dörtyol mevkiinde, yolcuların tuvalet bulamadıkları için zor durumda kaldıklarını, bu nedenle buraya tuvalet yaptırmayı istediğini söyledi. 
     Özmercan, ''Babam buraya tuvalet yaptırmak istedi. Fakat ömrü yetmedi. Bize ölmeden önce oraya tuvalet yaptırmamızı vasiyet etti. Biz de bunu yerine getirdik'' dedi. 
     Özmercan, özürlülerin de yararlanabileceği tuvaletin 90 milyar liraya malolduğunu kaydetti. 
     Uşak Belediye Başkanı Mesut Apaydın da kentte ilk kez özürlülerin de kullanabileceği bir tuvalet yapıldığını belirtti. 
     
</TEXT>
</DOC>
