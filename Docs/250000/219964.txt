<DOC>
<DOCNO> 219964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yazar/oztrak.html </URL>
<DATE> 2004/03/05/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Zor ulaştık kolay yitirmeyelim 
</HEADLINE>
<TEXT>

   
   Türkiye 28 yıl sonra tek haneli yıllık enflasyon oranları ile yeniden buluştu. Devlet Bakanı Sayın Babacan yaptığı açıklamada bu gelişmeyi "umutların adeta tükendiği bir anda iş başına gelen AK Parti" hükümetine mal etti. Hükümetler doğal olarak ekonomideki olumlu gelişmelerden kendilerine pay çıkaracaklardır. Ancak bunu yaparken gerçekçilikten uzaklaşırlarsa güvenilirliklerini yitirirler. 
   Enflasyon rakamlarının seyri enflasyondaki düşüş trendinin mevcut hükümetin iktidara gelmesinden çok daha önce başladığını göstermektedir. 
   Kur çapasına dayanan programla 2000 yılında gerilemeye başlayan enflasyon, 2001 yılında yaşanan kriz ve kurun serbest bırakılması ile bir sıçrama gösteriyor. Ancak 2001 sonundan itibaren enflasyonda hızlı bir düşüş sürecinin yaşanmaya başlıyor. Yeni hükümetin iş başına gelmesinden sonraki dört aylık dönemde enflasyon yeniden artma eğilimine giriyor. Bunda Irak krizinin de etkisi var. Ancak bu dönemde hükümetin program uygulamaktaki kararsızlığı bu gelişmenin altında yatan en önemli neden. Nitekim, siyasi irade programla devam etmeye karar verip, Uluslararası Para Fonu ile anlaştıktan sonra enflasyon yeniden hızlı bir gerileme eğilimine giriyor. 
   
   İyimserlik rüzg rı 
   Yaklaşık 30 yıldır yüksek enflasyonla yaşayan ülkemizde son üç yılda yaşanan bu hızlı değişimin ardında yatan gelişmeleri iyi değerlendirmek gerekiyor. 
   Her şeyden önce 2001 krizi açık bir şekilde artık eski ekonomik politikaların sürdürülemeyeceğini kesin bir şekilde göstermiştir. 2001 yılında başlatılan program kapsamında gerçekleştirilen radikal reformlar her şeyin değişeceğini ve artık yeni bir stratejiye geçildiğini ekonomideki aktörlerin inanmasını sağlamıştır. Bu durum, güçlü maliye ve gelirler politikalarının da desteği ile, ekonomide kemikleşmiş enflasyonist bekleyişlerin kırılmasında önemli bir rol oynamıştır. 
   Türkiye'nin artık yüksek enflasyona dayanan bir ekonomik oyunu sürdüremeyeceğine dair beklentileri güçlendiren bir diğer gelişme de AB normlarına uyum konusunda 2001 yılından itibaren atılmaya başlanan kararlı adımlardır. 
   Dünyanın içinde bulunduğu enflasyonist olmayan süreç de ülkemizde enflasyonun düşmesine katkı yapmaktadır. 
   
   Risklere dikkat 
   Son olarak siyasi alanda tek parti iktidarı ülkenin uzun süreden beri yaşamadığı yeni bir politik olgudur. Bu durum uluslararası kuruluşların veya AB'nin zorlamasıyla da olsa kararların çok daha süratle alınabilmesini sağlamaktadır. Bu da ekonomik birimlerin beklentilerini olumlu etkilemektedir. 
   Ancak bu gelişmelere rağmen enflasyondaki düşüşün kalıcı hale gelmesinin önünde riskler de mevcuttur. 
   Bunlar arasında en önemlisi son iki yıldır yaşanan mali uyumun kalitesine ilişkin göstergelerdir. Bütçenin harcama kalemlerinden öncelik analizi yapılmadan gerçekleştirilen toplu kesintiler ve hedeflenen faiz dışı fazlayı tutturmak amacıyla yapılan vergi artışları, bütçenin ekonomide etkinliği sağlama, büyüme ve verimliliği destekleme konusunda yeterliliğinin ve bu politikaların sürdürülebilirliğinin sorgulanmasına yol açmaktadır. Bu durumu düzeltebilecek yapısal reformlar ise gecikmektedir. 
   Diğer taraftan fiyatlar ve döviz kurundaki gelişmeler ile gelirler politikası arasındaki tutarsızlıklar da önümüzdeki dönemde ekonomide sıkıntı yaratabilecek faktörlerdir. Enflasyondaki düşüş orta vadede büyüme ve istihdam artışını desteklemiyorsa sürdürülebilir olmaz. 
   Tek haneli enflasyon Türkiye için çok önemli bir adımdır. Ancak gerçek başarı bunun kalıcı hale getirilmesidir. Bu çerçevede çabuk zafer sarhoşluğuna kapılmadan, mevcut politikaları kararlılıkla sürdürmenin yanında, gerçekçi değerlendirmelere ve gereken tedbirleri vakit geçirmeden almaya ihtiyaç vardır. 
   
   Yıllık enflasyonun beş yıllık seyri TEFE TÜFE Ocak 99 50,0 65,9 Şubat 99 48,3 63,9 Mart 99 48,2 63,5 Nisan 99 50,0 63,9 Mayıs 99 50,0 63,0 Haziran 99 50,3 64,3 Temmuz 99 52,4 65,0 Ağustos 99 53,7 65,4 Eylül 99 54,4 64,3 Ekim 99 55,2 64,7 Kasım 99 56,3 64,6 Aralık 99 62,9 68,8 Ocak 00 66,4 68,9 Şubat 00 67,5 69,7 Mart 00 66,1 67,9 Nisan 00 61,5 63,8 Mayıs 00 59,2 62,7 Haziran 00 56,8 58,6 Temmuz 00 52,3 56,2 Ağustos 00 48,9 53,2 Eylül 00 43,9 49,0 Ekim 00 41,4 44,4 Kasım 00 39,1 43,8 Aralık 00 32,7 39,0 Ocak 01 28,3 35,9 Şubat 01 26,5 33,4 Mart 01 35,1 37,5 Nisan 01 50,9 48,3 Mayıs 01 57,7 52,4 Haziran 01 61,8 56,1 Temmuz 01 65,4 56,3 Ağustos 01 69,6 57,5 Eylül 01 74,7 61,8 Ekim 01 81,4 66,5 Kasım 01 84,5 67,3 Aralık 01 88,6 68,5 Ocak 02 92,0 73,2 Şubat 02 91,8 73,1 Mart 02 77,5 65,1 Nisan 02 58,0 52,7 Mayıs 02 49,3 46,2 Haziran 02 46,8 42,6 Temmuz 02 45,9 41,3 Ağustos 02 43,9 40,2 Eylül 02 40,9 37,0 Ekim 02 36,1 33,4 Kasım 02 32,8 31,8 Aralık 02 30,8 29,7 Ocak 03 32,6 26,4 Şubat 03 33,4 27,0 Mart 03 35,2 29,4 Nisan 03 35,1 29,5 Mayıs 03 33,7 30,7 Haziran 03 29,6 29,8 Temmuz 03 25,6 27,4 Ağustos 03 22,7 24,9 Eylül 03 19,1 23,0 Ekim 03 16,1 20,8 Kasım 03 16,2 19,3 Aralık 03 13,9 18,4 Ocak 04 10,8 16,2 Şubat 04 9,1 14,3 
   
      
   
</TEXT>
</DOC>
