<DOC>
<DOCNO> 214292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko36.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC'in üretim kısıntısına hazırlandığı haberi fiyatları yükseltti 
</HEADLINE>
<TEXT>

     Petrol İhraç Eden Ülkeler Örgütü'nün OPEC Nisan başından itibaren günlük üretiminde 1 milyon varillik kısıntıya gideceği haberi, uluslararası piyasalarda petrol fiyatlarını yükseltti. 
     Cezayir'de yapılan OPEC bakanlar toplantısından sızan haberin duyulması üzerine, Londra piyasasında Brent ham petrolünün diğer petrol çeşitleri için de gösterge oluşturan varil fiyatı 74 sent artıp 29.85 dolara çıktı. 
     Bir diğer gösterge ABD hafif petrolünün varil fiyatı da 64 sentlik yükselişle 33.47 doları buldu. 
     
     SÜRPRİZ GELİŞME 
     Adı açıklanmayan OPEC kaynaklarına dayandırılan yeni kısıntı haberi piyasalarda şaşkınlıkla karşılandı. 
     Sektör kaynakları, OPEC bakanlar toplantısında kartelin halen 24.5 milyon varil olan resmi günlük üretim miktarının korunmasını, ancak kış talebi yüzünden üyelerin gayri resmi olarak yaptıkları kota fazlası üretime son verilmesi kararı çıkacağını bekliyorlardı. 
     Bununla birlikte, kuzey yarım küresindeki sert kış koşullarının artırdığı talep yüzünden fiyatların zaten yüksek seyretmesinden dolayı OPEC'in sürpriz kısıntı kararının petrol fiyatları üzerinde uzun vadede çok büyük etkisinin olmayacağı kaydediliyor. 
     
</TEXT>
</DOC>
