<DOC>
<DOCNO> 246084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonyas15.html </URL>
<DATE> 2004/06/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Yasemin Dalkılıç, rekor denemesi için Kaş'ta... 
</HEADLINE>
<TEXT>

     Dünya rekortmeni dalgıç Yasemin Dalkılıç, serbest dalışta 45 metre rekor denemesini yapmak üzere Antalya'nın Kaş İlçesi'ne geldi. 
     Yasemin Dalkılıç, 11 Haziran'da Kaş'ta gerçekleştireceği rekor denemesiyle, geçen yıl Kanadalı dalgıç Mandy Rae Cruishank'a kaptırdığı serbest dalış rekorunu yeniden kırmayı deneyecek. 
     Kaş açıklarında 45 metreye dalacak olan Dalkılıç, Kaş'ta Hero Otel'e yerleşti. Rekortmen dalgıç, AA muhabirine yaptığı açıklamada, hava şartları uygun olmadığı için otel havuzunda çalışma yaptığını söyledi. 
     Geçirdiği pankreas rahatsızlığı nedeniyle dalışta bir süre sıkıntı çektiğini anlatan Dalkılıç, ''Ancak son dönemdeki antrenmanlarımda 45 metreye rahatlıkla dalabildim. Kendi gücümle dalarak yeni bir rekor kıracağım. Dalış sırasında hiçbir destek, ağırlık veya palet kullanmayacağım'' diye konuştu. 
     
</TEXT>
</DOC>
