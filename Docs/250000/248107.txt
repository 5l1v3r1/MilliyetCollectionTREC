<DOC>
<DOCNO> 248107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy24.html </URL>
<DATE> 2004/06/15/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu'nun toplantısı sona erdi... 
</HEADLINE>
<TEXT>

     Asgari Ücret Tespit Komisyonu'nun, 1 Temmuz 2004'ten itibaren geçerli olacak asgari ücreti belirleme çalışmaları çerçevesinde yaptığı toplantı sona erdi. 
     Türkiye İşveren Sendikaları Konfederasyonu TİSK Temsilcisi Nihat Yüksel, toplantının ardından gazetecilere yaptığı açıklamada, toplantıda, Hazine Müsteşarlığı, Devlet İstatistik Enstitüsü ve Devlet Planlama Teşkilatı temsilcilerinin ülke ekonomisine ilişkin sunum yaptıklarını bildirdi. 
     1 Ocak 2004'ten itibaren yürürlüğe giren asgari ücretin geçen yılın ikinci 6 ayında gerçekleşen enflasyondan çok daha fazla olduğunu belirten Yüksel, ''Makro ekonomik veriler bakımından bu yıl bir realite görünmüyor'' dedi. 
     Yüksel, tekstil ve elektronik gibi yoğun emek isteyen sektörlerin başta Çin olmak üzere Uzakdoğu ülkelerinin rekabeti karşısında büyük zarar gördüğünü söyledi. 
     Bir gazetecinin, ''303 milyon liralık asgari ücretle geçinmenin mümkün olup olmadığını'' sorması üzerine, ''Bu soru ağızlara o kadar sakız olmuş ki, hiç bir değeri de yok'' diye konuştu. 
     Yüksel, asgari ücrete makro ekonomik büyüklüklere göre bakılması gerektiğini ifade ederek, ''Yoksa sizin dediğiniz gibi 'şu kadar parayla böyle olmuş'. Bu ekonomi dışı bir itham. Bence son derece yanlış. Şirketler ekonominin verebileceğini veremeye hazır'' diye konuştu. 
     İşçi kesimini temsil eden Türk-İş Genel Mali Sekreteri Ergun Atalay da toplantıda, Hükümet'in herhangi bir rakam önermediğini bildirerek, Devlet İstatistik Enstitüsü'nün bir dahaki toplantıya bir rakam getireceğini söyledi. 
     Atalay, yeni asgari ücretin en düşük memur maaşı ya da DİE'nin getireceği rakam seviyesinde olmasını istediklerini ifade etti. 
     Bir gazetecinin, ''Az önce işverenlere 303 milyon lira ile nasıl geçinileceğini sorduğumuzda sinirlendiler ve bunun ağıza sakız yapılmış bir soru olduğunu söylediler. Siz ne diyorsunuz '' şeklindeki sorusu üzerine Atalay, şu andaki asgari ücretin yürürlüğe gireceği sırada işverenlerin, rakamın yüksek olduğu gerekçesiyle ekonominin kayıt dışına kayacağını söylediğini ifade etti. Ancak ülkenin şu anki ekonomik durumunun müspet olduğunu belirten Atalay, şunları kaydetti 
     ''Bırakın 4 kişiyi, 1 kişinin insanca yaşayacağı bir rakam talep ediyoruz. Biz burada 10 milyonu, 20 milyonu konuşuyoruz. Parası olmayana 1 milyon da, 10 milyon da büyük para parası çok olana 1 milyar da, 10 milyar da az para. İşyerlerini sıkıntıya sokmak istemiyoruz. En azından çalışanın nefes alabileceği bir ücret olsun.'' Atalay, işverenlerin, DİE'nin gelecek toplantıda rakam getirecek olmasından bile rahatsızlık duyduklarını ile sürerek, ''Fakir düğün yaparken davul patlatır derler. İnşallah biz davul patlatmayız'' dedi. 
     Asgari Ücret Tespit Komisyonu, 23 Haziran Çarşamba günü bir kez daha toplanacak. 
     
</TEXT>
</DOC>
