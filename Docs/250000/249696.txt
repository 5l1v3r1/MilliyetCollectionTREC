<DOC>
<DOCNO> 249696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonspo12.html </URL>
<DATE> 2004/06/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Türkiye Rallisi'ne katılacak otomobiller Antalya'ya gelmeye başladı 
</HEADLINE>
<TEXT>

     Dünya Ralli Şampiyonası'nın 7. ayağı Türkiye Rallisi'ne katılacak otomobiller, Antalya'ya gelmeye başladı. 
     Antalya'nın Kemer İlçesi'nde 24-27 Haziran tarihleri arasında gerçekleştirilecek Türkiye Rallisi'ne katılacak otomobillerden bir bölümü, ro-ro gemisiyle tırlar içinde Antalya Büyük Liman'a geldi. 
     Sea Witch Valletta adlı ro-ro gemisiyle getirilen ve içinde 52 otomobil bulunan 69 tır, teknik ekip gözetiminde ve geniş güvenlik önlemleri altında gemiden indirildi. 
     Tırlar daha sonra yarışların gerçekleştirileceği Kemer İlçesi'ne polis eskortu eşliğinde götürüldü. 
     Öte yandan rallide yarışacak otomobillerin karayoluyla kente gelmesi de sürüyor. 
     Dünya Ralli Şampiyonası'nın 7. ayağı olan Türkiye Rallisi, 24 Haziran'da Cumhuriyet Meydanı'ndan başlayacak ve aynı gün Akdeniz Üniversitesi Yerleşkesi'nde özel etap gerçekleştirilecek. 
     Yarışlar, 27 Haziran'da sona erecek. 
     
     KEMER BELEDİYESİ ÖNLEMLERİNİ ALDI 
     Kemer Belediye Başkan Vekili Ahmet Tokgöz de, ralliyle ilgili yaptığı açıklamada, dünyaca ünlü birçok pilotun Kemer dağlarındaki özel toprak parkurlarda mücadele etmeye hazırlandığını bildirdi. 
     Kemer'de heyecanlı günlerin yaşanacağını ifade eden Tokgöz, ''Kemer ve Kumluca'daki 1236 kilometrelik parkurda, yaklaşık 17 özel etapta gerçekleştirilecek ralliyle ilçemize yaklaşık 35 bin arasında ralliseverin gelmesini bekliyoruz'' dedi. 
     Tokgöz, belediye olarak rallinin başarılı biçimde tamamlanması için tüm önlemlerin alındığını kaydetti. 
     
</TEXT>
</DOC>
