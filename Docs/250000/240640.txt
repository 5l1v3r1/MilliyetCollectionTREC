<DOC>
<DOCNO> 240640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun06.html </URL>
<DATE> 2004/05/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kadirov suikasti... Saldırıyı Çeçen Lideri Basayev üstlendi... 
</HEADLINE>
<TEXT>

     Çeçenistan'ın Rus yanlısı Devlet Başkanı Ahmet Kadirov'un 9 Mayıs'ta hayatına mal olan bombalı saldırının sorumluluğunu köktenci Çeçen komutanlarından Şamil Basayev üstlendi. 
     İnternetteki Kavkaz Center sitesine Basayev imzasıyla gönderilen bildiride, ''Kadirov'un ölüm fermanının şeriat mahkemesince çıkarıldığı'' kaydedildi. 
     Kavkaz Center, Basayev'in bildirisinin elektronik postayla geldiğini belirtti. 
     Diğer Çeçen ve Rus yetkililerinin de tehdit edildiği bildiride, ''bir ay önce söz verdikleri halde Kadirov'un kellesini ayaklarının altına atamadıkları için'' eski Devlet Başkanı Aslan Mashadov'dan özür dilendiği kaydedildi. 
     Bildiride, ayrıca Rus lideri Vladimir Putin de üstü kapalı bir dille tehdit edildi. 
     Mashadov, Grozni'de Kadirov'un öldürüldüğü suikastın arkasında olduğunu yalanlamış ve terörizmi kınayan genel bir açıklama yapmıştı. 
     Basayev, daha önce de Rusları hedef alan birçok saldırının sorumluluğunu üstlenmişti. 
     
</TEXT>
</DOC>
