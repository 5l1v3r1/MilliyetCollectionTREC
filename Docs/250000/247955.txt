<DOC>
<DOCNO> 247955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/siyaset/axsiy01.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, muhalefeti güvenoyuyla sınıyor 
</HEADLINE>
<TEXT>


CHP muhalefetinin başkanlık seçiminin de yapılacağı kurultay toplama isteği, Baykal'ın sadece güvenoylaması yapılacak olağanüstü kurultay hamlesiyle yeni boyut kazandı 

İSTANBUL Milliyet 


CHP Genel Başkanı Deniz Baykal, parti içinde yaşanan tartışmaların sona erdirilmesi için olağanüstü kurultayı toplayacağını söyledi. Kurultayda söz dinlemez milletvekillerinin durumunun görüşüleceğini ve genel başkana güvenoyu talebinin oylanacağını belirten Baykal, "Güvenoyu olmazsa CHP'de yeni seçim yapılır" dedi. 
CHP'nin sürekli kendisiyle çekişen bir parti konumunda olamayacağını ifade eden Baykal "Bazı milletvekilleri ne genel başkan, ne Parti Meclisi, ne parlamento, ne belediye başkanı dinliyor. Partinin en yetkili organı kurultaydır. Kurultayı sık sık toplamayı doğru bulmuyorum, ancak ortada bir zorunluluk var. Şimdi elimizde tek organ kaldı. Sıra Kurultay'a gelmiş gözüküyor. Tüzüğün verdiği yetkiyi kullanarak 3 Temmuz'da olağanüstü kurultayı topluyorum" diye konuştu. 

'Buyurun size kurultay' 
Baykal, kurultayda söz dinlemez milletvekillerinin partiye zarar veren çalışmalarının değerlendirileceğini de dile getirdi. Baykal sözlerini şöyle sürdürdü 
"Arkadaşlarımız CHP'yi, CHP'nin sekiz aylık yönetimini, en ağır iddia ve iftiralarla suçlamaya devam ediyor. Partinin meşru organlarında konuşmayanlar, parti aleyhine gazetelerde, TV'lerde konuşmaya devam ediyor." 
Kurultay sürecinin başlangıcını 28 Mart öncesine dayandıran Baykal, "Seçimlerde oy vermeyenler, bize oy verilmesini engellemek için kampanya düzenleyenler oldu. Aylardır parti kurultay tartışmaları içine girdi. 'Yapmayın' diyorum, 'yaparız' diyorlar. Buyurun yapıyorum" şeklinde konuştu. CHP Genel Başkanı Deniz Baykal, sözlerine şöyle devam etti "Arkadaşlarımızın iddialarını kurultay benimserse, güvenoyu vermez. Güvenoyu olmazsa CHP'de seçim yapılır. Bu arkadaşlar istedi diye Genel Başkanlık'tan ayrılacak değilim. CHP'nin resmi kurultayının bana verdiği genel başkanlık görevini sonuna kadar götürmek, boynumun borcudur. Kurultay milletvekili arkadaşların iddiasını paylaşmıyorsa, kendilerine çekidüzen vermek zorunda kalırlar." 

Güvenoylamasında ne olacak 

3 Temmuz'da yapılacak güvenoylaması açık oylamayla gerçekleştirilecek. Güvenoyunu alamaması durumunda Baykal'ın genel başkanlığı düşecek. Kurultay gündemine seçim maddesi konulacak ve yeni genel başkan 45 gün içinde toplanacak kurultayla seçilecek. CHP'de son kurultay 23 - 24 Ekim 2003'te yapılmış ve tüzük değişikliği tartışmalarına sahne olmuştu. Muhalif hareketi destekleyen İstanbul Milletvekili Kemal Derviş, genel merkezin de dikkatle izlediği isimlerin başında geliyor. Kulislerde Kemal Derviş'in "Antidemokratik tüzük maddeleri ortadan kaldırılmadan olağanüstü seçimli kurultayı toplamanın anlamı yok" sözleri konuşuluyor. 

Güneş Baykal'a güvenmiyoruz 

EZELHAN ÜSTÜNKAYA Ankara 

CHP Genel Başkanı Deniz Baykal'ın sadece "güvenoyu" maddesiyle kurultayı toplayacağını açıklamasına muhalif kanattan büyük tepki geldi. Muhalifler, "seçimli kurultay ve tüzük kurultayının toplanmasını önlemeye yönelik taktik" derken, lider adayları arasında adı geçen Hurşit Güneş, "Kurultayda Baykal'a güvenmediğimizi açık açık dile getireceğiz. Baykal risk aldı" diye konuştu. Seçimli olağanüstü kurultay toplanması gerektiğini dile getiren Yeniden CHP Hareketi Dönem Sözcüsü Güneş, "Güvensizlik olduğu belli. Tabanın talebi seçimli kurultay. CHP'de yenilenme arzulanıyor. Bunu geçiştirmek, yok saymak doğru değil. Bu bizim parti sorumluluğumuz" ifadesini kullandı. 
İstanbul Milletvekili Zeynep Damla Gürel de, "Bu gündemle kurultay toplamak doğru değil. Milletvekillerinin durumu kurultayda mı görüşülür CHP'de tartışma platformları çoğaltılmalı" şeklinde konuştu. Eski Genel Sekreter Adnan Keskin de, "Baykal'ın yaptığı hile - i şeriye. CHP tarihinde bu durum vaki değil. 1979'da Bülent Ecevit'in girişiminin kötü, soluk kopyası. Takiye yapıyor" dedi. 

Doğan Oylama gizli yapılmalı 

Eski Gaziantep Büyükşehir Belediye Başkanı Celal Doğan Baykal'ın aldığı karar demokratiktir. Partinin önünü, değişimin önünü açmaya yarar. Bundan sonra asli görev delegelerin. Daha demokratik olması, gizli oylama yapılmasını sağlamaktan geçer. 
Eski Genel Sekreter Ertuğrul Günay Seçimli kurultayı ve tüzük kurultayını önlemeye yönelik bir taktik. Yolumuza devam edeceğiz, imzaları toplayacağız. 
İzmir Milletvekili Hakkı Akalın Baykal'ın çağrı metnini görmemiz lazım. Milletvekillerinin durumu grupta konuşulur. Genel başkanın çağrısı olumlu ama eksik. 
Gaziantep Milletvekili Abdülkadir Ateş Kurultay çağrısı yapması olumlu ama güvenoyu şeklinde yapılması alışılan bir durum değil. Açık güvenoylaması yapılması parti içinde büyük sorunlar yaratır. Vicdanen rahat olması için güvenoylaması gizli yapılmalı. 


</TEXT>
</DOC>
