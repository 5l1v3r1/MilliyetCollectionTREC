<DOC>
<DOCNO> 202637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/spor/spo04.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Tuna çekildi 
</HEADLINE>
<TEXT>

   Sümer'i eleştiren Trabzonspor Asbaşkanı, Ulusoy'a göndermede bulundu, aday olmayacağını belirtti 
      
   'Haksızlık yaptı' 
   TRABZONSPOR Asbaşkanı Erol Tuna, Gazeteciler Cemiyeti'nde dün yaptığı basın toplantısında, eski Başkan Özkan Sümer'i eleştirdi, 21 Aralık'taki genel kurulda aday olmadığını açıkladı. Sümer'in istifasının yanlış bir karar olduğunu vurgulayan Tuna, "Hem bize, hem de Trabzonspor'a haksızlık yaptı. 'Sonuna kadar birlikteyiz' sözü vermiştik. Ben sözümde durdum, o gitti" ifadesini kullandı. 
   
   'Yönetim yönetir ' 
   FUTBOL Federasyonu Başkanı Haluk Ulusoy'un kongre öncesinde Trabzon'a gelerek başkan adaylarını birleştirmeye çalışacağı konusunda yorum yapan Tuna, "Trabzonspor seçimini sağlıklı biçimde yapar. Kulübü de yönetim yönetir. Bu sanırım gerekli yanıttır" dedi. İsmi başkan adayları arasında geçen Tuna, seçimlerde de aday olmayacağını belirterek, kendilerine yardımcı olanlara teşekkür etti. 
   
   Mehmet Yılmaz oynamıyor    TÜRKİYE Kupası'nda bugün Kayserispor ile oynayacak olan Trabzonspor turu hedefliyor. Bordo - Mavililer'de sakatlığı süren Mehmet Yılmaz'ın yine oynamayacağı açıklanırken, Van de Paar, Mehmet Kahraman, Tayfun Cora ve Emrah Eren'in sağlık sorunlarının devam ettiği belirtildi. 
   
   
</TEXT>
</DOC>
