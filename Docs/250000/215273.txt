<DOC>
<DOCNO> 215273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/yazar/pulur.html </URL>
<DATE> 2004/02/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıssadan hisse 
</HEADLINE>
<TEXT>

   
   DEVİR eski devir, nakliyatın, kamyonlarla, TIR'larla değil, develerle, kervanlarla yapıldığı devir... 
   Bir şehirden bir şehre kervan kalkacak, altın, ipek, gümüş, baharat, halı ne varsa dolu... Lakin yollarda da eşkıya var, hele "Kırk Haramiler"den korkmayan yok 
   Kervana bir muhafız aramışlar, şehirde tellal bağırtmışlar 
   "Bir babayiğit aranmaktadır. Bu babayiğit, mangal gibi yürekli, demir gibi bilekli, burma bıyıklı, yüreğine, bileğine güvenenlerin başvurması..." 
   Ertesi gün bir babayiğit çıkagelmiş, yiğit ki yiğit 
   Kervan yola çıkmış, kim korkar eşkıyadan "Kırk Harami"den... 
   Bütün gün yol alınmış, gece mola verilmiş, yenilmiş içilmiş, nasıl olsa babayiğit var, herkes sızıp, uyuyup bir kenara kıvrılmış... 
   Onlar uykudayken "Kırk Haramiler" kervanı basmış, herkesi don gömlek bırakmışlar, bir de bakmışlar, insan azmanı biri horul horul uyuyor 
   "Kim bu " 
   "Bizim babayiğit, bizi size karşı koruyacaktı " 
   "Kırk Haramiler" sıraya girmiş, otuz sekiz, otuz dokuz, kırk, birden bizim babayiğit ayağa fırlamış, çekmiş kılıcını, Allah yarattı dememiş, kırk haramilerin kırkını da kılıçtan geçirmiş... 
   
   TEKRAR yola çıkılmış, varılacak şehre varılmış, "babayiğit" hakkını almış, ertesi gün bakmış şehirde yine tellal dolaşıyor, kervana muhafız aranıyor. 
   Koşmuş kervan sahibine 
   "Niye benden vazgeçtin, sizi Kırk Haramiler'den ben kurtarmadım mı " 
   Kervan sahibi boynunu bükmüş 
   "Kusura bakma yiğidim, iyisin, hoşsun da uykun biraz derin, ben her sefer kırk eşkıyayı nerede bulayım, sen kırkıncıda uyanıyorsun " 
   Kıssadan hisse... 
   "CHP hala ne bekliyor " diye sual edenlere, sunulur. 
   
   BUSH, akıl hastanesini dolaşıyormuş, bir hasta yanına gelmiş, onu tanımamış, sormuş 
   "Sen kimsin " 
   Bush fena bozulmuş 
   "Ben dünyanın en kudretli ve kuvvetli devleti Amerika'nın başkanıyım " 
   Hasta dikkatle bakıp başını sallamış 
   "Vah vah, bende de böyle başlamıştı, sonra getirip buraya tıktılar " 
   Kıssadan hisse... 
   Sakın yolunuz akıl hastanesine düşmesin, benzerleriniz sizi hemen tanır 
   
   KOCA Ragıp Paşa'nın ünlü bir sözüdür 
   "Şecaat arz ederken merd - i kıpti, sirkatin söyler" 
   Yani, kahraman Çingene, yiğitliğini anlatırken hırsızlığını söyler. 
   Kıssadan hisse... 
   Her devrin yağdanlığını televizyonda seyrederken, bu söz aklımıza geldi, yılışa sırnaşa neler yaptığını anlatıyordu. 
   
   TEMEL, otelde, sabah kahvaltısı ederken tabaktaki zeytini bir türlü yakalayamamış, garson gelmiş, çatalı almış, zeytine batırmış "Buyrun " diye uzatmış... 
   Temel çok bozulmuş. 
   "Ha pen oni yormasaydum, zor yakalardun " 
   Kıssadan hisse... 
   Herkes "Bu defa kara teslim olmadık " diyor. 
   İlk fırtınadan sonra, kamuoyu ayaklanmasaydı, yöneticiler gürültüden uyanmasaydı görürdük halimizi... 
   Buna da şükür 
   Ve fırtınadan ne zaman çıkacağını, karın saat kaçta yağacağını bile bilen Meteoroloji uzmanlarına teşekkür. 
   Türkiye'de böyle kurumlar da var. 
   
      
   
</TEXT>
</DOC>
