<DOC>
<DOCNO> 208916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur41.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyon toplantısını tavandan akan sular böldü... 
</HEADLINE>
<TEXT>

     TBMM Anayasa Komisyonu'nda, Kamu Yönetimi Temel Yasa Tasarısı'nın görüşmeleri sırasında Devlet Bakanı ve Başbakan Yardımcısı Mehmet Ali Şahin'in oturduğu yerin üzerindeki avizenin kenarından sular akmaya başlayınca toplantıya ara verildi. 
     TBMM'de dünden bu yana yaşanan tartışmalar nedeniyle aralar verilerek ele alınabilen tasarının bugünkü görüşmeleri sırasında da teknik bir arıza meydana geldi. 
     CHP milletvekillerinin protesto ederek katılmadığı Anayasa Komisyonu'nda, tasarının 42'nci maddesi görüşülürken Bakan Şahin'in oturduğu yerin üst tarafından sular akmaya başladı. Avizenin kenarından akan kirli sular Şahin'in üzerine sıçradı ve önünde bulunan kağıtları ıslattı. 
     Komisyon Başkanı Burhan Kuzu, bunun üzerine görüşmelere 20 dakika ara verirken, AK Parti milletvekilleri de ''CHP'liler çatıda olmasın'', ''Kemal Anadol mu yukarıda acaba '' diye espri yaptılar. 
     
</TEXT>
</DOC>
