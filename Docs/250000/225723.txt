<DOC>
<DOCNO> 225723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yasam/yas07.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktoru suçlayan rapor 2 yılda geldi 
</HEADLINE>
<TEXT>

   AHU COŞKUN İstanbul 
   
   Özel Okmeydanı Hastanesi'nde beş yıl önce yanlış tedavi sonucu hayatını kaybettiği öne sürülen Işıl Düçay'la 3 ilgili dava raporunu iki yıl sonra mahkemeye gönderen Yüksek Sağlık Şurası, tedaviyi yapan Dr. Ali Kaya'nın sekizde dört kusurlu olduğunu bildirdi. İddiaya göre, ateşlenince hastaneye götürülen ve kabakulak teşhisi konulan Düçay, Dr. Ali Kaya tarafından Novalgine iğnesi yapıldıktan sonra eve gönderildi. Düçay, ertesi gün hayatını kaybetti. Adli Tıp Kurumu'nun raporunda, Düçay'ın kabakulak sonrası 'iltihaplı zatülcem'e yakalandığı belirtilmişti. Beyoğlu 10. Asliye Ceza Mahkemesi'nde doktorlar İzzet Kemal Erkal, Ali Kaya ve hemşire Ebru Çoban hakkında 'tedbirsizlik sonucu ölüme sebebiyet' vermek suçundan açılan davada yaklaşık iki yıldır Yüksek Sağlık Şurası raporu bekleniyordu. 
   Gelen raporda Kaya'nın tıbbi usullere uygun gerekli muayene ve tetkikleri yapmadığı belirtildi. Kaya, Sağlık Şurası'nca sekizde dört oranında kusurlu bulunurken, Erkal ve Çoban'ın kusursuz olduğu bildirildi. 
   
   
   
</TEXT>
</DOC>
