<DOC>
<DOCNO> 245559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun39.html </URL>
<DATE> 2004/06/05/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
Clarke, Alman ve Fransız istihbaratlarını eleştirdi.. 
</HEADLINE>
<TEXT>

     Beyaz Saray'ın eski terörizmle mücadele danışmanı Richard Clarke, Alman ve Fransız istihbaratlarını eleştirerek, bunların, kendi ülkeleri dışında pek az kaynakları olduğunu iddia etti. 
     Clarke, Almanya'nın Handelsblatt Gazetesi'ne yaptığı açıklamada, ''Irak'ta ne olup bittiğini öğrenmek istesem, soracağım son kişiler Almanlar ve Fransızlar olurdu'' dedi. 
     ABD'nin bu ülkelerden düzenli olarak bilgi aldığını, ancak bu bilgilerin işe yaramaz olduğunu öne süren Clarke, ''Eğer bilgiye ihtiyacım olursa, geleneksel NATO ortaklarına değil, İngiltere'ye, Ürdün'e, Fas'a veya Türkiye'ye sorardım'' diye konuştu. 
     ''Aganist All Enemies'' adlı kitabının tanıtımı için Almanya'da bulunan Clarke, 2003'te görevinden istifa etmişti. Clarke, 11 Eylül saldırılarından önce terörizmi öncelikli mesele olarak ortaya koymadığı için ABD Başkanı George Bush yönetimini eleştiriyor. 
     
</TEXT>
</DOC>
