<DOC>
<DOCNO> 245791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonspo04.html </URL>
<DATE> 2004/06/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Selçuk Alex çok iyi bir futbolcu, takıma lazımdı... 
</HEADLINE>
<TEXT>

     Fenerbahçe'nin başarılı orta saha oyuncusu Selçuk Şahin, oldukça yorucu geçen sezonun yorgunluğunu memleketi Mersin'in Silifke İlçesi'nde denize girerek çıkartıyor. 
     Selçuk, sezonun bitmesi ve yapılan şampiyonluk kutlamalarının ardından soluğu memleketi Silifke'ye bağlı Susanoğlu Beldesi'nde aldı. 
     Susanoğlu'nda ailesi, yakınları ve arkadaşlarıyla hasret gideren Selçuk, sezonun çok yorucu geçtiğini ifade ederek, ''Hedeflediğimiz şampiyonluğa da ulaştık, şimdi dinlenme zamanı. Yakınlarımla hem hasret gideriyor hem de denize girerek enerji depoluyorum'' dedi. 
     Selçuk, gelecek sezonun daha zor geçeceğini ve üç kulvarda mücadele edeceklerini ifade ederek, ''Ayrıca, kadromuz yapılan transferlerle genişledi. 18'e girmek bile çok zor olacak. Herkes birbiriyle kıyasıya rekabete girecek'' diye konuştu. 
     
     ''HEDEFİ BÜYÜTMEMİZ LAZIM'' 

     Fenerbahçe ile sözleşme imzalayan Brezilyalı Alex'in çok iyi bir futbolcu olduğunu belirten Selçuk, şunları söyledi 
     ''Alex gibi hücuma dönük bir futbolcu takıma lazımda. Milli maçta da kendisine karşı oynadım. Fenerbahçe'de başarılı olacağına inanıyorum. Transferde anlaşma sağlanan Serkan, Deniz ve Murat Hacıoğlu da milli takımdan arkadaşlarım, hepsi de iyi oyuncular. 
     Yaptığımız transferlerle hedefimiz, Şampiyonlar Ligi'nde başarılı olmak. Birinci turu geçip, daha büyük başarılar elde edeceğiz. Fenerbahçe olarak hedefi büyütmemiz lazım. Yeni sezonda Türkiye ve Şampiyonlar Ligi'nde başarılı sonuçlar alacağımıza inanıyorum. Ayrıca, uzun yıllardan beri alamadığımız Türkiye Kupası'nı da kazanmak istiyoruz.'' Selçuk, bir süre daha Susanoğlu'nda kaldıktan sonra tatilinin kalan bölümünü Antalya'da geçireceğini kaydetti. 
     
</TEXT>
</DOC>
