<DOC>
<DOCNO> 228176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yazar/guclu.html </URL>
<DATE> 2004/04/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Türk ve Alman eğitim politikaları 
</HEADLINE>
<TEXT>

   
   YÖK ile Milli Eğitim Bakanlığı, bir masa etrafında oturup Türk eğitim sisteminin temel sorunlarını tartışamıyor. Birinin ak dediğine diğeri kara diyor. Aradaki soğukluk, azalacağına daha da artıyor. 
   İşte böylesine bir ortamda Konrad Adenauer Vakfı tarafından Ankara'da ilginç bir kongre gerçekleştirildi. Başlığı 
   Türkiye'de ve Almanya'da Eğitim Politikası, Bilim Özerkliği ve Üniversite Reformu. 
   Almanya'dan, YÖK'ten, Milli Eğitim Bakanlığı ve üniversitelerden çok sayıda politikacı ve eğitim bilimci vardı. Sorun çok, zaman az olunca elbette saatler yetmedi ama pek çok sorun da masaya yatırıldı. Türkiye Almanya kıyaslaması yapıldı. Uzun vadeli ortak çözüm yolları arandı. 
   Almanya'da bizim gibi eğitim sistemini yenileştirme çabası içerisinde. Başbakan Schröder'in bu konudaki çabalarını önceki hafta yazmıştım. Dün de gördüm ki bu konuda ciddi bir gayret içerisindeler... 
   Kongerede peş peşe beş oturum gerçekleşti. İşte konu başlıkları 
   YÖK'ün görevleri. Alman üniversitelerinde özerklik ve Alman üniversite sisteminin reformu. Türk üniversitelerinde hangi reformlar gerekli. Türk okul sistemi ve reform gereklilikleri. Pisa Araştırması'nın sonuçları ve Alman okul sistemine ilişkin çıkarsamalar. Yükseköğretim reform yasasının avantajları ve dezavantajları. 
   YÖK Başkanı Teziç, uzunca bir konuşma yaptı. Soruları cevaplandırdı. Salonda bıraktığı izlenim Gürüz gibi statükoyu korumanın ötesine geçmek istemiyor şeklinde. İşte konuşmasından birkaç satırbaşı 
   Geniş katılımlı büyük bir kurultay gerçekleşmeden YÖK yasası TBMM'ye getirilmemeli. Acele ederek değil, düşünerek sufice, filozofça konuya yaklaşılmalıdır. 
   Devlet ile siyasi iktidar arasında ahenk zorunluluğu vardır. 30 yeni üniversitenin ülkeye bir katkısı olmaz. Sadece siyasilere katkı getirir. 
   Üniversiteleri dış müdahalelerden korumak gerekir. 
   Meslek liselilerin mağduriyeti söz konusu değildir. Asıl mağdur olan düz liselerden mezun olanlardır. 
   Rektörlerin ille de seçimle gelsin görüşüne katılmıyorum. 
   Meslek lisesi mezunlarının üniversiteye giriş konusu, kongreye damgasını vurdu diyebiliriz. Tartışmaların odak noktası, meslek liseleri nezdinde imam hatiplerdi. 
   İmam hatiplerin şeriat düzenine geçmek için bir araç olduğunu söyleyenler de oldu. Önlerinin açılması gerektiğini vurgulayanlar da. Bu konuda Alman konukların görüşleri ve ülkelerindeki uygulama da masaya yatırıldı. 
   Sonuçta şu noktaya gelindi Mesleki eğitim önemlidir. Geliştirilmelidir. Mezunların önleri en azından kendi alanları ile ilgili fakültelere girişte tıkanmamalıdır. 
   Hessen Eyaleti Kültür Bakanı Karin Wolf'un Alman eğitim sistemini sorgulayan konuşmasında en çarpıcı bölüm, öğrenmeyi okul öncesinden de öteye götürüp doğumdan itibaren ele almalarıydı. 0 10 yaş arası, temel eğitimin ilk aşaması olarak ele alınmaya başlanmış. Yabancı dil, en iyi okula başlamadan önce öğreniliyorsa, kreşlerde neden dil öğretmeyelim sorusunu tartışmaya açtı. 
   ODTÜ Eğitim Bilimleri'nden Prof. Dr. Ali Yıldırım'ın ilk ve orta dereceli okullara yönelik reform istekleri de kayda değerdi. Ona göre ivedilikle reform gereken 5 alan şöyle Tek tip eğitim anlayışı, ders kitapları, mesleki eğitim, merkezi denetim ve teste dayalı sınavlar. Daha pek çok konuşmacı ve konu vardı. Her biri ayrı bir yazı konusu. Zaman içerisinde onları tekrar ele alacağım. 
   Özetin özeti Eğitim, artık dört duvar arasına sığmayacak kadar farklı boyutları olan, sürekli değişen ve sürekli gelişen bir yapıya sahip. Değişime direnenler kadar, değişimi kendi yörüngesine sokmak isteyenler de eğitime zarar veriyor. Çözüm Ortak akıl, vizyon ve uzlaşma. Ama maalesef o da bizde yok. 
   
      
   
   
   
</TEXT>
</DOC>
