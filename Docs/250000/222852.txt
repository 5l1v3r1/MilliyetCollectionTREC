<DOC>
<DOCNO> 222852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo30.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıca Dünyanın en az şut atan takımıyız... 
</HEADLINE>
<TEXT>

     Samsunspor Teknik Direktörü Erdoğan Arıca, ''İddia ediyorum, belki de dünyanın en az şu atan takımıyız'' dedi. 
     Nuri Asan Tesisleri'nde basın toplantısı düzenleyen Arıca, geçen hafta oynadıkları Diyarbakırspor karşılaşmasında beklenen oyunlarını sergilediklerini ama daha iyisinin olabileceğini söyledi. 
     Bu hafta deplasmanda yapacakları Gaziantepspor maçı hazırlıklarına başladıklarını belirten Arıca, Gaziantepspor'un durumunun kendilerini ilgilendirmediğini ve sadece iyi oyun sergileyerek maçı kazanmalarının önemli olduğunu kaydetti. 
     İstatistiklere baktıklarında şimdiye kadar en çok golü sol kanattan yediklerinin görüldüğünü vurgulayan Arıca, daha sonra şu tespitlerde bulundu 
     ''Takım gün geçtikçe daha iyi oluyor. Ama bazı gerçeklerin de bilinmesi gerekli. İddia ediyorum belki de dünyanın en az şut atan takımıyız. Oyuncularıma söylüyorum 'kaleye şut çekin'... Bir de yan toplarda hiç iyi değiliz. Ayrıca çok pas hatası yapıyoruz. Bunların üzerinde her idmanda duruyor ve sorunu gidermeye çalışıyoruz. '' Oyuncularla çok iyi iletişim kurduğuna inandığını ifade eden Arıca, ''Bir antrenör, futbolcunun psikolojisinden anlamalı. Dünyanın her yerinde aynı fizik çalışmaları yapılıyor. Asıl iş burada bitmiyor. Önemli olan onları etkilemek, liderlik yapmaktır'' diye konuştu. 
     
     TAKIMIN GERÇEK SAHİPLERİ 
     Arıca, bazı futbolcuların takım için önemli olduğunu ve bunlara diğer oyunculardan daha fazla sorumluluk düştüğünü söyledi. 
     Bu futbolcular arasında Serkan Aykut ve Celil Sağır'ın ilk akla gelen isimler olduğunu belirten Arıca, şunları kaydetti 
     ''Takımın asıl sahipleri emektar oyunculardır. Samsunspor denilince akla ilk onlar geliyor. Bu tavizi kimseye vermem ama gerçek bu. Ben onları karşılaşmada sahadan alırken sıkıntı duyuyorum. Onlara, 'mücadelenizi yapın, çıkmak isterseniz gelin bana söyleyin. Beni, sizi çıkartmaya mecbur bırakmayın' dedim'' şeklinde konuştu. 
     Arıca, defans oyuncularından Kenan'ı Milli Takım'a önerebileceğini, kendi döneminde altyapıdan yetişen, kendini geliştiren tek futbolcunun da Musa olduğunu bildirdi. 
     
</TEXT>
</DOC>
