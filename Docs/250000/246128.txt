<DOC>
<DOCNO> 246128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/siyaset/axsiy01.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık sıra size geldi' 
</HEADLINE>
<TEXT>


AB ülkelerinin büyükelçileriyle akşam yemeğinde bir araya gelen Başbakan Erdoğan, Türkiye'ye aralıkta müzakere tarihi istedi... 

ANKARA Milliyet 


Başbakan Recep Tayyip Erdoğan, Avrupa Birliği AB ülkelerinin büyükelçilerinden, Türkiye'ye aralıkta müzakere tarihi verilmesini istedi. Büyükelçilere, eski DEP'li Leyla Zana'ya tekrar yargılanma hakkı verildiğini ve Türkçe dışındaki 5 ayrı dil ve lehçede dün yayına başlandığını anlatan Erdoğan, "Biz üzerimize düşeni yaptık, sıra sizde" dedi. AB ülkelerinin Ankara'daki büyükelçileriyle dün akşam yemeğinde biraraya gelen Erdoğan, hedefledikleri noktaya daha gelemediklerini ancak keskin virajları bir daha geçmemek üzere arkada bıraktıklarını anlattı. 
Erdoğan büyükelçilere, "Haziran zirvesinde müzakereler için ön şart olan siyasi kriterlerde, gerek Kıbrıs konusunda attığımız adımların layıkıyla değerlendirildiğini görmek istiyoruz" dedi. Erdoğan'ın verdiği mesajlar şöyle 
ANADİLDE YAYIN Zana davasının da aralarında bulunduğu 19 dava, Avrupa İnsan Hakları Mahkemesi AİHM kararları ışığında yeniden ele alındı. Kürtçe kursları açıldı. TRT bu dillerde yayın yapma kararı aldı. Güneydoğuda Kürtçe oyunlar sahneliyor, konserler veriliyor. 
YABANCILARA DİNİ ÖZGÜRLÜK Türkiye'deki gayrimüslimlerin ve yerleşmiş yabancıların dini özgürlüklerden en geniş şekilde yararlanması önceliğimiz. 
İŞKENCE İlkemiz sıfır tolerans. AİHM'ye yapılan başvurular diğer Avrupa ülkeleri seviyesine düştü. 
TARİH BEKLİYORUZ Bizim beklentimiz 2005'in ilk aylarında müzakerelerin açılmasına imk n tanıyacak kararın aralıkta alınması. Komisyonun da ekim ayında bu yönde sarih tavsiyede bulunmasını bekliyoruz. Türkiye'nin sesi bağırmamıza gerek bırakmayacak kadar güçlü çıkacaktır. Yeter ki kendine dost kulaklar bulabilsin. 
KIBRIS Birleşik Kıbrıs'ın AB'ye girmesi için üzerimize düşeni yaptık. Ayrı bilinç, irade ve sorumlulukla davranmayan taraf maalesef şu anda AB üyesidir. Türkiye'nin AB ile ilişkilerinin Kıbrıs konusunun gölgesinde tutulması kabul edilemez. 

"Beraberiz" karikatürü 
Almanya'nın Ankara Büyükelçisi konuta girerken aracınızı durdurarak şoförü aracılığıyla gazetecilere bir karikatür gösterdi. Karikatürde, AB masası üzerinde bira için bir Almanla çay içen bir Türk beraber oturuyor. 


</TEXT>
</DOC>
