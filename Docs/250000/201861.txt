<DOC>
<DOCNO> 201861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur03.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıçlardan Ediz Hun'a dava .. 
</HEADLINE>
<TEXT>

     Yargıtay 10. Ceza Dairesi Başkanı Şener Güngör ile üyeleri Turgut Okyay ve Yılmaz Çamlıbel, oğlunun uyuşturucu kullanmak suçundan aldığı mahkumiyet kararının onanmasıyla ilgili açıklamalarında kişilik haklarına saldırıda bulunduğu iddiasıyla, ANAP MKYK üyesi Ediz Hun ve sözlerini yayınlayan Vatan Gazetesi aleyhine 90 milyar liralık manevi tazminat davası açtı. 
     Edinilen bilgiye göre Güngör, Okyay ve Çamlıbel'in avukatı Metin Yazıcıoğlu tarafından hazırlanan dava dilekçesinde, Ediz Hun'un, oğlu Burak Hun hakkındaki mahkumiyet kararının onanmasının ardından Vatan Gazetesi'nde sözlerinin yayınlandığı kaydedildi. 
     Yargıtay 10. Ceza Dairesi'nin, Hun'un yargılandığı suçla ilgili temyiz mercii olduğu anlatılan dilekçede, uzun yıllar onurla görev yapan Güngör, Okyay ve Çamlıbel'in, her dava dosyasında olduğu gibi bu dosyada da objektif kıstaslarla inceleme yaptıkları ve kararı onadıkları anımsatıldı. 
     Dilekçede, Ediz Hun'un, Vatan Gazetesi'nde yayınlanan ''Türk adaletine artık güvenmiyorum. bu yargıçlara yazıklar olsun. Umarım üzerimizde komplekslerini tatmin etmişlerdir. Şöhretin bedelini ödüyoruz. Hiç mi vicdanları sızlamıyor'' şeklindeki sözlerinin Güngör, Okyay ve Çamlıbel'in kişilik haklarına gerçek dışı, haksız ve çok ağır saldırı olduğu savunuldu. 
     Dilekçede, ANAP MKYK üyesi Hun, Vatan Gazetesi ve sorumlu yazıişleri müdürü Evrim Özelbiçer'in her bir davacı için 30'ar milyar lira olmak üzere yayın tarihinden itibaren işleyecek yasal faiziyle birlikte 90 milyar lira manevi tazminat ödemesine karar verilmesi talep edildi. 
     Burak Hun, Ankara 6. Ağır Ceza Mahkemesi'nde ''uyuşturucu madde kullanmak'' suçundan yargılandığı davada 10 ay hapis cezasına mahkum edilmişti. Hun'un cezası 1 milyar 423 milyon 656 bin lira para cezasına çevrilmiş, kararın temyiz edilmesi üzerine dosya, Yargıtay 10. Ceza Dairesi'nde görüşülmüştü. 
     
</TEXT>
</DOC>
