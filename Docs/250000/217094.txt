<DOC>
<DOCNO> 217094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/yazar/akyol.html </URL>
<DATE> 2004/02/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İnönü ve bilimsel devrim 
</HEADLINE>
<TEXT>

   
   ERDAL İnönü çok saygın bir bilim ve düşünce adamı. Son olarak, verdiği iki konferans "Bilimsel Devrim ve Stratejik Anlamı" adıyla kitabı Türkiye Bilimler Akademisi'nde TÜBA tarafından kitap olarak yayımlandı. tüba gov.tr 
   Bu konuda CNN Türk'te "Eğrisi Doğrusu" programında İnönü'yü konuk etmiştim. Yayın öncesi sohbetimizde TÜBA'yı eleştirdim. TÜBA, Şerif Mardin gibi uluslararası bir bilim adamımızı görmezlikten gelmek gibi büyük bir hata işlemişti. İnönü de bunun bir hata olduğunu kabul etti. 
   İnönü de kitabında Şerif Mardin'den alıntı yapıyor. 
   Bana göre TÜBA, maalesef ideolojik önyargılarla böyle hatalar yapıyor. Halbuki bilim, her türlü önyargıyı aşmayı gerektirir. 
   16. yüzyılda yaşanan ve çağımızı hazırlayan "bilimsel devrim" de o zamanki önyargıların aşılmasıyla oluşmuştu. 
   
   İNÖNÜ siyasi devrimlerin bir noktada bittiğini, durağanlaştığını belirterek diyor ki 
   "Bilimsel devrimde ise başka bir özellik var. Çünkü burada 16. ve 17. yüzyıllarda gerçekleşen olgu, yeni bilgi üretme yolunun bulunmasıdır..." 
   Yol bitmez, onun için tek sürekli devrim, bilimsel devrimdir. 
   Nedir bu yol 
   "Gözlem, deney ve matematiksel gösterime dayanan araştırma yöntemiyle yeni bilgi üretimi. 16. yüzyıla kadar böyle bir yöntemin işe yaradığı hayal meyal biliniyor. Ama herkes anlaşmış ve yalnız bu yöntemin geçerli olduğunu kabul etmiş değil. Mistik yaklaşımlar var, simyacılar var, sihirbazlar var. İşe yarayacak bilgi elde etmek için çeşitli yollar deneniyor..." 
   Deney, gözlem ve bulguların matematikle ifade edilmesi anlamında modern bilim, 16. yüzyılda Copernicus ve bilhassa Galileo ile başlıyor. Sf. 16 
   Mesela dünyanın dönüp dönmediğini, yıldızların hareket kurallarını kutsal kitaplardan mı, yoksa teleskopla gözlem yaparak mı öğreneceğiz 
   Dindar bir insan olan Galioe bu soruya "gözlem" diye cevap verdiği için modern bilimin öncü isimlerinden biri. Sf. 24 
   İnönü Müslüman din adamlarını da böyle açıklamalar yapmaya çağırıyor. Sf. 108 
   
   BİLİMSEL bilgiye ancak deney, gözlem, sınama ve sonuçları matematikle ifade ederek varılabilir. Bu şekilde varılacak bilgiler, mesela tabiat kanunları insana dini, felsefi, sanatsal vecd ve esinler verebilir. Ama bu başka bir alandır. Onun için fizikçiler arasında dindarlar da, dinsizler de vardır. 
   Teorinin sınanması konusunda İnönü güzel bir örnek veriyor Mekanik fiziğin kurucusu Newton, dünyanın kendi etrafında dönmesiyle oluşan merkezkaç gücü sebebiyle kutupların basık, ekvatorun geniş olması gerektiğini düşünmüş. Sf. 86 
   Gözlem, bu teorik ve matematiksel önbilgiyi doğruladı. Bilim bu işte... 
   İnönü 13. asra kadar bilime Müslümanların öncülük ettiğini, demek ki İslamın engel olmadığını söylüyor. Gerilemenin sebeplerini kısaca tartışıp "kültürel faktörler"i ön palana çıkarıyor. Sf. 96 
   Bana göre ekonomik faktörler daha önemliydi. 
   Başka bir yazımda İnönü'yü birkaç noktada eleştireceğim. Bu kitabı herkese, hele de öğrenci ve öğretmenlere hararetle tavsiye ediyorum. 
   
      
   
   
</TEXT>
</DOC>
