<DOC>
<DOCNO> 220171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/siyaset/siy07.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteden iş arası eğitim molası 
</HEADLINE>
<TEXT>

   İş temposunun yoğunluğunda teknolojinin gerisinde kalmak istemeyenler için Okan Üniversitesi, programlarıyla çok sayıda seçenek sunuyor 
      İSTANBUL Milliyet 

   
   Okan Üniversitesi, öğrencilerine verdiği eğitimin yanı sıra kurduğu Sürekli Eğitim Merkezi OKSEM ile kamu birimlerine ve iş çevrelerine yönelik uygun çeşitli eğitim alternatifi sunuyor. OKSEM, iş yaşamının yoğun temposu içerisinde çağın ve teknolojinin getirdiği yeniliklere öğrenmeye zaman ayıramayan meslek sahiplerine ve kurumlara ulaşıp onların ihtiyacı olan bilgileri sunuyor. Bu programlara iş çevresine yönelik her yaşta ve her kesimden insanlar katılabilecek. Merkez tarafından öncelikle sponsorluk, turizme yönelik dil kursları, KOBİ'ler, kendilerini geliştirmek isteyen bankacılar, kendi davranışlarını sorgulamak isteyen anne ve babalar temel alındı. 
   
   'Sertifika verilecek' 
   OKSEM'de, "Dış Ticaret Elemanı Yetiştirme", "Bilgisayar Eğitimi", "Bankacılık Eğitimi" ve "Dil Eğitimi" programları bulunuyor. Dil eğitimi programında ise İngilizce, İspanyolca, Rusça, Almanca ve yabancılar için Türkçe eğitimleri veriliyor. Ayrıca her ay eğitim sonunda programa katılanlara 'katılım belgesi' ve 'sertifika' da verilecek. Okan Üniversitesi Rektörü Prof. Dr. Sadık Kırbaş, "Türkiye'nin en genç üniversitesiyiz. Kendimizi reel sektöre çok daha yakın hissediyoruz. Öğrencilerimizin gelecek kaygısına özellikle sahip çıkmak istiyoruz. Vakıf üniversiteleri arasında olmamıza rağmen ilk yedide yer aldık. Öğretim kadromuzla iddialıyız. Vizyonu geniş, yurtdışında eğitim görmüş kişilerle çalışıyoruz" dedi. 
   
   
   
</TEXT>
</DOC>
