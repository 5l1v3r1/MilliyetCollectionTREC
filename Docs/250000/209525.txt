<DOC>
<DOCNO> 209525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/ekonomi/eko01.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Giden paranın geri gelmesi zor' 
</HEADLINE>
<TEXT>

   BDDK ve TMSF'nin iki ayrı bağımsız kurum olmasının iyi planlanmadığını belirten SPK eski Başkanı Ali İhsan Karacan, Fon'un tahsilat yapmasının mümkün olmadığını söyledi 
      Finans Sohbetleri KADİFE ŞAHİN 
   
   "Sistemdeki kurumların görev ve yetkilerinin ne olacağı çok önemlidir" diyen Sermaye Piyasası Kurulu SPK eski Başkanı Ali İhsan Karacan, Tasarruf Mevduatı Sigorta Fonu'nun TMSF Bankacılık Düzenleme ve Denetleme Kurumu'ndan BDDK ayrılarak Fon Kurulu haline getirilmesinin çok iyi düşünülmeden yapıldığını söyledi. Karacan, geçmişte Fon'un görevlerinin BDDK'ya yüklenmesinin Kuruma ve sektöre zarar verdiğini, şimdi ise TMSF'ye görevleri dışında fonksiyonlar verilerek benzer durumun yaratılacağını söyledi. 
   Kamuoyunda büyük beklenti yaratılan batan banka alacaklarının tahsilatının yapılmasının mümkün olmadığını söyleyen Karacan, giden paraların geri dönüşünün zor olduğunu söyledi. TMSF'nin kamuya olan borçları ile birlikte zaranın 30 - 35 milyar dolar olduğunu tahmin eden Karacan şöyle konuştu 
   
   'Paralar kayboldu' 
   "TMSF bu tahsilatı yapabilir mi Bunu olanaklı görmüyorum. Birincisi batan geminin malları değerinden ucuza gider. İkincisi bu zararların bir kısmı TMSF'nin yöntemleri ile oluşmuş zararlardır. Üçüncüsü de tahsil edileceği zannedilen paraların bir kısmı verilen krediler olarak bir yerlerde kaybolmuştur. Zarara dönüşen bu paralar, bir yerde para kazanmadığı için geri dönme ihtimali de yok." 
   
   'TMSF de denetim isteyebilir' 
   Yeni düzenlemede yeni kadro oluşturma amacının ağır bastığını belirten Karacan, "Yeni bir organizasyon yaratma düşüncesi var. Ancak bu organizasyon bir yıl sonra daire başkanları ile birlikte bugünkünden daha farklı bir noktaya gidebilir" dedi. Düzenlemenin ilerde büyük risklere yol açacağını vurgulayan Karacan, en büyük sorunun BDDK ile yaşanacağını kaydetti. Karacan, "TMSF 'Bankaları ben sigortalıyorum. BDDK'nın yanı sıra bankaları ben de denetleyeyim" diyebilir" dedi. 
   
   'Fon'da sektör de söz sahibi olmalı'    TMSF'nin mali olarak batmış bir kurum olduğunu ifade eden Karacan, yeni bir sigorta fonu kurmak gerektiğini söyledi. Bu konunun tartışılmasının yararlı olacağını bildiren Karacan, şunları söyledi 
   "Bir mevduat sigorta sistemi kurduğunuz zaman sistemi kimin yöneteceği önemli bir konudur. Bu konuda dünyada tek bir standart yok. Bizde Merkez Bankası'nın yönetiminde olan Fon, daha sonra BDDK'nın denetimine girdi. Bizim burada mevduat sigortası kurumunu kimin yöneteceğini tartışmamız lazım. Sektöre katılımcı bir rol vermemiz lazım. Çünkü sonunda mevduat sigortası sisteminin maliyetini sadece vergi mükellefi ödemiyor, sektör de ödüyor. Bu açıdan sektörün katılımının önemli olduğunu düşünüyorum." 
   
   'Kamunun üstünde bir tortu kalacak''    Dünyadaki bütün örneklerine bakıldığında bankacılık sistemindeki bu tür olayların sonunda hep bir tortu bıraktığının görüldüğünü söyleyen SPK eski Başkanı Ali İhsan Karacan, "Bu tortunun bir kısmı sonunda hep devletin yani kamunun üstünde kalmıştır" şeklinde konuştu. 
   "Bu tortunun bir kısmını tahsil etmek ekonomik olarak mümkün değildir" diyen Karacan, Türkiye'de bankacılık sektöründe yaşanan banka batışları için şu yorumda bulundu "Buradaki problem, olayın bugüne kadar kamuoyunda bu zararların kaynakları nedir, nasıl oluşmuştur sorularının yanıtını yeterince sağlıklı tartışamadığımız için bu paralarn tahsil edilebilir paralar olduğunu zannetmemizden kaynaklanmıştır." 
   
   
</TEXT>
</DOC>
