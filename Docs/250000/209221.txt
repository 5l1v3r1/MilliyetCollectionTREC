<DOC>
<DOCNO> 209221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/siyaset/siy20.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Ufuk Uras İzmir adayı    ANKARA ANKA 

   SHP'nin İstanbul Büyükşehir Belediye Başkanlığı için Yavuz Bingöl'e adaylık teklifi götüreceği belirtildi. SHP'nin Kadıköy Belediye Başkanlığı için Fatma Girik, Ümraniye Belediye Başkanlığı için Arif Sağ'a teklif götüreceği, Tarık Akan'a da adaylık önerisinde bulunacağı belirtildi. SHP, eski ÖDP Genel Başkanı Ufuk Uras'a da İzmir Büyükşehir Belediye Başkanlığı için adaylık teklifinde bulundu. Uras'ın öneriyi kabul ettiği belirtildi. 
   
   Olgun, 'Sultanbeyli' dedi    Eyüp Zabıta Müdürü Vahit Olgun, AKP'den Sultanbeyli belediye başkan aday adayı oldu. 1987-1994 yıllarında Sultanbeyli Belediyesi'nde görev yapan Gümüşhane doğumlu Olgun, ilçeye dönük kültürel projelerle seçim yarışına hazırlanıyor. "İlçede barışı sağlayıp kültürel ve sanatsal etkinlikler düzenlenmeli" diyen Olgun'un projelerinden bazıları şöyle Mahalle merkezleri, prestij caddeleri oluşturulacak. Kadınlar lokali, Kültür Merkezi ve spor okulları kurulacak. 
   
   AKP, DEHAP'tan çekiniyor    ANKARA ANKA 

   AKP yönetimi, anketlerde DEHAP'ın kazanmasının garanti görüldüğü Diyarbakır başta olmak üzere Güneydoğu'da "Partiler üstü adaylar" çıkırmak için yeni bir çalışma başlattı. AKP'de halen DEHAP'lılarca yönetilen ve anketlerde yine bu partili adaylarca kazanılacağı sonucu çıkan 10 il ve yaklaşık 50 ilçede "DEHAP'a karşı özel kampanya" yürütülmesi benimsendi. Teşkilatlardan Diyarbakır için tüm partilerden oy alacak isim bulmaları istendi. 
   
   Milletvekili kaza yaptı    AKP Amasya Milletvekili Hamza Albayrak, dün akşam Amasya yakınlarında geçirdiği trafik kazasında yaralandı. Albayrak, eşi ve kızıyla gittiği Karasenir köyünden otomobiliyle Amasya'ya doğru yola çıktı. Aşırı yağış nedeniyle direksiyon h kimiyetini kaybeden Albayrak'ın otomobili yoldan çıktı. Kazada hafif yaralanan AKP milletvekili ayakta tedavi olup taburcu edilirken, eşi ve kızı yara almadan kurtuldu. 
   
   Sirmen reklamlara çıktı    ANKARA Milliyet 

   Adı CHP İstanbul Büyükşehir Belediye Başkanı aday adayları arasında geçen Kocaeli Milletvekili Sefa Sirmen, reklam yıldızı oldu. Sirmen, kravatlı fotoğrafıyla yer aldığı "Activa koşu bandı"nın ilanlarında, "Ben de sağlık, form ve zindeliğim için activa koşu bandını seçtim" dedi. Sirmen'in, üç ay önce koşu bandı aldığı, bunu öğrenen firma yetkililerinin 10 gün önce Sirmen'i arayarak teklif götürdüğü belirtildi. 
   
   Sezer'den YÖK'e atama    ANKARA Milliyet 

   Cumhurbaşkanı Ahmet Necdet Sezer, açık bulunan Yükseköğretim Kurulu YÖK üyeliklerine, uzun yıllar İstanbul Üniversitesi'nde görev yapan Prof. Dr. Ergin Nami Nomer ile 1995'te Türkiye Bilimler Akademisi üyeliğine seçilen Prof. Dr. İlhan Tekeli'yi atadı. YÖK'ün Cumhurbaşkanlığı kontenjanı üyelikleri, Prof. Dr. Süleyman Sağlam ve Tevfik Altınok'un görev sürelerinin dolması nedeniyle boşalmıştı. 
   
   
</TEXT>
</DOC>
