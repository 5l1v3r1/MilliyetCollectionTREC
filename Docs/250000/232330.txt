<DOC>
<DOCNO> 232330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy19.html </URL>
<DATE> 2004/04/17/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
AK parti'nin Antalya toplantısı... "Ekonomide sağlıklı büyüme" 
</HEADLINE>
<TEXT>

     -AK PARTİ'NİN ANTALYA TOPLANTISI... 
     -BAŞBAKAN YARDIMCISI ŞENER 
     -''BANKACILIK SAĞLIKLI ZEMİNE OTURDU. ARTIK TÜRKİYE'DE BATACAK BANKA YOK'' Devlet Bakanı ve Başbakan Yardımcısı Abdüllatif Şener, Türkiye'de bankacılığın sağlıklı zemine oturduğunu belirterek, ''Artık batacak banka yok'' dedi. 
     AK Parti'nin Antalya'da gerçekleştirdiği istişare ve değerlendirme toplantısının ikinci gününde ekonomi konusu ele alındı. 
     Alınan bilgiye göre, Devlet Bakanı ve Başbakan Yardımcısı Şener, Devlet Bakanı Kürşad Tüzmen ve Ali Babacan ile Maliye Bakanı Kemal Unakıtan ekonomi konusundaki değerlendirmelerin ardından milletvekillerinin sorularını yanıtladı. 
     Başbakan Yardımcısı Şener, bankacılık ve finans sektörüyle ilgili yaptığı değerlendirmede, batık bankaların Türkiye'ye maliyetinin 42.7 milyar dolar olduğunu söyledi. Şener, TMSF'nin bu parayı tahsil için iki yönlü bir çalışma başlattığını kaydetti. 
     Bu yöntemlerden birinin banka hakim ortaklarının borcu, ikinci yönünün ise kurumsal ve bireysel borcun tahsili şeklinde gerçekleştirildiğini anlatan Şener, bugüne kadar 451 milyon doların tahsil edildiğini, 4.6 milyar doların ise protokole bağlandığını bildirdi. 
     Türkiye'de bankacılığın sağlıklı bir zemine oturduğunu kaydeden Şener, ''Artık Türkiye'de batacak banka yok'' dedi. 
     Devlet Bakanı Ali Babacan da, geçen yıl Eylül ayında ekonomide bir kriz beklentisinin varlığına işaret ederek, bunun boşa çıktığını, ne olduğunun herkes tarafından görüldüğünü söyledi. 
     ''17 ay boyunca akşamdan sabaha politika değiştirmedik. Yaptıklarımızı doğru olduğuna inandığımız için yaptık'' diyen Ali Babacan, elde edilen başarıda güçlü bir koordinasyon ve işbirliği ortamının kurulmuş olmasının büyük rol oynadığını belirtti. Devlet Bakanı Babacan, ''Ekonomideki büyüme çok sağlıklı. Hormonlu bir büyüme değil...'' diye konuştu. 
     Enflasyonun yıl içinde dönem dönem yükselebileceğini, ancak yıl sonu hedefi olan yüzde 12'nin tutturulacağını ifade eden Babacan, enflasyonun fiyatların düşmesi değil, fiyat artış hızının düşmesi olduğunu ifade etti. 
     İşsizlik sorununa da değinen Babacan, yatırımların artmasıyla işsizlik oranının düşeceğini, ancak bu konuda zamana ihtiyaçlarının bulunduğunu söyledi. 
     Yılların birikimi olan işsizliğin hemen çözümünün beklenemeyeceğini vurgulayan Babacan, 2004'ün ikinci yarısından itibaren işsizlik konusunda daha iyi noktalara gelinebileceğini kaydetti. Ekonomide itibarın önemine de işaret eden Babacan, süreklilik, tutarlılık ve kararlılığın çok daha önemli olduğunu sözlerine ekledi. 
     
     "Yandı gülüm keten helva" 
     Maliye Bakanı Kemal Unakıtan ise, ekonomide durumun tahminlerinden daha iyi gittiğini, 2004 yılı sonunda daha iyi bir tablonun ortaya çıkacağını söyledi. 
     En önemli sorun olarak işsizliği gösteren Unakıtan, 2004 sonunda işsizlikte düşüş beklediklerini, bu amaçla yatırıma dönük adımlar attıklarını kaydetti. Unakıtan, Temmuz ayından itibaren yeni projeleri hayata geçireceklerini bildirdi. 
     Türkiye'nin enflasyonla mücadelede iyi bir konuma geldiğini belirten Unakıtan, ''Belediyelere yeni kaynak aktarılmayacak, il özel idarelerinin malları özelleştirilecek. Borçları konusunda bütün belediyelere eşit mesafedeyiz. Benden para mara istemeyin, yandı gülüm keten helva. İleride daha iyiye ulaştığımızda talepleriniz olabilir'' dedi. 
     Devlet Bakanı Kürşad Tüzmen de, dış ticaret konusuna değinirken, ''Bazı sektörleri hep etle beslemek lazım. Tıpkı bazı KİT'ler gibi'' diye konuştu. Tüzmen, otomotiv ve elektronik sektöründe hareketlilik olduğunu da kaydetti. 
     
     Milletvekillerine eleştiri 
     Öte yandan, AK Parti'nin Antalya'daki toplantısında 28 Mart yerel seçimlerinin sonuçları da ayrıntılı olarak değerlendirildi. 
     Başbakan Recep Tayyip Erdoğan, alınan sonuçlardan genel olarak memnun olduklarını ifade etti. 
     Trabzon ve Ordu'yu kaybetmelerinde bu illerin milletvekillerinin ''iyi çalışmamasının'' rol oynadığını kaydeden Erdoğan, ''Özellikle Trabzon bizim olup da kaybettiğimiz tek yer'' dedi. 
     Bölge belediyeciliği başlatacaklarını vurgulayan Başbakan Erdoğan, büyük kentler ile ilçe ve belde belediyelerini ''kardeş belediye'' yapacaklarını, bu şekilde belediyeler arasında dayanışma ve işbirliğinin güçleneceğini söyledi. 
     Erdoğan, milletvekillerinden gelen ''Başka partilerden bize geçmek isteyenler var. Bu taleplere ne yanıt vereceğiz '' şeklindeki soruları üzerine, seçim sürecinde bazı kişilerin, ''seçilirim, sonra gider AK Parti'ye geçerim'' düşüncesinde olduklarını, bunu ise hoş görmediklerini söyledi. Tayyip Erdoğan, ''Tabii ki biz hiç kimseyi almayacağız demiyoruz. Ama tabii ilkelerimiz var. Bunları da gözardı edemeyiz'' diye konuştu. 
     Başbakan Erdoğan, Diyarbakır Milletvekili Cavit Torun'un ''Güneydoğu'ya biraz daha fazla ilgi gösterilmesi'' isteğine karşılık, bölgeye yönelik çok adımlar attıklarını, bölgede çok yönlü toplantılar yaptıklarını belirtti. Erdoğan, ''Biz bunları yaparken siz uyuyor muydunuz '' diye sordu. 
     Öte yandan, kendisinden görüşme talebinde bulunan milletvekillerini illerine göre gruplar halinde kabul ederek, bölgelerinin sorunları hakkında bilgi aldı. 
     Başbakan Erdoğan ile milletvekilleri, değerlendirme toplantısının bugünkü bölümünün ardından Topkapı Palace'a geçerek burada turizmcilerle biraraya geldi. 
     AK Parti'nin istişare ve değerlendirme toplantısı yarın sona erecek. 
     
</TEXT>
</DOC>
