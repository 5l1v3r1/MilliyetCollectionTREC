<DOC>
<DOCNO> 245385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur13.html </URL>
<DATE> 2004/06/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Renkli şekerler 9 çocuğu zehirledi .. 
</HEADLINE>
<TEXT>

     Konya'da 9 çocuk, okullarının önündeki 2 bakkal dükkanından aldıkları renkli şekerlerden zehirlenerek hastaneye kaldırıldı. 
     Alınan bilgiye göre, Ali Taşoluk İlköğretim Okulu 6-C sınıfı öğrencileri 12 yaşındaki Güldane Şahin, Nuray Alpaslan, Fatma Eraşık, Betül Özcan, Delal Özdemir, Şeyma Yıldırım, Mustafa Durak, Mustafa Gündüz ve Şerife Özbağ, ders arasında okullarının karşısında bulunan 2 bakkal dükkanından, kutu içinde satılan renkli şekerlerden aldı. 
     Şekerleri yedikten sonra derse giren çocuklar, kısa süre sonra mide bulanması ve şiddetli başağrısı nedeniyle Konya Numune Hastanesi'ne kaldırıldı. 
     Öğrencilerden Şeyma Yıldırım, bakkal dükkanından şeker aldıklarını ve arkadaşlarıyla birlikte yedikten sonra derse girdiklerini belirterek, ''Şeker ağzımızda erimesi gerekirken, toz oluyordu. Çok şaşırdık ama yine de yedik. Sonra midemiz bulandı. Geçmesini beklerken başımız ağrıdı ve döndü. Bir daha bakkaldan şeker almayacağız'' dedi. 
     Hastane yetkilileri, çocukların sabahtan bu yana yedikleri tek ortak şeyin şeker olduğunu bildirerek ''Aynı anda zehirlenmeleri, şeker olasılığını daha da artırıyor. Çocukların mideleri yıkandı ve gerekli müdahaleler yapıldı. Sağlık durumları çok iyi'' diye konuştu. 
     Bakkal dükkanlarından alınan şeker örneklerinin incelendiği, olayla ilgili soruşturmanın sürdürüldüğü öğrenildi. 
     
</TEXT>
</DOC>
