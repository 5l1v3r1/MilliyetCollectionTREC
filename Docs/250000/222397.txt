<DOC>
<DOCNO> 222397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun20.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da yeni başkan adayı Zapatero 
</HEADLINE>
<TEXT>

     İspanya'da genel seçimlerin galibi İspanyol Sosyalist İşçi Partisi'nin PSOE lideri Jose Luis Rodriguez Zapatero, henüz 19 yaşındayken partinin gençlik kollarında siyasete başladı ve 22 yaşında partide aktif rol üstlendi. 
     Sol görüşlü bir ailenin çocuğu olarak 4 Ağustos 1960'da dünyaya gelen Zapatero, avukat olan babası gibi, Leon Üniversitesi Hukuk Fakültesi'nden mezun oldu. 
     Zapatero, diktatör General Franco döneminden sonra 1982 yılında İspanya'da yapılan ilk seçimlerin galibi olan PSOE'nin Leon'daki parti grup sekreterliği görevine seçildi. PSOE'nin tek başına iktidar olduğu 1986 yılında Leon'dan milletvekili seçilen Zapatero, 18 yıldır milletvekilliği yapıyor. 
     PSOE'nin 1996 yılında seçimleri kaybetmesinden sonra istifa eden parti lideri Felipe Gonzalez'in yerine getirilen partinin parlamento grup sözcüsü Joaquin Almunia Amann ile parti içinde Jose Borell Fontelles ve Jose Bono Martinez gibi liderler arasında çıkan kriz nedeniyle PSOE, Halkçı Parti'nin PP kazandığı 2000 yılındaki seçimlerde oy kaybına uğrattı. Zapatero, seçimlerden sonra aynı yıl yapılan parti genel kurulunda rakibi Bono Martinez'i yenerek PSOE Genel Başkanlığı'na seçildi. 
     Zapatero'nun komutan olan dedesi Juan Rodriguez Lozano'nun, 1936 Ağustos ayında İspanya'da cumhuriyete karşı ayaklanarak iç savaş başlatan General Franco ve diğer askerler tarafından kurşuna dizildiği biliniyor. 
     Evli ve 2 kız çocuğu sahibi Zapatero, siyasi yaşamında ılımlı ve diyaloğa açık biri olarak tanınıyor. 
     
</TEXT>
</DOC>
