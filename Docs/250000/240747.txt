<DOC>
<DOCNO> 240747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo23.html </URL>
<DATE> 2004/05/17/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Real Madrid, tarihinin en kötü dönemini yaşıyor... 
</HEADLINE>
<TEXT>

     İspanya'nın Real Madrid takımı, ilk defa bu sezon üst üste 4 yenilgi alarak tarihindeki en kötü dönemini yaşadığını gösterdi. 
     Tüm kupaları kazanma hedefiyle başladığı 2003-2004 sezonunu, eli boş olarak tamamlayan yıldızlar topluluğu Real Madrid, tarihinin en kötü dönemini yaşıyor. Kral Kupası'nı finalde Real Zaragoza'ya kaybettikten sonra toparlanamayan ve Şampiyonlar Ligi'ne de çeyrek finalde veda eden Real Madrid, La Liga'da son 6 haftada sadece 1 galibiyet alabildi. 
     Madrid kentinin takımı, La Liga'da son haftaya girilirken 70 puanla 3. sıraya düşerek gelecek sezon Şampiyonlar Ligi'ne direk katılma hakkını da büyük ölçüde kaybetti. 
     Geçen pazar akşamı deplasmanda lig sonuncusu olan Murcia'ya 2-1 yenilen Real Madrid'te başta İngiliz David Beckham olmak üzere birçok yıldız futbolcu basından büyük eleştiri aldı. 
     Maç boyunca taraftarların küfürlerine maruz kalan ve 35. dakikada kırmızı kartla oyun dışı kalan Beckham için ''zevzek'' diye yazan gazetelerin, Figo dışında diğer tüm futbolculara puan verme gereği bile duymaması dikkat çekti. 
     Teknik direktör Carlos Quieroz, içinde bulundukları durumu anlayamadıkları belirterek, ''Çok kötü bir dönemden geçiyoruz'' dedi. 
     La Liga'nın son haftasında Real Madrid, pazar günü evinde Nihat Kahveci'nin takımı Real Sociedad'ı konuk edecek. 
     
</TEXT>
</DOC>
