<DOC>
<DOCNO> 249530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/magazin/amag.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Reina'da 'Uma Thurman' gecesi 
</HEADLINE>
<TEXT>


Amerikalı aktris Uma Thurman, sevgilisi Andre Balazs ile Reina'da tezahüratla karşılandı, dev ekranda da 'Kill Bill' filmi gösterildi... 

Deniz Altuntaş 

Ömer Karacan'ın davetlisi olarak İstanbul'a gelen Amerikalı oyuncu Uma Thurman, Çırağan Oteli'ne yerleşti. Bir hafta Türkiye'de kalmayı düşünen Thurman, önceki gece Türkiye'ye birlikte geldiği sevgilisi Andre Balazs, Aslı Berker, Esra Üstünkaya, Özlem Önal, Atıl Kutoğlu ve Ömer Karacan'la birlikte Reina'da geç saatlere kadar eğlendi. 

Müzikleri beğendi 
Reina'ya girdiğinde içe- rideki müşteriler tarafından tanınarak tezahüratla karşılanan Thurman, Reina'da dev ekranda başrolünü oynadığı 'Kill Bill' filminin gösterildiğini görünce de şaşkınlığını gizleyemedi. Çok mutlu olduğunu söyleyen Thurman, çalınan müzikleri çok beğendiğini söyleyince Reina'nın sahibi Mehmet Koçarslan kendisine 'Reina Özel CD'sini hediye etti. 

Bodrum'a geçecek 
Türkiye'yi yanlış tanıdığını belirten Thurman, "Ülkenizde Reina gibi bir eğlence merkezinin olabileceğini tahmin bile edemezdim" dedi. Thurman, iki gün kalacağı İstanbul'da tarihi ve turistik yerleri gezdikten sonra Bodrum'a gidecek. 


</TEXT>
</DOC>
