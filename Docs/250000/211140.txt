<DOC>
<DOCNO> 211140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/magazin/mag01.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bayhan tıpkı Mükremin gibi' 
</HEADLINE>
<TEXT>

   Yılmaz Erdoğan, Popstar'dan elenen Bayhan'a iki oy attığını söyledi ve ekledi "Onun en büyük avantajı insanda uyandırdığı taklit etme duygusu" 
      Deniz Altuntaş 
   
   Kanal D'nin gündem yaratan yarışması Popstar'ın 11. eleme gecesinde en az oyu alarak yarışmaya veda eden Bayhan Gürhan, "Netice halkın takdiri. Boynum kıldan ince, söyleyecek sözüm yok" dedi. Bundan sonraki yaşamında müzik ve güzellik adına açtığı sayfada yol alacağını ifade eden Gürhan, yakında kendi tarzında albüm çalışmasına başlayacağını söyledi. 
   
   Bunlar 'seçilmiş insanlar' 
   Önceki gün yapılan eleme sonrası Popstar ekibi, Yılmaz Erdoğan'ın ortağı olduğu Yazı Kebap'ta yemek yedi. Yemekte Bayhan'la birlikte oturan Yılmaz Erdoğan şunları söyledi "Yarışmayı buluş olarak çok başarılı görüyorum. Bu üç arkadaş da, bir zamanlar benim gibi apartman aralığında fırsat kovalayan seçilmiş insanlar. Herkese fırsat çıkıyor. Çok doğru bir seçim bence. Film çekersem üçünü de oynatırım. Ben Bayhan'a iki oy attım. Üçü de kardeşimiz, üçü de eşit." 
   
   Çok özgün biri 
   Bayhan'ı Mükremin karakterine benzeten Erdoğan sözlerine şöyle devam etti "Yarışmanın çok güzel bir yanı var. Belli noktadan sonra herkes kendi kitlesini oluşturdu. Birinciyi ilan etti. Dolayısıyla kaybeden yok. Bayhan kaybetmiş değil. Kızım Berfin, Bayhan taklidi yapıyor. Bayhan ilk seyirde taklit etme duygusu uyandırıyor insanda. Bu kadar özgün yorumda, çok normal bir davranış. Benim Mükremin yorumumda da böyle olmuştu. Herkes Mükremin'i şöyle bir taklit edeyim duygusuna kapılmıştı. Bu çok önemli bir avantaj." 
   
   Jüri üyeleri ne dedi    Ahmet San Hiç şaşırmadım 
   "Bayhan'ın elenmesi beni hiç şaşırtmadı. 'Abidin birinci, Firdevs ikinci ve Bayhan üçüncü olur' demiştim. Zaten istatistiki açından da öyle olması gerekiyordu. Bayhan'ı Türkçe sözlü hafif batı müziği starı olarak görmüyorum. O daha şimdiden Türkiye'nin 100 bin seveni olan bir starı." 
   
   Zerrin Özer Gereken oldu 
   "Abidin'in birinci olmasını istediğimi söylemiştim. Bayhan'ın elenmesi gerekiyordu. Ama bu benim Bayhan'a karşı olduğum anlamında değil. Halk, Bayhan'ı bağrına bastı. Bana, 'Yüzünü kara çıkartmayacağım' diye söz verdi." 
   
   Elenenler ne dedi    Serkül İkinci Tarkan istemem 
   "Başından beri favorim Firdevs. Abidin, Tarkan'a çok benziyor. Firdevs'in benzeri yok. Abidin ise Tarkan gibi gülüyor, şarkı söylüyor. Zaten bir tane Tarkan var." 
   
   Barış Desteğim Abidin'e 
   "Bence Abidin'in birinciliği, Firdevs'in ikinciliği ve Bayhan'ın üçüncülüğü doğru karar. Performanslara baktığımız zaman sonuç bana adaletli geliyor. Birinciliği Abidin hak ediyor. Bayhan zaten kendi kulvarında star olacak." 
   
   Evren Başkası elense ağlardım 
   "Firdevs'le Abidin'in ilk iki sırada olmasını istedim. Barış'ta olsun isterdim. Firdevs'le Abidin'in ilk iki olması benim için çok güzel. Bayhan haricinde elenen herkese ağlardım." 
   
   
</TEXT>
</DOC>
