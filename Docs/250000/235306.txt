<DOC>
<DOCNO> 235306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo35.html </URL>
<DATE> 2004/04/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Beşiktaş'ta olağanüstü kongre kararının yankıları sürüyor... 
</HEADLINE>
<TEXT>

     Beşiktaş'ta olağanüstü kongre kararı alınmasının yankıları sürüyor. 
     Yaklaşık 100 kadar siyah-beyazlı taraftar, bugün Akaretler'deki kulüp binasında biraraya gelerek, bir açıklama yaptı. 
     Çarşı, Özgür Kartallar ve Esenler Beşiktaşlılar Derneği'nden oluşan grup, kulüp binasının yanındaki parkta toplandıktan sonra sessiz bir şekilde, kulüp binasının bahçesine geldi. Burada yapılan açıklamada, Beşiktaş Kulübü Başkanı'na yapılan küfürlerin kesinlikle tasvip edilmediği belirtilirken, gruplar adına açıklama yapan tribün liderlerinden Alen, ''Biz kesinlikle yapılan küfürlere karşıyız. Bunlar Beşiktaş Kulübü Başkanı'na ve makamına yapılmıştır. Başkanımızın bu saatten sonra kararından döneceğini sanmıyoruz ve yıpratılmasını da istemiyoruz'' dedi. 
     Tribün liderlerinden Yılmaz da 3-5 kendini bilmezin küfürleri nedeniyle başkanın görevinden ayrılmaması gerektiğini söyledi. 
     Taraftarlar ayrıca, Beşiktaş'ta bundan sonra grupların olmaması gerektiği, gerekirse Çarşı Grubu'nun bile ismini bırakıp, herkesin kulübün yararı için çalışması gerektiğini ifade ettiler. 
     Ayrıca, bir grup taraftar da ''Pire için bizi yakma başkanım'', ''Başkanım bizi bırakma'' pankartları açtı. 
     Daha sonra grup, tezahüratlar söyleyerek kulüp binasından ayrıldı. 
     
</TEXT>
</DOC>
