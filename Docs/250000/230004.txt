<DOC>
<DOCNO> 230004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur11.html </URL>
<DATE> 2004/04/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Alkollü baba, bebeğini bırakıp kaçtı 
</HEADLINE>
<TEXT>

     Konya'da bir kişi, 6 aylık bebeğini, bindiği minibüste bırakıp gitti. 
     Alınan bilgiye göre, alkollü olduğu belirtilen Ünver Yalama 45 , merkez Karatay İlçesi Eski Garaj yakınlarında, kucağındaki 6 aylık erkek bebeğiyle birlikte, Mehmet Bilgiç yönetimindeki 42 M 8048 plakalı minibüse binerek, arka koltuğa oturdu. 
     Alkollü olması nedeniyle çevresini sürekli rahatsız eden Yalama, sürücü ve yolcular tarafından sık sık uyarıldı. Buna sinirlenen Yalama, İhsaniye Mahallesi yakınlarında bebeğini bırakarak minibüsten indi. 
     Bir süre sonra arka koltuktan gelen ses üzerine yolcularca fark edilen küçük bebek, sürücü Bilgiç tarafından, Konya Emniyet Müdürlüğü Asayiş Ekipler Amirliği'ne götürüldü. 
     Bebek, yapılan araştırmalardan sonra, üzerindeki sağlık karnesinden kimliği tespit edilen babasına tekrar teslim edildi. Ünver Yalama'nın, bebeği, bakmaları için bıraktığı yakınlarından alıp eve götürdüğü, minibüsten inerken de unuttuğunu söylediği öğrenildi. 
     
</TEXT>
</DOC>
