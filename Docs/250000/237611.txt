<DOC>
<DOCNO> 237611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur20.html </URL>
<DATE> 2004/05/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Cep telefonu gaspına 12 yıl... 
</HEADLINE>
<TEXT>

     Konya'da bir kişinin cep telefonunu gasp ettiği iddiasıyla yargılanan sanık, 12 yıl 6 ay hapis cezasına çarptırıldı. 
     Konya 3. Ağır Ceza Mahkemesi'nde görülen davanın karar duruşmasına tutuklu sanık Ali Doğan ve avukatı katıldı. 
     Savcı, esas hakkındaki mütalaasında, Ali Doğan'ın, kız arkadaşıyla parkta oturan Fikret Balkaya'yı yanına çağırarak kendisinden cep telefonunu istediğini, Balkaya'nın cep telefonunu vermek istememesi üzerine ise kuru sıkı tabancayla tehdit ederek telefonunu zorla aldığını söyledi. Savcı, Doğan'ın TCK'nın 495 1 maddesi gereğince gasp suçundan 10 ile 20 yıl arasında hapisle cezalandırılmasını istedi. 
     Sanık avukatı esasa ilişkin savunmasında, Doğan'ın Balkaya'nın cep telefonunu zorla değil kendisine bulunan borcu karşılığında aldığını ileri sürerek beraatını talep etti. 
     Mahkeme heyeti, Doğan'ın 12 yıl 6 ay hapisle cezalandırılmasına karar verdi. 
     Doğan, geçen Ağustos ayında merkez Selçuklu İlçesi Fatih Endüstri Meslek Lisesi önünde Fikret Balkaya'nın cep telefonunu silah zoruyla gasp ettiği iddiasıyla yargılanıyordu. 
     Doğan, daha önce de yargılandığı 2 ayrı gasp suçundan 20 yıl 10 ay hapis cezası almıştı. 
     
</TEXT>
</DOC>
