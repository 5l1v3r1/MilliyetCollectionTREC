<DOC>
<DOCNO> 232021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko33.html </URL>
<DATE> 2004/04/16/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Unakıtan Cari açık korkutacak düzeyde değil 
</HEADLINE>
<TEXT>

     Maliye Bakanı Kemal Unakıtan, enflasyonsuz hayata alışmak gerektiğini belirterek, ''Sudan çıkmış balık gibi de olmayalım. Herkes hesabını iyi yapsın. İş alemi işler kesat, karlar eskisi gibi değil diyor. Karlar eskisi gibi olmayacak. Faiz de düşecek, enflasyon da düşecek, karlar da düşecek. Eskisi gibi aldım, kar ettim yok. Onlar da tarihe gömülüyor'' dedi. Unakıtan, cari açıkla ilgili olarak da "korkulacak düzeyde değil" yorumunu yaptı. 
     Unakıtan, 7. Türkiye Vergi Kongresi'nde yaptığı konuşmada, mali disiplinin önemine değinerek, Türkiye'nin, geldiği noktada mutlaka buna riayet etmesinin zorunlu olduğunu söyledi. Unakıtan, ''Bundan sonra duvara toslar hale geldik. Gidecek yerimiz yok'' diye konuştu. 
     Devletin bütün taahhütlerini de takip edeceklerini ifade eden Unakıtan, ''Fotoğrafı tam olarak görelim ki, ona göre hesabımızı yapalım'' şeklinde konuştu. 
     Mali disipline uyulması halinde Türkiye'de 4-5 yıl sonra denk bütçenin yakalanabileceğini vurgulayan Unakıtan, ekonominin belli bir büyüme istikrarını yakalamasıyla geçen yıl sonunda 3 bin 300 civarında olan kişi başına milli gelirin 2004 sonunda 4 bin dolar seviyelerine çıkabileceğini söyledi. 
     Kemal Unakıtan, birdenbire yüksek rakamlı büyüme yerine istikrarlı büyümenin sağlıklı olacağına işaret ederek, ''Bir çıkması, bir inmesi hastalık işaretidir. Sağlıklı büyüme yakalanıyor mu 2 yıldır yakalanıyor'' dedi. 
     Kayıtdışı ekonominin kayıtiçine alınması halinde Türkiye'nin kimseye ihtiyaç duymayacağını dile getiren Unakıtan, ''Bu durumda kimseye el avuç açmayız. Müteşebbislerimiz de iyi. Hatta macerayı göze alacak, gözü kara müteşebbislerimiz var'' şeklinde konuştu. 
     
     ''CARİ AÇIK KORKUTACAK DÜZEYDE DEĞİL'' 
     Bakan Unakıtan, bu sene cari açığın korkutacak düzeyde olmadığını belirterek, bazı çevrelerde dile getirilen krizle ilgili değerlendirmelere işaret ederek şöyle devam etti 
     ''Ancak gelişen bir ülkenin hem ihracatı hem de ithalatı artar. Biz bunun da tedbirini alıyoruz. Hiçbir şekilde rehavete kapılmış durumumuz yok. Aksine daha da dikkatli davranıyoruz. Biz zaten mali disipline sadece ekonomi tamamen düzelene kadar, enflasyon ve faiz düşene kadar değil, sürekli riayet edilmesi gerektiğini ısrarla söylüyoruz. Mali disiplinin sadece 2004'de değil 2044'de bile devam etmesi lazım.'' Yatırımcılara yönelik teşviklere dikkati çeken Unakıtan, ''Teşviklere çok bel bağlamanın anlamı yok. Bundan sonra para teşviği olmayacak. Ama geliri bin 500 doların altındaki illere verilen yatırım teşviğiyle de kalınmayacak. İhracat, sektörel ve gelişmişlik bazında muhakkak surette yatırımın artırılması yönünde çalışmalara devam edeceğiz'' diye konuştu. 
     
     ''KARLAR DÜŞECEK'' 
     Kemal Unakıtan, Türk milletinin yıllarca enflasyonla nasıl yaşanacağını çok iyi öğrendiğini ifade ederek, şunları kaydetti 
     ''Liradan 6 sıfırı attığımız zaman ne olacak halimiz Bu konuda ilmi çalışmaların yapılması lazım. Enflasyonsuz hayata alışmamız lazım. Şimdi çok makul birşeyi yaşayacağız. Ama ötekini de yaşadığımız için sudan çıkmış balık gibi de olmayalım. Herkes hesabını iyi yapsın. İş alemi işler kesat, karlar eskisi gibi değil diyor. Karlar eskisi gibi olmayacak. Faiz de düşecek, enflasyon da düşecek, karlar da düşecek. Eskisi gibi aldım, kar ettim yok. Onlar da tarihe gömülüyor.'' Şu anda faizlerin yüzde 22-23'lerde olduğuna değinen Unakıtan, ''Avrupa'nın hiçbir memleketinde böyle bir faiz yok. Hala çok fazla. Enflasyon TEFE'de yüzde 8, TÜFE'de yüzde 12. O kadar sevinmeyelim'' dedi. 
     İstanbul Ticaret Odası İTO Başkanı Mehmet Yıldırım da, vergilerin adaletli olmadığını belirterek, ''Maliye Bakanlığı adaletli olmak zorunda. Ortağımız olarak gördüğümüz Maliye Bakanlığı'nın avukatlığımızı yapması lazım'' diye konuştu. 

     
</TEXT>
</DOC>
