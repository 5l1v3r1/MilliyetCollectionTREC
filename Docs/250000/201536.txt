<DOC>
<DOCNO> 201536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/yazar/tamer.html </URL>
<DATE> 2003/12/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Huntington'a göre rüşvet ve bürokrasi 
</HEADLINE>
<TEXT>

   
   Ankara Ticaret Odası'nın yayını Yolsuzluk ve Etkin Devlet adlı kitabı karıştırırken, Prof. Samuel Huntington'dan bürokrasiyle ilgili şu alıntı dikkatimi çekti 
   "Yolsuzluk, modernleşen toplumlarda yerleşmiş davranış kalıplarından sapmadır. Ekonomik kalkınma açısından katı, aşırı merkezileşmiş ve dürüst olmayan bir bürokrasiden daha kötüsü katı, aşırı merkezileşmiş, dürüst bir bürokrasidir. Bu anlamda yolsuzluk, katı bürokrasiyi aşmakta kullanılan faydalı bir araçtır." 
   Medeniyetler çatışmasına ilişkin makalesi yıllardır tartışılan Huntington'un, bürokrasiyle ilgili bu görüşlerinin neden dünyada yankı bulmadığı, bulduysa neden bana kadar ulaşmadığını en kısa sürede araştıracağım 
   
   Ballı rüşvet 
   Malum rüşvet, hortumlama ve yolsuzluklar, Türk milleti olarak bir süredir hiç aklımızdan çıkmıyor. Geçen hafta bir akrabamızın cenazesinde de, 2. Sanayi Kongresi'nde de tuhaf bir biçimde balla rüşvet arasındaki ilişki gündeme getirildi. Bal kavanozunu taşıyan kişi, eline sürülen balı yalarsa rüşvet değil, kavanozun içine parmağını sokarak yalarsa rüşvet olurmuş. 
   Eh "Bal tutan parmağını yalar" diye bir atasözümüz bile var. ATO'nun kitabını karıştırırken, taa M.Ö. 400'lerde oluşturulduğu tahmin edilen ve Hint hukukunun belli başlı kaynaklarından sayılan "Arthasastra"da yer alan şu ibarelerde de karşıma bal çıktı 
   "Nasıl dilin ucundaki balı veya zehri tatmamak mümkün değilse, devlete hizmet edenlerin de kralın hasılatının en azından küçük bir parçasını yiyip bitirmemesi mümkün değildir. Nasıl sudaki bir balığın su içip içmediğini tespit edemezsek, devlete hizmet edenlerin de kendileri için para alıp almadıklarını tespit edemeyiz." 
   
   Rüşvet ve selam 
   Yüzyıllar önce rüşvetle arasında sıkı bağ olan bir diğer kelime de selam. Balın aksine selamın maddi değeri yok. Zaten rüşvetin en büyük günahlardan biri olarak kabul edildiği Tevrat'ta ve hem verenin, hem de alanın cezalandırıldığı Musevi hukukunda rüşvetin maddi değerinin bulunması şart değil. Arkadaşça bir söz, soyut bir sempatinin oluşması, hatta bir selam dahi rüşvet sayılabiliyor. 
   Nitekim Bağdat'ta çok zor maddi şartlar altında yaşayan Divan şairi Fuzuli, Kanuni Sultan Süleyman'a mektupla durumunu bildirdiği ve olumlu yanıt aldığı halde, devletten kendisine maaş bağlanmasını bir türlü sağlayamayınca, Kanuni'nin Nişancı Paşası Celalzade'ye hitaben yazdığı taşlamada da "Selam verdim, rüşvet değil deyü almadılar" dememiş mi 
   
   Rüşvetin belgesi 
   TBMM Araştırma Komisyonu'nun yolsuzlukla ilgili tuğla kalınlığındaki raporu ise en az 1 aydır masamda duruyordu. Hazır laf yolsuzluktan açılmışken bir göz atayım dedim. Ve Özal döneminin yoktan varettiği işadamlarından Selim Edes sayesinde yolsuzluk literatürümüzdeki mutena yerini alan, dönemin Emlakbank Genel Müdürü Engin Civan'a hitaben söylenmiş "Rüşvetin belgesi olur mu lan " sözünü çürüten şu satırları buldum 
   "Sümerolog Veysel Donbaz'ın çözdüğü İstanbul Arkeoloji Müzesi'nde bulunan M.Ö 4000 yıllarına ait bir Sümer tableti, rüşvetin ilk belgesi niteliğindedir Sümer Okul Günleri adını taşıyan bu tablette, okulunda başarısız bir öğrenciden bahsediliyor. Öğrencinin ailesi, çocuklarının okulda başarılı olmasını istediği için öğretmeni evlerine davet ederek yedirip içiriyor, hatta türlü hediyeler de veriyorlar. Bütün gecenin bu şekilde geçtiği yazılı tablette. Sonra ne mi oluyor Bu Sorunun cevabı tabletin devamında veriliyor ve başarısız öğrenci birden sınıfın en başarılı öğrencisi oluveriyor. Hatta sınıfın şefi, yani başkanı yapılıyor." 
   
      
   
</TEXT>
</DOC>
