<DOC>
<DOCNO> 239691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy02.html </URL>
<DATE> 2004/05/13/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Baykal "Türkiye son çalkantıyla 2.5 milyar dolarlık ek yük üstlendi" 
</HEADLINE>
<TEXT>

     CHP Genel Başkanı Deniz Baykal, ''Türkiye son çalkantı dolayısıyla 2.5 milyar dolar bir ek yük üstlenme durumuna gelmiştir'' dedi. 
     Baykal, Ekonomi Muhabirleri Derneği İstanbul Şubesi'nin, İstanbul Üniversitesi İktisat Fakültesi Mezun ve Mensupları Vakfı ile ortaklaşa düzenlediği ''Türkiye'nin Ekonomik ve Sosyal Sorunları ve Çözüm Önerileri'' konulu sohbet toplantısına katıldı. Baykal, yaptığı konuşmada, Türkiye'de 1 yıl önceki tablonun şimdi tam tersine döndüğünü, ekonomiye bakışın tedirginliğe dönüştüğünü söyledi. 
     Türkiye'nin dalgalı kur programını yüzde 6.5 faiz dışı fazla ile uygulama süreci içinde olduğunu, bu dönemde düşük kur ve yüksek reel faizin iki temel politika olarak göze çarptığını belirten Baykal, ''Çok yüksek reel faiz ödemesi yapıldığı görüşü Türkiye'yi yabancı para için cazip hale getirmiştir. ABD hazine bonolarının 100 yılda getireceği geliri, Türkiye'de 3 yılda elde etme imkanı doğmuştur'' dedi. 
     Türkiye'de dış ticaret ve cari açığın giderek ciddi sorun haline dönüştüğünü söyleyen Baykal, ''2 milyar dolar civarında cari açık Türkiye'de taşınabilir düzeydedir. Türkiye'de cari açığın birden bire yükselmeye başlaması, bir süre sonra ekonomik büyümenin ciddi şekilde tehlikeye girmesi sonucunu doğurur'' diye konuştu. 
     Türk ekonomisinin temel meselesinin, sürdürülebilir makul bir büyümeyi idame ettirememesi olduğunu kaydeden Baykal, cari açıktaki tehlikeli büyümenin, büyüme periyodunun sonuna gelinmekte olduğuna işaret ettiğini öne sürdü. 
     Baykal, bu yılın Ocak-Şubat aylarında cari açığın 3 milyar dolar civarında olduğunu, IMF'nin yaptığı tespite göre de 10 milyar dolar cari açığın bu yıl için ortaya çıkacağının ifade edildiğini kaydetti. 
     
     ''BU GİDİŞ, GİDİŞ DEĞİLDİR'' 
     Cari açığın altında dış ticaret dengesizliğinin yattığını söyleyen Baykal, ''İthalat tehlikeli biçimde artmaya başlamıştır. Son 12 aylık dış ticaret açığı 24 milyar dolar olmuştur. 2001 krizinde 27 milyar dolarla Türkiye krize sürüklendi. Bu tehlikeli gidiştir. Bu gidiş, gidiş değildir'' diye konuştu. 
     Cari açığın para hareketlerini çok olumsuz etkileyebileceğini belirten Baykal, geçen yıl 11 milyar dolar sıcak para girişi gerçekleştiği halde 2004 yılında 2 milyar dolara yakın bir para çıkışının resmen kayıtlara geçtiğini belirtti. 
     Temel yapısal dönüşümlerin bir an önce ele alınması zorunluluğunun ortaya çıktığını dile getiren Baykal, ''Türkiye'nin sıcak para girişine değil, doğrudan yabancı sermaye yatırımını sağlayacak bir kaynak girişini gerçekleştirmeye ihtiyacı var'' dedi. 
     
     FAİZ DIŞI FAZLA 
     Deniz Baykal, ''Önümüzdeki dönemde psikolojik sorunları aşarak, yüzde 6.5 faiz dışı fazla konusunu müzakereye tabi tutmamız lazım. Türkiye'nin yüzde 6.5 faiz dışı fazlanın bir kısmını üzerinde mutabakat sağlayacak projelerin finansmanı için ülkenin kalkınmasına, yatırıma yönelik olarak kullanılmasını sağlayacak bir anlaşmayı aramasına ciddiyetle ihtiyaç vardır'' diye konuştu. 
     Baykal, Arjantin ve Brezilya'nın, IMF ile 2003 yılında faiz dışı fazlayı yüzde 3'ün üzerine çıkarmayacaklarını, birlikte yaptıkları bir deklarasyonla ortaya koyduklarını ve böylece bir yandan mali istikrar politikasını götürürken, öbür yandan ekonomik kalkınmayı finanse edecek iç kaynakları da kullanma arayışına yöneldiklerini, Türkiye'nin de bunu düşünmesine ihtiyaç bulunduğunu söyledi. 
     Baykal, ''Ekonomimizi kalkınmaya taşıyacak ciddi projelerin finansmanı için yüzde 6.5'luk faiz dışı fazla kavramının içine özel bir yaklaşım yerleştirerek revize etmemiz lazım'' dedi. 
     
     SORULAR 
     Soruları da yanıtlayan Baykal, ''Yüzde 6.5 faiz dışı fazlanın tartışılması noktasında YÖK Yasa Tasarısı'nın zamanlaması doğru mu '' şeklindeki soru üzerine, şunları kaydetti 
     ''Yanlış olan, YÖK Tasarısı'nın şu sırada gündeme getirilmesidir. Çok tehlikeli bir yanlıştır. Sadece kur ve faiz hareketlerinin borçlarımıza etkisi dikkate alındığında 2.5 milyar dolarlık bir faturanın ödendiği ortaya çıkıyor. Türkiye, son çalkantı dolayısıyla ki o çalkantıya imam hatip olaylarının çok ciddi katkı yaptığını biliyoruz, bu olay dolayısıyla 2.5 milyar dolar bir ek yük üstlenme durumuna gelmiştir.'' Baykal, Türkiye'nin dış borçlarının uzun vadeye yayılması konusunda çalışmalar yapılmasının söz konusu olabileceğini söyledi. 
     Deniz Baykal, bir başka soru üzerine de şöyle dedi 
     ''Sayın Başbakanımızın zihnindeki demokrasi anlayışını netleştirmeye ihtiyaç var. Kuruluşların haklarına, yetkilerine saygı göstermeye, kendi uygun görmediği biçimde o kurumların tercih ifade etmelerini doğal karşılamaya ihtiyacı var. Anayasanın dayandığı temel noktalardan biri de laiklik anlayışıdır. Din ile siyaset, eğitim ve hukuk arasındaki ilişkiler anayasamızda çok net bir şekilde çözülmüştür. Bu konuda anayasanın temel gerçeklerini değiştirmeye yönelik bir arayış içine yönelindiği zaman sıkıntıların ortaya çıkması doğaldır.'' 
     
</TEXT>
</DOC>
