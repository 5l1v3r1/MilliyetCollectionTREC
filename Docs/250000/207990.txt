<DOC>
<DOCNO> 207990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/guncel/gun03.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Asistana suç duyurusu 
</HEADLINE>
<TEXT>

   Gazi Üniversitesi İstanbul'daki bombalı saldırılarla ilgili ifadelerde ismi geçen asistan Sadullah Karayanık'la ilgili suç duyurusunda bulundu. Hilmi Tuğluoğlu, "Azad Ekinci'yle Karayanık'ın düğününde tanıştım" demişti 
   TÜRKER KARAPINAR Ankara 
   
   Gazi Üniversitesi, İstanbul'daki intihar saldırılarının kilit ismi Azad Ekinci ile Suriye'de yakalanarak Ankara'ya getirilen Hilmi Tuğluoğlu'nun tanıştığı düğünün sahibi asistan Sadullah Karayanık için suç duyurusunda bulundu. Ankara DGM'de tutuklanan Tuğluoğlu, ilk ifadesinde Suriye'ye sadece Kuran öğrenmek için gittiğini öne sürmüştü. Tuğluoğlu, ifadesinde şunları söyledi 
   
   Dosya İstanbul'a gönderildi 
   "16 Ağustos 2001'de Konyalı İhsan Erdim'le Çeçenistan'a gitmek için Sarp sınır kapısından Gürcistan'a geçtik. Çeçenistan'a gitmek isteyen diğer Türkler'in bulunduğu yerde yaklaşık iki ay kaldık. Ancak geçiş yapamayınca yurda döndüm. Gazi Üniversitesi'nde asistanlık yapan Karayanık'ın Keçiören'de Ağustos 2002'deki düğününde Ümit isimli arkadaşının aracılığıyla 'Ebu Nidal' kod adlı Ekinci'yle tanıştım. Ümit, aynı zamanda Ekinci'nin kayınbiraderiydi." 
   Üniversite de bu haberler üzerine Ankara DGM Başsavcılığı'na suç duyurusunda bulundu. Karayanık hakkındaki dosya, "görevsizlik" kararıyla İstanbul'a gönderildi. 
   
   
</TEXT>
</DOC>
