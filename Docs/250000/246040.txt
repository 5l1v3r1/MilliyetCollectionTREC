<DOC>
<DOCNO> 246040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur04.html </URL>
<DATE> 2004/06/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Haziran ayı, sınav ayı... 
</HEADLINE>
<TEXT>

     İlköğretim son sınıf öğrencileri ile yükseköğretim hayalleri kuran gençler için beklenen ay geldi çattı. Hem Anadolu ve fen liseleri ile bazı meslek liselerine girişi sağlayan Ortaöğretim Kurumları Öğrenci Seçme ve Yerleştirme OKÖSYS , hem de üniversite kapısını açacak olan Öğrenci Seçme Sınavı'nın ÖSS yapılacağı haziran ayında 2.5 milyonu aşkın öğrenci gelecekleri için tek dökecek. 
     Ortaöğretimde kaliteli bir lise eğitimi almak isteyenlerle, öğrenimlerini yükseköğretim düzeyinde sürdürmek isteyenlerin geçmesi gereken sınavlar olan OKÖSYS ve ÖSS, 13 ve 20 Haziran 2004 tarihlerinde düzenlenecek. Sınavlara toplam 2 milyon 591 bin 935 aday başvururken, bunlardan 689 bin 685'i 
     OKÖSYS ile Polis Koleji ve Devlet Parasız Bursluluk ve Yatılılık sınavına 1 milyon 902 bin 250'i de ÖSS'de katılacak. 
     
     OKÖSYS 100 KİŞİDEN 19'UNU SEVİNDİRECEK 
     Milli Eğitim Bakanlığı'nın, 2004 OKÖSYS ile öğrenci alacak okullarda belirlediği toplam kontenjan adayların birçoğunun sınavdan istediklerini bulamamalarına neden olacak. 
     650 bin 210 adayın başvurduğu ve Anadolu, fen ve sosyal 
     bilimler liseleri ile bazı meslek liselerine girişi sağlayacak OKÖSYS ardından öğrencilerden sadece 125 bin 185'i bir okula yerleştirilebilecek, geriye kalan 525 bin 25 öğrenci ise düz liseler ile sınavsız meslek liselerinde eğitimlerini sürdürecek. Başvuran adaylardan sadece yüzde 19.2'si bir okula yerleşebilecek. Polis Koleji ile Devlet Parasız ve Yatılık Sınavı'na göre yerleştirilecek öğrenci sayısı ise önümüzdeki günlerde belirlenecek. OKÖSYS'nin sonuçları temmuz ayının sonunda açıklanacak. 
     
     ÖSS DE ÜZECEK 
     Öğrenci Seçme ve Yerleştirme Merkezi ÖSYM tarafından 20 Haziran tarihinde gerçekleştirilecek ÖSS'ye başvuran aday sayısı ise 1 milyon 902 bin 250 kişi. İlk kez 2 milyona yaklaşan başvuru sayısına paralel olarak üniversite kontenjanlarında artış sağlanamaması toplam 1 milyon 506 bin adayın ümitlerini başka bahara ertelemesine neden olacak. 
     Adayların sadece yüzde 20'si iki ve dört yıllık programlara yerleştirilebilecek. 2004 yılı için üniversitelerde 396 bin 241 kişilik ayrılan kontenjanın 193 bin 715'i dört yıllık 
     lisans, 189 bin 43'ü iki yıllık ön lisans, 13 bin 483'ü de özel yetenekle öğrenci alan programlar. Adaylarından üniversitelerin 4 yıllık lisans programlarına girebileceklerin oranı ise yalnızca yüzde 8.7. 
     
     YDS DE 27 HAZİRAN'DA 
     Öte yandan haziran ayında OKÖSYS ve ÖSS'nin dışında Yabancı Dil Sınavı da yapılacak. ÖSYM tarafından 27 Haziran tarihinde düzenlenecek sınavla yabancı dil ve edebiyatları, bu dillerin öğretmenlik programları, mütercim-tercümanlık ve turist rehberliği gibi bazı yükseköğretim programlarına yerleştirmeler yapılacak. Devlet üniversitesi rektörlüklerinin bulunduğu kentlerde ve Lefkoşa'da yapılacak 2004-YDS Almanca, Fransızca ve İngilizce olmak üzere 3 dili kapsayacak. 
     
</TEXT>
</DOC>
