<DOC>
<DOCNO> 210845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun09.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de CTP-DP koalisyonu meclisten güvenoyu aldı 
</HEADLINE>
<TEXT>

     KKTC'de Cumhuriyetçi Türk Partisi CTP -Demokrat Parti DP koalisyon hükümeti meclisten güvenoyu aldı. 
     Cumhuriyet Meclisi'nde yapılan güven oylamasında 26 kabul, 18 ret, 6 çekimser oy kullanıldı. 
     Kabinenin güvenoyu almasının ardından mecliste bir konuşma yapan CTP Genel Başkanı ve Başbakan Mehmet Ali Talat, milletvekillerine teşekkür etti. 
     Talat, hükümetin en önemli icraatları yapmak üzere işbaşında olacağını belirterek, önemli işlerin arifesinde olduklarını, herkesin aynı gemide bulunduğunu ve geminin ilerlediğini söyledi. 
     Önlerinde, hükümetin, meclisin ve Kıbrıs Türk toplumunun yoğun olarak çalışacağı bir dönem bulunduğunu belirten Talat, Kıbrıs konusunda kritik ve hassas günler yaşanacağını, bu dönemde meclisin ve toplumun her kesiminin desteğine ihtiyaçları olduğunu kaydetti. 
     Talat, bu dönemde, meclisin yoğun olarak çalışacağını ifade ederek, yasaların Avrupa Birliği normlarına uygulanmasında meclise büyük işler düşeceğini söyledi. 
     ''Önümüzde yoğun bir görüşme dönemi var'' diyen Talat, bu dönemde, meclis ile yakın ilişki içerisinde olacaklarını, meclisi sürekli bilgilendireceklerini belirtti ve herkesin desteğine ihtiyaçları olduğunu söyledi. 
     Talat, AB konusunda deneyimli olan, ancak ülke dışında yaşayan Kıbrıslı Türklerden de yararlanacağını belirtti. 
     
</TEXT>
</DOC>
