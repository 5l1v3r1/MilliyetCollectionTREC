<DOC>
<DOCNO> 213420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/magazin/amag.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF değil, Popstar manşet 
</HEADLINE>
<TEXT>

   Popstar'ın 'sivri dilli'si Armağan Çağlayan, sosyologlara yarışmayı mutlaka izlemelerini öneriyor. Ona göre yarışma, popüler kültürün 'çok da kötü' olmadığını gösterdi... 
      Deniz Altuntaş 
   
   Popstar bitince, herşeyin normale döneceğini ve insanların, kendisini tıpkı Cahide Sonku gibi unutacağını düşünüyor Armağan Çağlayan. Medyapım Genel Müdür Yardımcısı da olan Çağlayan ile Popstar'ı ve Türk halkına etkilerini konuştuk... 
   
   Bayhan'ın elenip, Abidin ve Firdevs'in finalde yarışacağını daha önce neye dayanarak tahmin etmiştiniz    Çünkü Firdevs ve Abidin finalde olmalıydı. Dört jüri üyesinin de ortak fikri buydu ve jürinin istediği oldu. Bayhan'ın elenmesi beklenen bir durumdu. Halk, Abidin'le Firdevs'i buraya kadar getirdiyse, hak etmişler ki getirmiş. 
   
   Sizce Türkiye'nin Popstar'ı kim olacak    Kimseye destek vermiyorum. İki finalist de, diğer 11 finalist gibi benim için eşit. Artık Türkiye'de insanlar performansa oy veriyorlar. Cuma akşamını beklemek lazım. Şimdiden bir şey söylemek doğru olmaz. Popstar'ın böyle bir misyonu oldu. Ben bile müzik öğrendim. 
   
   Popstar yaşantınızda neleri değiştirdi    Son 15 gündür hemen her gece rüyamda finalistleri görüyorum. Birinci açıklanıyor, birisi eleniyor, ama her gece görüyorum. Çünkü ben ve bu ekipte çalışan bütün jüri üyeleri tüm benliğimizle kendimizi bu yarışmaya koyduk. 
   
   Osmantan Erkır, Popstar'ın Türk insanına terapi gibi geldiğini söyledi...    Türk insanının hayatına yıllar sonra bir kez daha pop müzik girdi. Hepimiz pop müzik ve popüler kültürün kötü şeyler olmadığını gördük. Ben sosyolog veya iletişimci olsaydım, bu programı mutlaka izlerdim. Bu programın hepimize söylediği çok önemli şeyler var. Orada bir sosyolog olması gerektiğini Deniz Seki'den önce Emre Kongar söyledi. 
   
   Türkiye'nin en çok konuşulan ve taklit edilen insanlarından biri olmanızı neye bağlıyorsunuz    Evlenme teklifleri bile alıyorum. Bakış açım farklı olduğu için değişik geldim. Ben samimiyetin çok önemli olduğunu düşünüyorum ve içimden nasıl geliyorsa öyle konuşuyorum. 
   
   Taklidinizin yapılması sizi kızdırıyor mu    Gazetelerde, IMF Heyeti'nin 9. gözden geçirmeye gelmesi manşet olurken, şimdi Popstar manşet oluyor. Bu program çok önemli bir şey yapıyor. Ben de programın bir unsuruyum. Tabii ki taklidim yapılacak. Hiç kızmıyorum. Bu, programın popüleritesini gösteriyor. 
   
   Popstar'dan sonra ekran yüzü olmaya devam edecek misiniz    Bu popülerlik geçecek. Belgin Doruk ve Cahide Sonku'yu unutan halk, beni de kolayca unutacak. Popstar'ın ikincisi de bitince ben Medyapım'daki eski hayatıma geri dönececeğim. 
   
   İstanbul Barosu, aidatları ödemediğiniz için kaydınızı sildiğini açıkladı, tepkiniz ne oldu    Kaydımı çok önce silmeleri lazımdı. Evime "Bize bildirdiğiniz adreste avukatlık yapmadığınız tespit edilmiştir. Savunmanızı verin" şeklinde tebligat geldi. Savunma vermedim. Avukatlık yapmak isteseydim, şu an bir büroda avukatlık yapıyor olurdum. Bir gün avukatlık yapmaya karar verirsem, belgem ve diplomamla başvururum. Onlar da beni kaydederler. 
   
   
</TEXT>
</DOC>
