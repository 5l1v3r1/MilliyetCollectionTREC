<DOC>
<DOCNO> 208321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun26.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya basını "Talat'ın hedefi KKTC'yi ortadan kaldırmak" 
</HEADLINE>
<TEXT>

     Viyana'da yayımlanan sol eğilimli günlük Der Standard gazetesinin köşe yazarı Jürgen Gottschlich, KKTC'de hükümetin kurulmasına ilişkin makalesinde, Başbakan Mehmet Ali Talat'ın ''ikinci hedefinin KKTC'yi ortadan kaldırmak'' olduğunu ileri sürdü. 
     ''Kuzey Kıbrıs'taki Cumhuriyetçi Türk Partisi CTP'nin 52 yaşındaki Başkanı Mehmet Ali Talat, pazartesi günü dünyada Türkiye'den başka kimsenin tanımadığı Kuzey Kıbrıs Türk Cumhuriyeti'nin Başbakanı olmayı başardı'' diyen Der Standard gazetesinin köşe yazarı Jürgen Gottschlich, ''Talat'ın ikinci hedefinin, bu devleti ortadan kaldırarak, Kıbrıs'ın kuzeyinin 30 yıllık bölünmenin ardından, yeniden adanın güneyiyle birleşmesini sağlamak'' olduğunu iddia etti. 
     Avusturyalı yazar Gottschlich, KKTC Başbakanı Talat'ın ''ikinci hedefinin birinci hedefinden çok daha zor olacağını'' vurguladı. 
     KKTC Başbakanı Mehmet Ali Talat'ı ''KKTC'nin 1982'de kuruluşundan bu yana, daimi Cumhurbaşkanı Rauf Denktaş ile amansız bir muhalefet içinde olan ilk Başbakan'' olarak tanımlayan gazeteci Gottschlich, şunları kaydetti 
     ''Talat 90'lı yılların ilk yarısında 3 kez Denktaş'ın desteklediği bir hükümette yer almıştı. O zaman şimdiki koalisyon ortağı Demokratik Parti DP'nin Başkanı Serdar Denktaş Başbakan, Talat da Başbakan Yardımcısıydı. O tarihten bu yana Talat ile yaşlı Denktaş arasındaki ilişki giderek kötüleşti. Talat, Kıbrıs Türklerinin geleceğini de AB içinde gördüğünden, Kıbrıs'a siyasi bir çözüm getirilmesini istiyor. Yaşlı Denktaş ise Rumlar ile müzakerelerde alttan saldırmak için elinden geleni yapıyor. Bu yüzden Talat'ın seçimlerdeki başlıca hedefi, Denktaş'ı müzakereleri yürütme görevinden çekmekti.'' Başbakan Mehmet Ali Talat'ı ''bir halk lideri değil, daha çok bir kulisler arkası politikacı. İdeolojik tartışmalar, herkesin herkesi küçüklüğünden beri tanıdığı Kuzey Kıbrıs'ın minik politikacı cemaati içinde zaten çabucak yumuşayıveriyor. Ankara'daki Teknik Üniversitede elektronik mühendisliği eğitimi gören Talat, bir uzlaşma adamı'' diye tanımlayan Avusturyalı yazar Gottschlich, Denktaş ve Talat'ın Türkiye ilişkileri hakkındaysa şu değerlendirmeyi yaptı 
     ''Ancak uzlaşmak son derece zor olacak. Yaşlı Denktaş ile yeni Başbakan'ın pozisyonları birbirinden tamamen farklı. Bunlardan hangisinin başarılı olacağı, kimin Ankara'dan daha çok destek alacağına bağlı. Yaşlı Denktaş, bu noktada açıkça daha avantajlı. Denktaş, yıllardan beri Dışişleri ile Genelkurmayı komşu kapısı yaparken, Talat Türk diplomasisi tarafından hiç dikkate alınmadı. Talat, ancak Ankara'daki yeni politikacı Başbakan Tayyip Erdoğan'ı koalisyon ortağı yapmayı başarırsa bir şansa sahip olabilir.'' 
     
</TEXT>
</DOC>
