<DOC>
<DOCNO> 233511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko44.html </URL>
<DATE> 2004/04/21/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Rogowski Türkiye'nin üyeliğinden hepimiz faydalanacağız 
</HEADLINE>
<TEXT>

     Alman Sanayi Federasyonu BDI Başkanı Dr. Michael Rogowski, Türkiye'nin AB üyeliğinden herkesin faydalanacağını belirterek, ''Bir düşünün, eğer biz hayır dersek ne olur Diyelim ki müzakereleri başlatmıyoruz diyoruz. Sonuçlar çok çok önemli olabilir. Makul olan hiç kimse böyle birşey istemez'' dedi. 
     Rogowski, TÜSİAD-BDI toplantısında yaptığı konuşmada, Türkiye'nin adaylık müzakerelerinin neden bu kadar önemli olduğu konusunda 3 sebep bulunduğunu, bunlardan birini güven meselesi olarak gösterdi. 
     BDI Başkanı Rogowski, ''artık sonunda hepimiz, onun üye olmasını istiyoruz duygusunu yaşamasını destekliyoruz. Biz söz verdik, biz söz verdik, biz söz verdik. Bu artık güven meselesi'' diye konuştu. 
     Türkiye'nin Doğu ile Batı, Avrupa ile Ortadoğu arasında aracı olarak çok önemli bir rol oynayabileceğine işaret eden Rogowski, adaylık müzakerelerinde diğer önemli nedenin de, herkesin bundan ekonomik olarak faydalanacağı konusu olduğunu vurguladı. Michael Rogowski, şöyle devam etti 
     ''Türkiye'nin üyeliğinden hepimiz faydalanacağız. Bir düşünün, eğer biz hayır dersek ne olur Diyelim ki müzakereleri başlatmıyoruz diyoruz. Sonuçlar çok çok önemli olabilir. Makul olan, hiç kimse böyle birşey istemez. Dolayısıyla bir kez daha ifade etmek istiyorum iki taraf da, Türkiye de, Avrupa da bu ön koşulları yerine getirmek için elimizden geleni yapmalıyız ve adaylık müzakerelerinin başlatılması için elimizden geleni yapmalıyız. Türkiye'ye böyle bir bakış açısı kazandırabilmeliyiz.'' 
     
     ''ANKARA'DAKİ GÖRÜŞMELER İÇİN SABIRSIZLANIYORUM'' 
     Michael Rogowski, Cumhurbaşkanı Ahmet Necdet Sezer, Başbakan Recep Tayyip Erdoğan ve diğer hükümet yetkililerini, yarın Ankara'da ziyaret edeceğini de belirterek, ''görüşmeler için sabırsızlanıyorum. Bu benim için gerçekten çok büyük bir fırsat olacak, daha çok öğreneceğim, daha çok görüş teatisinde bulunacağız'' diye konuştu. 
     Alman sanayinin Türkiye için güvenilir bir ortak olmaya devam edeceğini, Türkiye'nin de, Almanya'nın çok sağlam ve güvenilir bir ortağı olduğunu ve bunu sürdüreceğini vurgulayan Rogowski, çalışmaların devam edilmesi, şirketlerin rekabetçiliğinin artırılması ve iş alanlarının genişletilmesi gerektiğini söyledi. Rogowski, şunları kaydetti 
     ''Hükümet yapısal reformları devam ettirme konusundaki sözünü tutmalıdır. Avrupa da söz verdiğini yapmalıdır. 2010'a kadar yapmayı söz verdiği, Lizbon Stratejisi'nde belirttiklerini gerçekleştirme konusunda elinden geleni yapmalıdır. Onları biraz ittirmeliyiz. Bu reformları gerçekleştirme konusunda biraz daha belki ittirmeliyiz. Gerekli olan bütün çalışmaları yapalım. 2 ülke arasındaki ticari anlamda işbirliğini artırmak için elimizden geleni yapalım. Herşey yolunda giderse bizim Avrupa'nın Türkiye'yle ilgili bakış açısına çok büyük bir katkımız olacaktır. 
     Hala genç olmayı umut ediyorum, Türkiye, AB'ye tam üye olduğunda genç biri olmak istiyorum ki ülkenize gelip neler olup bittiğini göreyim. Çünkü eminim ki çok şey değişecek.'' Toplantıya Rahmi Koç, Hüsnü Özyeğin, Coşkun Ulusoy, Güngör Keşçi ve Şadi Gücüm'ün de aralarında bulunduğu bazı işadamları katıldı. 
     
</TEXT>
</DOC>
