<DOC>
<DOCNO> 219624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/ekonomi/eko03.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşe adam alacaksanız gidin IMF'yle görüşün' 
</HEADLINE>
<TEXT>

   Kamu Bankaları Ortak Yönetim Kurulu Başkanı Sayın, kamu bankalarına eleman almak istediklerini ancak hükümetin topu IMF'ye attığını söyledi 
      AHMET ERHAN ÇELİK Ankara 
   
   Ziraat Bankası'na ve Halk Bank'a yeni personel alınmasına imk n tanıyan ancak iki aydır Bakanlar Kurulu gündeminde bekleyen kararname, IMF'nin isteği üzerine hazırlanmış. 
   Kamu Bankaları Ortak Yönetim Kurulu Başkanı Zeki Sayın, IMF ve hükümet arasında gelgitlere neden olan yeni personel alımıyla ilgili kararnamenin öyküsünü Milliyet'e anlattı. 
   Sayın'ın aktardığına göre süreç şöyle gelişti 
   Ziraat Bankası'na ve Halk Bank'a alınabilecek yeni personel sayısını toplam sayının yüzde 1'iyle sınırlayan Bakanlar Kurulu kararının süresi geçen yıl kasımda doldu. Zeki Sayın, bunun üzerine Başbakan Tayyip Erdoğan ve Devlet Bakanı Ali Babacan'la görüşerek personel alımıyla ilgili sınırlamanın kaldırılmasını istedi. 
   
   'Sorunumuzu çözün' 
   Erdoğan ve Babacan, Sayın'a "Önce IMF'yle görüşün" yanıtını verdi. Sayın da personel alımıyla ilgili sıkıntıyı altıncı gözden geçirme görüşmeleri sırasında IMF'ye anlattı. IMF heyeti görüşmeler sırasında kamu bankalarının iyi yolda olduğunu belirterek teşekkür edince, Sayın "Bize teşekkür edeceğinize işe alımlarla ilgili sorunumuzu çözün" diyerek destek istedi.IMF heyetinin bankacılıkla ilgili uzmanı Sayın'a "Size söz veriyorum bu konuyu hükümetle görüşeceğim" dedi. Bu sözden kısa bir süre sonra Devlet Bakanı Ali Babacan, yüzde 1'lik sınırlamayı kaldıracak yeni bir kararname hazırladı. Sayın'a göre yeni kararnamenin hazırlanmasında IMF uzmanın görüşmeleri etkili oldu. Ancak iki aydır gündemde tutulan taslak kararname Bakanlar Kurulu kararına dönüşemedi. 
   
   Emeklilerin yerine girecekler    Kamu bankalarının yeniden yapılandırılmasını düzenleyen Bakanlar Kurulu kararı Kasım 2000'de yürürlüğe girdi. Ziraat ve Halk Bankası'nın Kasım 2003'e kadar özelleştirmesini hazırlıklarının tamamlanmasını öngören kararnamede personel alımı sınırlandırılmıştı. Kararnameye göre Ziraat Bankası'na 3 yıl içinde 450, Halk Bank'a 150 personel alabileceği kuralı getirilmişti. Aradan geçen süre içinde özellikle Halk Bankası'ndaki personel yaşlandı ve emeklilik talepleri sorun oluşturmaya başladı. Halen Halk Bankası'nda 2 bin 500 çalışan emekli olmayı bekliyor. Emekli olacakların yerine yeni personel alınamadığı için başvuru dilekçeleri de bekletiliyor. Ziraat Bankası'ndaki personel sayısı üç yıl içinde 45 binden 22 bine, Halk Bank'ınki de 16 binden 8 bine düşürüldü. 
   
   
</TEXT>
</DOC>
