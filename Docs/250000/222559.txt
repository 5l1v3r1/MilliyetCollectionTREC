<DOC>
<DOCNO> 222559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur14.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminönü'nde yürüyüşe polis müdahale etti 40 gözaltı 
</HEADLINE>
<TEXT>

     ''Ezilenlerin Sosyalist Platformu'' adı altında ilçe belediye başkanlıklarına aday olan kişilere ''baskı uygulandığı'' iddiasıyla pankart ve sloganlar eşliğinde İl Seçim Kurulu'na yürümek isteyen gruba müdahale eden polis, yaklaşık 40 kişiyi gözaltına aldı. 
     İstanbul Valiliği önünde toplanan ve kendilerini ''Ezilenlerin Sosyalist Platformu'' olarak nitelendiren bir grup, bağımsız belediye başkan adaylarına baskı yapıldığı iddiasıyla valiliğe dilekçe verdiler. 
     Valilik önünden Sirkeci'deki İl Seçim Kurulu'na ulaşmak üzere topluca yürüyüşe geçen grup, pankart açarak sloganlar atmaya başladı. 
     Bunun üzerine grubun önünü kesen polis, slogan atılmaması ve pankart açılmaması konusunda uyarıda bulundu. 
     Polis, buna rağmen pankart ve sloganlarla yürümekte ısrar eden gruba, cop kullanarak müdahale etti. 
     Grubun da polise taş ve sopalarla karşılık vermesi üzerine kısa süreli bir arbede yaşandı. 
     Müdahale sonucu grubu dağıtan polis, yaklaşık 40 kişiyi gözaltına alarak emniyete götürdü. 
     
</TEXT>
</DOC>
