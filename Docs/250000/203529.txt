<DOC>
<DOCNO> 203529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sonspo02.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen varsa, sorun yok 
</HEADLINE>
<TEXT>

     Beşiktaş'ın deneyimli oyuncusu Sergen Yalçın, performansıyla kariyerinin en başarılı günlerini yaşıyor. 
     Attığı gollerle takımının geçen sezonki şampiyonluğunda büyük pay sahibi olan ve bu sezon da forma giydiği 11 maçta 7 gole imza koyan yıldız futbolcu, attığı ve attırdığı gollerle, hem Birinci Süper Lig, hem de Avrupa kupalarında takımına adeta yaşam veriyor. 
     Teknik direktör Mircea Lucescu'nun ''en azından O'nun gibi muhteşem bir oyuncuyu izlemek için stada gelin'' diye çağrıda bulunduğu Sergen, Birinci Süper Lig'in yanısıra, Avrupa Şampiyonlar Ligi'nde de bu sezon takımının attığı 5 golün 2'sini kaydederken, 3'ünde de asist yaptı. 
     Ligin ilk yarısının son maçında dün Çaykur Rizespor'a 2 gol birden atan Sergen, bu sezon Ankaragücü, Denizlispor, Malatyaspor, Fenerbahçe ve Adanaspor maçlarında da takımına 1'er gol kazandırdı. 
     Sergen ayrıca, Beşiktaş'ın ilk kez bir İngiliz takımını yendiği ve ilk kez Avrupa Şampiyonlar Ligi'nde deplasman galibiyeti aldığı 2-0'lık maçta 2 golü birden atarak, takımının tarihsel bir başarı elde etmesini sağladı. 
     
     LİGDE ''DALYA'' PEŞİNDE 
     Sergen Yalçın, ligde de ''dalya'' demeye hazırlanıyor. 
     Bu sezon forma giydiği 11 maçta 7 gole imza koyan deneyimli futbolcu, lig kariyerinde toplam 95 gole ulaştı. 
     Birinci Lig'de 13. sezonunu geçiren Sergen Yalçın, 5 gol daha atması durumunda ''100'ler Kulübü''ne girecek. 
     Sergen, 5 yıl aradan sonra döndüğü ''yuvası''nda geçen sezon 28 lig maçında forma giyip, 11 gol atmış, arkadaşlarına 5 de gol pası vermişti. 
     Milli futbolcu ayrıca, kariyeri boyunca Beşiktaş, Fenerbahçe, Galatasaray ve Trabzonspor'da oynayan ilk ve tek futbolcu unvanına sahip. 
     
</TEXT>
</DOC>
