<DOC>
<DOCNO> 243005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo05.html </URL>
<DATE> 2004/05/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Dev final geldi çattı, bu akşam bütün Fenerliler Portolu... 
</HEADLINE>
<TEXT>

     2003-2004 sezonunda Avrupa'nın en büyüğü belli oluyor. Avrupa Şampiyonlar Ligi finalinde bu akşam Porto ve Monaco takımları Almanya'da karşı karşıya geliyor. 
     Almanya'nın Gelsenkirchen kentindeki Arena Auf Schalke Stadı'nda TSİ 21.45'te başlayacak maçı Danimarka Futbol Federasyonu'ndan Kim Milton Nielsen yönetecek. 
     Maç öncesi Porto'da sakat ya da cezalı oyuncu bulunmuyor. Monaco'nun en büyük sorununu, 10 gün önce lig maçında sakatlanan İspanyol yıldız Morientes'in sakatlığının nüksetmesi ve maç öncesi durumunun belirsizliğini koruması oluşturuyor. Oyuncu Bordeaux maçında forma giymiş ve artan ağrıları nedeniyle ikinci yarıda oyundan çıkmak zorunda kalmıştı. 
     
     PORTO 17 YIL ÖNCE KAZANMIŞTI 

     Finalistlerden Porto, bu kupada 17 yıldır devam eden kupa hasretini sona erdirmek istiyor. Portekiz temsilcisi o dönemki adı Şampiyon Kulüpler Kupası olan Avrupa'nın en büyük kupasını 1987 yılında Bayern Münih'i 2-1 yenerek müzesine götürmeyi başarmıştı. 
     Diğer finalist Monaco'nun ise tarihinde böyle bir başarısı bulunmuyor. Fakat takımın şu an başında bulunan Didier Deschamps bu konuda oldukça deneyimli. 
     Fransız teknik adam futbolculuk kariyerinde Marsilya ve Juventus'la iki defa bu kupayı kaldırma başarısı göstermiş bir isim. 
     Bu yıl 49. yaşını kutlayan kupayı en çok kazanma başarısı gösteren takım ise elde ettiği dokuz şampiyonlukla Real Madrid. 
     
     FENERBAHÇELİLERİN GÖZÜ BU MAÇTA 

     Şampiyonlar Ligi Finali bu yıl Türk takımlarını da yakından ilgilendiriyor. Bu akşam oynanacak finali Portekiz şampiyonu Porto'nun kazanması durumunda, Türkiye Süper Lig şampiyonu Fenerbahçe, yeni sezonda Şampiyonlar Ligi'ne ön eleme oynamadan direkt katılacak. 
     Porto'nun kazanması demek ayrıca F.Bahçe'nin 5.5 milyon İsviçre Frangı'nı 6.5 trilyon kasasına indirmesi anlamını taşıyor. F.Bahçe ayrıca Devler Ligi'nde asgari 6 maç yapacak ve alacağı puana göre gelirini artıracak. 
     
     MONACO KAZANIRSA ÖN ELEMEDE MUHTEMEL RAKİPLER 

     Fransız ligini üçüncü sırada bitiren Monaco'nun kupayı alması durumunda ise temsilcimiz ön eleme oynamak zorunda kalacak. 
     Sarı-lacivertliler eleme oynarsa R.Madrid, Manchester United, Deportivo, Liverpool, Juventus, Inter gibi devlerden birisiyle eşleşebilecek. PSV, B.Leverkusen, S.Prag, Anderlecht, Monaco, Club Brugge, G.Rangers, PAOK, Rosenborg ise daha zayıf rakipler. 
     DEV MAÇIN ANALİZİ 
     Olimpik Marsilya'nın Basile Boli'nin golüyle ilk Şampiyonlar Ligi Kupası'nı kazanmasının üzerinden tam 11 yıl geçti. Bugün de Monaco ve Portolu oyuncular, kendilerini Avrupa futbol tarihinin unutulmaz sayfalarından birine taşımak için Arena Stadı'na adımlarını atacak. 
     Bu senenin finaline "devler" yerine daha mütevazi iki takım olan Monaco ve Porto ulaşmayı başardı. Ancak iki takımın bu yıl ortaya koyduğu performans çoğu futbolseverin bu finale "içinin sinmesini" sağladı "Evet onlar bu finali hakettiler" 
     
     Potansiyel klasik 

     Monaco finale gelene kadar, diğer tüm takımlardan daha fazla gol atmayı başardı. Porto ise son 10 Şampiyonlar Ligi maçında yenilgi yüzü görmedi. Fransız ve Portekiz'in bu güçlü temsilcileri yine bir klasik mücadelenin ipuçlarını verdiler Durdurulamayan güç, yıkılmayana karşı. Fernando Morientes'in kurnazca kullandığı yetenekleri ya da Giuly'nin heyecanlandıran sürati, tecrübeli Jorge Costa ve genç yetenek Carvalho'nun omuzladığı savunma duvarını yıkabilecek mi 
     
     Mücadele ve istek 

     Sahadaki bir başka ilginç mücadele ise Porto'nun her dakika atağı düşünen sağ beki Paulo Ferreira ile Monaco'nun dakikası dakikasına uymayan sol kanat oyuncusu Rothen arasında olacak. Hangisinin karşı sahada daha fazla fazla vakit geçireceği kadar, Monaco'nun ortasaha tehditleri Deco ve Maniche'yi ne kadar durdurabileceği konusu da maçın skoruna doğrudan etki edecek. 
     
     Giuly nerede oynayacak 

     Monaco'nun genç ve başarılı hocası Deschamps, oynayacağı dizilimi ve onbirini bilirken, Porto'nun teknik adamı Mourinho ise askerlerini sahaya dizmeden önce Monaco kaptanı Giuly'nin nerede oynayacağına bakmak zorunda. Bize göre olasılıklar arasında en zekicesi Giuly'yi en sevdiği bölge olan sağ açığa kaydırılıp, Hırvat forvet Prso'ya Rangers'a gitmeden önce son kez ilk 11'de başlama fırsatı vermek olur. 
     
     'Dünyadaki en önemli maç' 

     "Benim takımımın sahadan mutlu ayrılmasını istiyorum" diyerek başladı sözlerine basın toplantısında konuşan Porto Teknik Direktörü Mourinho. Büyük bir güvenle ama duygularını belli etmeden konuştu "Biz 'Avrupa şampiyonuyuz' demek istiyoruz ama bu olmazsa hala dünyadaki en önemli karşılaşmada oynadığımız için mutlu olacağız" 
     
     'Yazılacak olan onların hikayesi' 

     Avrupa Kupası kazanan en genç teknik direktör olmanın kıyısındaki Deschams'a göre ise artık top oyuncularda 
     "Oyuncularımı en iyi şekilde hazırlayabilirim ama bu onların elinde. Onların kendilerine güvenleri tam. Ben yardım etmek için buradayım ama bu onların maçı, ve yazılacak olan da onların hikayesi." Kaynak Uefa.com 
     

PORTO V tor Ba a. Paulo Ferreira, Jorge Costa, Ricardo Carvalho, Nuno Valente, Costinha, Pedro Mendes, Maniche, Deco, Carlos Alberto, Derlei. MONACO Roma, Givet, Rodriguez, Squillaci, Evra, Zikos, Bernardi, Rothen, Giuly, Prso, Morientes Stat Auf Arena Saat 21.45 TV Star Hakem Kim Milton Nielsen      

     
</TEXT>
</DOC>
