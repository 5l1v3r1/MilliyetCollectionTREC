<DOC>
<DOCNO> 221280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo08.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, Slovenya'ya umutlu gitti 
</HEADLINE>
<TEXT>

     Basketbolda Erkekler Avrupa Ligi 2. tur E Grubu'ndaki 2. maçında deplasmanda Union Olimpija Ljubljana ile karşılaşacak Efes Pilsen, Slovenya'ya gitti. 
     Kulüp genel menajeri Engin Özerhun, Atatürk Havalimanı'nda yaptığı açıklamada, rakibi hafife almadıklarını, zor bir deplasman maçı olacağını söyledi. 
     Geçen hafta Fransa'da son periyotta çok iyi oynadıklarını kaydeden Özerhun, ''Slovenya'da da böyle oynamalıyız. Union Olimpija Ljubljana'nın grupta iddiasını sürdürmesi için bizi yenmesi gerekiyor. Bu maç onların son şansı, güç dengesi bizden yana gibi gözüküyor ama rakibi hafife almamalıyız. Yolumuza devam etmek için mutlaka galip gelmeliyiz'' diye konuştu. 
     Özerhun, ilk turda grubu lider bitirmelerine karşın fikstür avantajını istedikleri gibi kullanamadıklarını kaydederek, ''Bizim bu grupta ilk 2 maçı içeride oynamamız gerekiyordu ama olmadı. Gruptaki en önemli rakibimiz Skipper Bologna, Elan Bearnais Pau Orthez ve Union Olimpija Ljubljana deplasmanlarını büyük bir ihtimalle bu takımların iddiası kalmadığı bir durumda oynayacak. Ancak herşeye rağmen biz bu dezavantajımızı avantaja çevirip, hedefimize ulaşmak istiyoruz'' dedi. 
     
     EFES, SLOVEN TAKIMLARI EZDİ GEÇTİ 

     Basketbolda Erkekler Avrupa Ligi'nde yarın Union Olimpija Ljubljana takımıyla karşı karşıya gelecek Efes Pilsen'in, Slovenya takımlarına karşı büyük üstünlüğü bulunuyor. 
     Efes Pilsen, bu ülke takımlarıyla Avrupa kupalarında bugüne dek 8 kez karşı karşıya gelirken, bu karşılaşmalarda 7 galibiyet alarak, büyük üstünlük sağladı. 
     Lacivert-beyazlılar, Sloven takımlarından tek yenilgisini ise 1992-93 sezonunda Avrupa Şampiyon Kulüpler Kupası'nda Olimpija Ljubljana'ya 77-75 yenilerek aldı. 
     
     AVRUPA'DA 304. MAÇ 

     Efes Pilsen, yarın Union Olimpija Ljubljana ile yapacağı maçla Avrupa kupalarında 304. maçına çıkacak. 
     Lacivert-beyazlılar, Avrupa kupalarında bugüne dek yaptığı 303 maçta, 190 galibiyet ve 113 yenilgi aldı. 
     
</TEXT>
</DOC>
