<DOC>
<DOCNO> 214861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/ekonomi/eko09.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Chevrolet geri döndü 
</HEADLINE>
<TEXT>

   Avrupa Chevrolet Türkiye pazarına dört yeni model sunacak 
      EKONOMİ SERVİSİ 
   
   1950'li yılların tartışmasız en popüler otomobil markası olan Chevrolet, Türkiye pazarına geri döndü. Ama o "geniş kasalı, zenginlik sembolü, Amerikan otomobili" haliyle değil, daha fonsiyonel ve daha ucuz yani daha bir Avrupalı olarak. 
   Önceki yıl Güney Koreli Daewoo'yu satın alan General Motors GM , bu şirketin fabrikalarında ürettiği modelleri Chevrolet CH markasıyla dünya pazarına sunuyor. GM Avrupa Başkan Yardımcısı Jonathan Browning ve GM Daewoo CH Avrupa Başkanı Erhard L. Spranger'ın da katıldığı tanıtım toplantısında konuşan CH Genel Müdürü Peter Fahrni, CH'nin Türkiye'deki güçlü imajının bu yıl için belirledikleri 7-10 bin adetlik satış hedefini tutturmada yardımcı olacağını söyledi. 
   Türkiye pazarına Rezzo, Kalos, Racetti ve Evanda adlı dört farklı model ile giren Chevrolet'in fiyatları piyasadaki rakiplerine göre yüzde 20 civarında ucuz tutuldu. Kalos Sedan 21.6 milyar, Lacetti Sedan 27 milyar, Rezzo MPV 30.7 milyar ve Evanda 42.2 milyar liradan başlayan anahtar teslim fiyatla satışa sunulacak. Chevrolet'nin satış, servis ve yedek parça hizmeti veren 23 bayisi olacak 
   
   
</TEXT>
</DOC>
