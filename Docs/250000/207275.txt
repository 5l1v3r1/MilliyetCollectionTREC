<DOC>
<DOCNO> 207275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko05.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "ABD'deki bütçe açığı küresel ekonomi için tehdit olabilir" 
</HEADLINE>
<TEXT>

     Uluslararası Para Fonu IMF , ABD'deki bütçe açığının küresel ekonomi için bir tehdit oluşturabileceği uyarısında bulundu. 
     IMF ekonomistleri tarafından ABD bütçesiyle ilgili hazırlanan bir raporda, ABD bütçe açığının, döviz kurlarını olumsuz etkileyebileceği ve faizlerin tırmanmasına yol açabileceği belirtildi. 
     Bu durumun birçok ülke ekonomisi için felaket oluşturabileceği görüşü ifade edilen ABD bütçesine ilişkin raporda, ABD Dolarının Euro ve Japon Yeni karşısındaki sürekli değer kaybına dikkat çekilerek, ''Bu durum, birçok yatırımcının ABD'ye dönük kaygılarını arttırıyor'' denildi. 
     IMF, dolardaki dalgalanmaların birçok ülkede ekonomik karar alma mekanizmalarını da olumsuz etkilediğini kaydederek, ''Kısa sürede bütçedeki açık kapanmaya başlamazsa, bundan ABD ile birlikte birçok ülke etkilenecek'' uyarısında bulundu. 
     ABD bütçesinin, 2004 yılında 475 milyar dolar açık vermesi bekleniyor. 
     
</TEXT>
</DOC>
