<DOC>
<DOCNO> 247317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun03.html </URL>
<DATE> 2004/06/12/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
ABD'liler, Irak savaşının girmeye değmez bir savaş olduğu görüşünde 
</HEADLINE>
<TEXT>

     ABD'lilerin çoğunluğunun, Irak savaşının girmeye değmez bir savaş olduğu görüşünde olduğu bildirildi. 
     Los Angeles Times gazetesinin, ABD'li seçmenler üzerinde yaptırdığı ankete katılanların yüzde 'ü, Irak savaşının girmeye değmez bir savaş olduğu görüşünü dile getirirken yüzde 43'ü bunun aksi yönünde görüş belirtti. Tüm ABD'de 1230 kayıtlı seçmen üzerinde yapılan ankete katılanların yüzde 4'lük bir kesimi ise konu hakkında fikri olmadığını ifade etti. 
     Ankete katılan seçmenlerin yüzde 35'i, ABD'nin Irak'ta iyi bir ilerleme kaydettiği görüşünde olduğunu belirtirken, yüzde 61'i ise ABD'nin Irak'ta batağa saplandığı görüşünü dile getirdi. Ankete katılanların yüzde 52'sinin ABD'nin Irak'ta savaşı kazanıyor olduğunu düşündüğünü açıklarken, dörtte birinden azının ise Irak'taki direnişçilerin savaşı kazanıyor olduğu kanaatinde olduğu belirtildi. 
     Savaşın haklı çıkmadığı düşüncesinin giderek yaygınlık kazanmasına karşın ankete katılan ABD'li seçmenlerin, Irak'tan hemen çekilmeyi savunmadıkları dikkati çekti. Seçmenlerin sadece yüzde 20'si ABD askerlerinin bir kaç hafta içinde Irak'tan çekilmesi görüşünü savunurken yüzde 73'lük bir kesim ise düzensizlik ve iç savaşla sonuçlanabileceği gerekçesiyle kesin bir çekilme tarihi verilmesine karşı olduklarını dile getirdi. 
     Ankete katılan seçmenlerin yüzde 55'inin, Başkan George W. Bush'un savaşı ele alış tarzını onaylamadıklarını belirttiği, buna karşılık yüzde 44'ünün Bush'a onay verdiği gözlendi. 
     Gazete tarafından yapılan anketin daha önce yine aynı gazetenin ABD'li seçmenler üzerinde yaptığı anketlerle kıyaslandığında ilk kez ABD'li seçmenlerin üzerinde Irak'taki durumun ABD'nin savaşa girmesine değer olup olmadığı yönünde bir şüphe duyulduğunu ortaya çıkardığı vurgulandı. 
     Gazete, Mart 2004'te seçmenler üzerinde yaptırdığı başka bir ankette, seçmenlerin yüzde 'ünün Irak'ta savaşa girmeye değer olduğu yönünde, yüzde 43'ünün ise aksi yönde görüş belirttiğini hatırlatarak, şimdiki anketteki rakamların bu anketin tamamen zıttı bir görüntü sergilediğine dikkati çekti. 
     
</TEXT>
</DOC>
