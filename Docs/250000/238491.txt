<DOC>
<DOCNO> 238491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/guncel/gun07.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Reis, jilet yerine müze olacak 
</HEADLINE>
<TEXT>


Japonya'nın teslim alınışına tanıklık eden ve 1971'de Türk Deniz Kuvvetleri'ne katılan Razorback denizaltısı, jilet olmaya hazırlanırken müze yapılmak üzere ABD'ye gitti 

Önay Yılmaz 

Türk Deniz Kuvvetleri'ne 1971'de katılarak "Murat Reis" adını alan "Razorback" adlı ABD denizaltısı, önceki gün sessiz sedasız 33 yıldır hizmet ettiği Türkiye'den ayrılarak ilk vatanı ABD'ye gitti. Dünyanın son "Guppy" sınıfı denizaltısı olan Murat Reis, Arkansas eyaletine bağlı North Little Rock şehrinde müzeye dönüştürülecek. 
Yapımcı Savaş Karakaş'ın belgesel yaptığı Razorback adlı Amerikan denizaltısı, 2. Dünya Savaşı'nda görevine başladı. Denizaltı, birçok düşman gemisini batırdıktan sonra, Tokyo Körfezi'nde ünlü Missouri Zırhlısı ile birlikte Japonya'nın teslim alınışına tanıklık etti. Vietnam Savaşı'nda da görev yapan tarihi denizaltı, 1971'de Türk Deniz Kuvvetleri'ne verildi ve "Murat Reis" adını aldı. 
Türkiye'yi NATO olmak üzere birçok askeri tatbikatta başarıyla temsil eden denizaltı, 2001 yılında hizmet dışına ayrıldığı için jilet olmak üzereyken ilk personeli tarafından sahip çıkılarak kurtarıldı. Arkansas'ta bir müzeye dönüştürülecek olan denizaltı, önceki gün Çanakkale Boğazı'ndan geçerek ikinci vatanı Türkiye'yi terk etti. Denizaltı, römorkörlerle çekileceği için her biri 750 kg. olan 252 tane akümülatörü söküldü. 

Karakaş belgeselini yapacak 
Bu yolculuğu başından sonuna izleyen Karakaş, denizlerde 57 yıl hizmet vererek bir rekor kıran Razorback'ın bu dönüş macerasını önümüzdeki günlerde, Türk ve Amerikan belgesel meraklılarıyla buluşturacak. 



</TEXT>
</DOC>
