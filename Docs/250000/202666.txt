<DOC>
<DOCNO> 202666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yazar/pulur.html </URL>
<DATE> 2003/12/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Annan planını kim hazırladı 
</HEADLINE>
<TEXT>

   
   KİMİLERİNE göre "maalesef", kimilerine göre de "çok şükür " Kıbrıs'ta beklenen olmadı. "Maalesef " diyenler herhalde seçimden, iki gün önce meydanlara bakıp "Muhalefet bu işi bitirdi " diye güle oynaya ahkam kesen televizyon yorumcularıyla, köşelerine sığmayıp ekranlara taşan televizyon demirbaşlarıydı. 
   
   ŞİMDİ Kıbrıs'ta çözüm zamanı... 
   Nasıl bir çözüm 
   Ne "Ver de kurtul " çözümü, ne de "Çözümü konuşmam " çözümü. 
   Oturup konuşulacaksa, mutlaka gündeme "Annan planı" gelecek... 
   
   BU planı kimler ve nasıl hazırladı 
   Büyükelçi Bilal N. Şimşir, bu planın, Türk kamuoyu tarafından çok az bilinen bir yönüne dikkati çekiyor. x 
   "Annan planı"nı hazırlayanlardan biri, İngiltere'nin Kıbrıs özel temsilcisi David Hannay'dır. 
   Bu İngiliz'e, Rum şirketlerinden önemli miktarda hisse senedi devredildiğini biliyor musunuz 
   Peki, hangi Rum şirketinin hisse senetleri bu adamdadır 
   Rum yönetiminin Avrupa Birliği ile üyelik görüşmelerini yöneten Yorgo Vasiliu'nun şirketinin hisseleri... 
   Kıbrıs Rum kesiminde yayın yapan "Radyo Proto"da, bu doğrulanmış ve Annan planının, Rum başsavcı Markides'in katkılarıyla hazırlandığı açıklanmıştır. 
   Zaten Vasiliu da, bunu yalanlamamış "Benim şirketlerim halka açıktır Hannay da benim bilgim olmadan hisse almış olabilir" demiştir. 
   
   BİLAL N. Şimşir "Helenizm politikasına maddi destek vermek, Helen zenginlerinde köklü bir gelenektir" der, Averoff ile Zaharof örneklerini verir. 
   Dünyanın sayılı zenginlerinden olan bu iki Rum, Balkan Savaşı ve 1. Dünya Savaşı'nda Yunanistan'a büyük yardımlar yapmışlardır. Osmanlı donanmasını Çanakkale'ye hapseden zırhlı için Averoff bir çırpıda 280 bin İngiliz lirası saymış, Zaharof ise Balkan Savaşı ve 1. Dünya Savaşı'nda Yunanistan'a toplam 3 milyon 750 bin dolar vermiştir. 
   
   HELE, Muğlalı Zaharof 
   Fransanın, ünlü Başbakanı Clemenceau ailesiyle ticari ilişki içindedir. İngiltere Başbakanı, savaş sonrası İzmir'in Yunanistan'a verilmesine razıdır, fakat Fransa Başbakanı Clemenceau buna karşıdır. 
   Dünyanın o tarihte en büyük silah tüccarı Zaharof, Fransa Başbakanı'nı nasıl razı ettiğini, şöyle anlatır 
   "Bugün öğle yemeğinde Clemenceau bendeydi. Bütün taleplerimizi desteklemesini, zira bunların haklı talepler olduğunu belirterek, tekrar rica ettim, o da bana vaat etti. Ayrılırken, yazıhanemin kapısında durdurdum ve elini tutarak, İzmir'in Yunanistan'a verilmesini yalvararak rica ettim. Clemenceau vatanseverliğimi tebrik için elimi sıktı ve isteğimin gerçekleşmesinden emin olabileceğimi söyledi. Bu sözleri işitince sevinçten bayılmış ve bir koltuğa yığılmışım. Ben kendime gelinceye kadar yanımda bekleyen Clemenceau gözlerimi açınca bana, İzmir'in Yunanistan'a verileceğini bir kere daha söyledi." 
   
   ÖNÜMÜZDEKİ günler, çözüm için görüşme günleriyse, masaya tarih bilinciyle oturmamız ve karşımızdakilerin ne cins adamlar olduklarını bilmemiz gerekir. 
   - 
   x AB, AKP ve Kıbrıs Bilgi Yayınevi 
   
      
   
</TEXT>
</DOC>
