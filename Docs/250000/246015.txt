<DOC>
<DOCNO> 246015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonspo08.html </URL>
<DATE> 2004/06/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Del Bosque, Real Madrid'in teklifini reddedip Beşiktaş'a geldi .. 
</HEADLINE>
<TEXT>

     Şenhan Bolelli 

İspanyol basını, Real Madrid takımının eski teknik direktörü Vicente del Bosque'nin, Real Madrid'in futbol şubesi teknik sorumluluğu önerisini reddedip, Beşiktaş ile 2 yıllık kontrata imza attığını yazdı. 
     Del Bosque'nin Beşiktaş'a transferi İspanyol basınında da geniş yer buldu. Bu arada UEFA'nın resmi internet sitesi de bugün Del Bosque'nin Beşiktaş'ın başına geçişini birinci haber olarak duyurdu. 
     Bosque, Real Madrid'in başında üç yıl boyunca göz kamaştırıcı başarılara imza attı. Ancak Madrid'in başkanı tarafından, 'benim kafamdaki çalıştırıcı profiline uymuyor' diyerek görevine son verildi. 
     Bosque, gönül verdiği Madrid'in başkanını hiç affetmedi. Hatta bu yıl yaşanan çöküş, İspanyol basınında 'Bosque'nin laneti' olarak yorumlandı. 
     Onca transfere ve yıldızlar topluluğu kadroya karşın başarılı olamayan Real Madrid'in başkanı geçtiğimiz haftalarda Bosque'den kamuoyu önünde özür dileyerek tekrar takımın başına geçmesi için çağrıda bulundu. Ancak yanıt, Bosque'nin filozof tavrına uygundu 
     'O orada olduğu sürece dönmeyeceğim'. 
     Bir yıl boyunca hiçbir takımı çalıştırmayan Del Bosque, Avrupa'nın bütün kulüplerinin iştahını kabartıyordu. Sonradan Fransız Milli Takımı'nı çalıştıran Santini ile anlaşan İngiliz Tottenham ile bu yıl Şampiyonlar Ligi'ni kazanan Portekiz'in Porto takımı da ünlü hocanın peşinden çok koştu. Ancak o dünya futbol kamuoyunun sürpriz olarak kabul ettiği bir kararla İstanbul'u seçti ve Beşiktaş'ın başına geçti. 
     Beşiktaşlı yöneticiler ile birlikte bugün İstanbul'a gelen Del Bosque'nin 1999-2003 yılları arasında Real Madrid'te iken birlikte çalıştığı yardımcı antrenör Jose Antonio Grande, fizyoterapist Javier Minano ve diğer yardımcı antrenörü Paco Jimenez'i de yanında Beşiktaş'a götüreceği belirtildi. El Pais gazetesine demeç veren Del Bosque, ''Çekici, hızlı ve iyi bir seçim oldu. Çalışma arzusuyla Beşiktaş'a gidiyorum'' dedi. 
     İstanbul'a gider gitmez Beşiktaş'ı tanımak, durumunu analiz etmek istediğini kaydeden İspanyol teknik adam, ''Yeni oyuncuya ihtiyaç var mı yok mu bunu belirlemek istiyorum. Bana birkaç futbolcu transfer edileceği sözü verdiler'' şeklinde konuştu. 
     İspanyol basını Real Madrid'in teklifine hayır deyip, Beşiktaş'a giden Del Bosque'nin kararını sürpriz olarak yorumlasalar da, Beşiktaş'ın ''cazip bir öneri yaptığı'' kaydedildi. Eşi ile birlikte İstanbul'a geleceği söylenen Del Bosque'nin gelecek sezon UEFA'da ve Türkiye liginde şampiyonluğu kazanacak bir takım kurmak istediği ifade edildi. 

     
</TEXT>
</DOC>
