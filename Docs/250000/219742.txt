<DOC>
<DOCNO> 219742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun28.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Herald Tribune'ne göre Erdoğan Kıbrıs'ta yeni jestler planlıyor 
</HEADLINE>
<TEXT>

     Başbakan Recep Tayyip Erdoğan, Türkiye'nin Kıbrıs'ta bir anlaşmanın karşılığında toprak önereceğini söyledi. İnternational Herald Tribune'ne göre, Başbakan Erdoğan, yabancı basın mensuplarıyla yaptığı söyleşide "Yapmayı planladığımız başka jestler var ve Türkiye bunun için hazırdır" dedi. 
     İHT'nin, Ankara kaynaklı Thomas Fuller imzalı haberine göre, Başbakan Erdoğan, söyleşi sırasında Kıbrıslı Türklerin ellerindeki toprağın bir kısmının bir anlaşma çerçevesinde verebileceğini belirterek "Yapmayı planladığımız başka jestler var ve Türkiye bunun için hazırdır" dedi. Buna karşın, söz konusu jestlere ilişkin ayrıntılı bilgi vermeyen Erdoğan, Türkiye'nin yapacağı toprak önerisinin ne kadar toprağı kapsayacağını, önerinin ne zaman yapılacağını belirtmedi. 
     Ancak gazete, Erdoğan'ın yardımcılarının Türk tarafının BM planında verilmesi öngörülen beşte bir oranındaki topraktan fazlasını vereceğini söylediklerini kaydetti. 
     Erdoğan'ın yardımcıları, Türk tarafının, sağlayacağı toprağın karşısında Rumların Kuzey Kıbrıs'a dönecek olan Rumlara ilişkin taleplerinde indirim yapması gerekeceğini söylediler. 
     Söyleşi sırasında Türkiye'nin AB üyeliğinin birliği güçlendireceğini ifade eden Erdoğan, Türkiye'nin birliğe alınmasının, AB'nin dünyada ve özellikle İslam dünyasındaki imajını değiştireceğini, AB'nin artık bir hıristiyan klübü olarak değerlendirilmeyeceğini ifade etti. 
     
     RET YANITI TÜRKİYE'NİN KALBİNİ KIRAR 

     AB'den bir ret yanıtının ise, Türkiye'nin kalbini kıracağını ifade eden Erdoğan, Türkiye'nin müzakereleri başlatmaya hazır olduğunu belirterek geçmişte katılım sürecini başlatan ülkelerin reformlar ve uygulaması konusunda Türkiye'nin bugünkü düzeyinde olmadığına dikkat çekti. 
     Tayyip Erdoğan, ABD'nin İnsan Hakları Raporu'ndaki eleştirilerin sorulması üzerine Türkiye'nin işkence konusunda "sıfır tolerans"ı olduğunu belirterek "Kendime soruyorum. Bu raporların yazıldığı ülkelerde işkenceye sıfır tolerans var mı " diye konuştu. 
     

     
</TEXT>
</DOC>
