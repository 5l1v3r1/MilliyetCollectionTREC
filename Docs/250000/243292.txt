<DOC>
<DOCNO> 243292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy08.html </URL>
<DATE> 2004/05/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gönül "AB'nin vicdani ret talebi olmadı" 
</HEADLINE>
<TEXT>

     Milli Savunma Bakanı Vecdi Gönül, AB'nin ''vicdanı ret'' konusunda resmi bir talebi bulunmadığını belirterek, böyle bir konunun gündemde olmasının bile mümkün olmadığını söyledi. 
     Hollanda Savunma Bakanı Henk Kamp, Milli Savunma Bakanı Gönül'ü, makamında ziyaret etti. 
     Konuk Bakan Kamp, Milli Savunma Bakanlığı'na gelişinde tören kıtasını denetledi. Kamp, daha sonra şeref defterini imzaladı. 
     Bir süre baş başa görüşen bakanlar, daha sonra basın mensuplarına açıklamalarda bulundular. 
     Bakan Henk Kamp ile NATO'da bir çok müzakerede birarada olduğunu belirten Bakan Gönül, Kamp'ın çok değerli bir siyaset adamı olduğunu söyledi. Hollanda ile iyi giden ilişkilerin bu ziyaretle daha da güçleneceğini ifade eden Gönül, bakanlığı adına bu ilişkilerin en iyi düzeye çıkması için çalışacağını kaydetti. 
     Hollanda Savunma Bakanı Henk Kamp ise Türkiye'de yaptığı incelemeleri anlattı ve burada olmaktan duyduğu memnuniyeti dile getirdi. 
     Milli Savunma Bakanı Gönül, bir gazetecinin, ''Basında AB'nin Türkiye'den askerlik konusunda vicdanı ret istediği haberleri yayınlandı. Sizin değerlendirmeniz nedir'' sorusuna, ''AB'nin böyle bir resmi talebi olmadı. Bize intikal etmiş böyle bir talep yok. Böyle bir hususun gündemimizde olması bile bana göre mümkün değil'' yanıtını verdi. 
     
</TEXT>
</DOC>
