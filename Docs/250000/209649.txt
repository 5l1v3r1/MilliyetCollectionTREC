<DOC>
<DOCNO> 209649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/soneko14.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, hükümetten 3 katrilyon liralık ek önlem istedi... 
</HEADLINE>
<TEXT>

     2003 yılını genel olarak olumlu kapatan hükümetin bu yıl özellikle öngördüğü gelirlerle ulaşmada zorlanacağını düşünen IMF, gelir hedeflerine ulaşılması için ek önlem istedi. Ekonomi yönetimi ise bu yönde çalışmalara başladı. 
     IMF, Türkiye Masası Şefi Rıza Moghadam başkanlığındaki IMF heyeti 7. gözden geçirme çalışmalarının ilk bölümünü Ankara'da sürdürürken, görüşmelerin ana konusunu 2004 yılı hedefleri ve bu hedeflere ulaşılması için alınması gereken önlemler ve uygulamalar oluşturuyor. 
     Reuters'ın ekonomi yetkililerinden aldığı bilgiye göre, IMF başta vergi gelirleri olmak üzere bütçe büyüklüklerine ulaşılması konusunda endişeli. 
     IMF, bu çerçevede hükümetten gelir hedeflerine ulaşılması için ek 3 katrilyon liralık önlem istedi. 
     Bir yetkili, "SSK ve Bağ-kur emekli maaşları ile asgari ücrete enflasyon hedefi üzerinde yapılan artıştan ortaya çıkan 3.5 katrilyon liralık tutarın bazı bütçe ödeneklerinden yapılacak yüzde 10'luk kesinti ile karşılanması konusuna çok sıcak yaklaşmasalar da, itirazları yok. 'Sağlam kaynak bulduğunuz sürece yapabilirsiniz' diyorlar. Ancak, IMF 2004 yılı bütçe tahminlerine ulaşılmasının 2003 yılı kadar kolay olamayacağını hesaplıyor ve bu hedefe ulaşılması için 3 katrilyon liralık ek tedbir alınması gerektiğini söylüyor" dedi. 
     Vergi artışına karşı çıkan hükümet ise 2004 bütçe hedeflerinin ulaşılabilir olduğunu belirterek 3.5 katrilyon liralık tedbirin yeterli olduğunda ısrar ediyor. 
     
     EK ÖNLEMİN GEREKÇESİ 

     IMF, özellikle dünya petrol fiyatlarındaki dalgalanmalar nedeniyle şu anda öngörülmeyen 3 katrilyon liralık tedbirin alınmasının zorunlu olduğunu ifade ederken bazı ekonomi yetkilileri IMF'nin hesaplamalarına çok katılmadıklarını söylüyorlar. Bu nedenle henüz ortak bir noktada buluşulamadı. 
     IMF'nin ek önleme ilişkin değerlendirmesi ise 2004 yılında petrol fiyatlarında düşüş olacağına işaret ediyor. Söz konusu 3 katrilyon liralık ek tedbir için vergi ve özel tüketim vergisi'nde ÖTV artış yapılması gerekiyor. IMF, özellikle petrol fiyatlarında bugüne kadar ÖTV'de yapılan ayarlamaların vergi kaybına neden olduğunu savunuyor ve akaryakıt fiyatlarındaki ÖTV'nin artırılarak birçok kalemden vergi sağlanmasını istiyor. 
     Akaryakıt fiyatlarındaki ayarlamalar ÖTV, KDV, matrah artışı ile vergi gelirlerini olumlu ya da olumsuz yönde etkiliyor. 
     IMF'nin itirazlarını dikkate alan ekonomi yönetimi ise bir çalışma başlattı. bu çalışmada, ek önleme gereksinim olmadığına yönelik IMF'nin ya ikna edilmesi gerekecek ya da bazı önlemler alınacak. Ek önlem isteği konusunda ekonomi yönetimi hemfikir değil. Bazı ekonomi birimleri, 2004 yılı bütçe hedeflerinin muhafazakar bir biçimde hazırlandığını ve hedeflere ulaşılacağını söylerken, bazı birimler ise hedeflere ulaşılması için önleme gereksinim olduğunu ifade ediyorlar. 
     Söz konusu ek önlem isteği ve hükümetin bu konuda göstereceği tavır 7. gözden geçirmenin şubat ayında yapılması öngörülen ikinci aşamasında ele alınıp sonuçlandırılacak. 
     Ekonomik programın 7. gözden geçirmesi yaklaşık 500 milyon dolarlık bir kredi dilimini içeriyor. 

REUTERS 

     
</TEXT>
</DOC>
