<DOC>
<DOCNO> 228059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur38.html </URL>
<DATE> 2004/04/02/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
İki yıllık Guantanamo esareti Adana'da sona erdi 
</HEADLINE>
<TEXT>

     Afganistan'a yasadışı yollarla yaklaşık 2.5 yıl önce giden ve Taliban yönetimince terör örgütü El Kaide üyesi olduğu iddiasıyla ABD askerlerine teslim edilerek Küba'daki Guantanamo Üssü'nde iki yıl tutuklu kalan Ağrılı Nuri Mert, suçsuz olduğu anlaşılınca Adana'ya getirildi. İncirlik Hava Üssü'nde Türk makamlarına teslim edilen Nuri Mert, sorgulanması sonrasında çıkarıldığı Devlet Güvenlik Mahkemesi'nce serbest bırakıldı. 
     Emniyet Müdürlüğü yetkililerinden alınan bilgiye göre, Ağrı'nın Doğubeyazıt İlçesi'nden 2001 yılında İran'a giden, daha sonra yasadışı yollarla Afganistan'a geçen evli ve 4 çocuk babası Nuri Mert 33 , Taliban yönetimi tarafından Hirat'ta tutuklanarak cezaevine konuldu. 
     Taliban yönetimince Usame Bin Ladin'in El Kaide örgütüne mensup olduğu iddiasıyla ABD askerlerine teslim edilen Nuri Mert, buradan çoğu Afganistan harekatı sonrasında tutuklananların bulunduğu Küba'daki Guantanamo Üssü'ne götürüldü. 
     Guantanamo'da iki yıl süreyle tutuklu kalan Nuri Mert, çıkarıldığı mahkemece terör örgütü üyesi olmadığı ve yasadışı eylemlere karışmadığı anlaşılınca, Türk makamlarına teslim edilmek üzere hava yoluyla İncirlik Hava Üssü'ne gönderildi. 
     Burada Türk makamlarına teslim edilen Nuri Mert, Adana Emniyet Müdürlüğü Terörle Mücadele Şubesi'nde sorgulamaya alındı. İran ve Afganistan'a yasadışı yollarla gitmesi ile buradaki olası terör örgütleriyle ilgili bağlantılarının olup olmadığı yönünde sorgulaması tamamlanan Nuri Mert, DGM'ye sevk edildi. 
     Çıkarıldığı nöbetçi mahkemece serbest bırakılan Nuri Mert, daha sonra Adana'ya gelen dayısı Ahmet Kahraman ile memleketine gitmek üzere polis nezaretinde otogara götürüldü. 
     
</TEXT>
</DOC>
