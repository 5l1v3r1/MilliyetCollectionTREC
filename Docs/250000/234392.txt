<DOC>
<DOCNO> 234392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun45.html </URL>
<DATE> 2004/04/24/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Le Monde "Yeni Avrupa Türk sorunuyla karşı karşıya" 
</HEADLINE>
<TEXT>

     Fransa'da yayınlanan Le Monde gazetesi, yarın çıkacak sayısının manşetini Türkiye'ye ayırdı ve ''Yeni Avrupa'nın, Türk sorunuyla karşı karşıya kaldığını'' yazdı. 
     ''Bir adım AB istikametinde, bir adım aksi istikamette'' ifadesini kullanan gazete, ''Türkiye'nin son 48 saat içinde, Avrupa yönündeki seçimi konusunda halen tereddütlü olduğu bir ülke izlenimini verdiği'' yorumunu yaptı. 
     Le Monde, ''bir taraftan, Ankara'nın geleneksel tavrını değiştiren ve Brüksel'in dilediği istikamette giden Recep Tayyip Erdoğan hükümetinin, Kıbrıs'ın yeniden birleşmesiyle ilgili BM planını desteklediği ve 24 Nisan'da adanın Türk ve Rum kesimlerinde düzenlenen referandumlardan 'evet' çıkmasını savunduğu'' ifade edildi. 
     Gazetede, ''diğer taraftan, tamamen siyasi sebeplerden dolayı DEP milletvekillerine 1994'te verilen 15 yıllık hapis cezasının bu hafta içerisinde teyit edilmesinin, AB istikametinde tahrik unsurları içerdiği'' görüşü savunuldu. 
     Bu kararın, Avrupa'da Türkiye'nin AB'ye katılmasını destekleyenlere ''ciddi bir darbe'' vurduğunu savunan Fransız gazetesi, DGM kararının Ankara'dan beklenen demokratik reformlara ilişkin tartışmayı yeniden başlattığını belirtti ve ''bu hapis cezası teyidinin, Avrupa'da Başbakan Recep Tayyip Erdoğan ve Avrupa yanlısı yenilikçi Türkleri desteklemek gerektiğini düşünenlerin işini zorlaştırdığı'' görüşünü savundu. 
     Le Monde gazetesi, ''DGM kararının Türkiye'yi Avrupa'dan uzaklaştırdığı'' ve ''Türkiye'nin Avrupa Birliği'ne katılmasına taraftar olanları zor duruma soktuğu'' şeklinde yorumlara yer verdi. Gazete, ''Türkiye konusunun Avrupa Parlamentosu seçimlerinin merkezinde yer aldığını'' da belirtti. 
     
</TEXT>
</DOC>
