<DOC>
<DOCNO> 202512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo06.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Çok hırpalandım, 'futbolcuya kız verilmez'i değiştirdim 
</HEADLINE>
<TEXT>

     Milli Takımlar Teknik Direktörü Şenol Güneş, Türkiye'de antrenörlük yapmanın zor olduğunu, özellikle Letonya yenilgisinden sonra çok hırpalandığını söyledi. 
     Güneş, Türk futbol tarihinde ilk kez elde edilen dünya üçüncülüğünden sonra bile spor medyası tarafından acımasızca eleştirilere hedef olduğunu belirterek, ''Eşleşmede bize Avrupa takımı çıkmadı diye bunu bile aleyhimize kullandılar. Geçmişteki farklı yenilgiler ne çabuk unutuldu. Anlamlı başarımızı gölgelemek istediler'' dedi. 
     Milli takımı gençleştirmediği gerekçesiyle eleştiri aldığını da belirten Güneş, bunun doğru olmadığını, görevi süresince performansı iyi olan değişik kulüplerden 67 sporcuyu milli takıma davet ettiğini bildirdi. Güneş, şunları söyledi 
     ''Başta kaleci Ömer olmak üzere, Selçuk, Tümer, Emre, Nihat, İbrahim Toraman, Gökdeniz ve Tuncay Milli takımda yer almadılar mı Eski-yeni kavgası her iki gruba da zarar verir. Okan, Suat, Abdullah, Ogün nerede Bu nedenle dengeleri çok iyi koruyor ve takıma yararlı olacak kimseler üzerinde duruyoruz. Milli takıma davet ettiğim futbolcuların ise kaprislerine asla taviz vermedim.'' Türkiye'de antrenörlük yapmanın zorluğuna işaret eden Güneş, şöyle devam etti 
     ''Letonya maçında gerçekten düşündüğümüz gibi oynamayadık. Özellikle gollerden sonra teslimiyetçi davrandık. Avrupa Şampiyonası'na katılamadığımız için bizden daha çok üzülen kimse yoktur. Yine de yenilginin sorumluluğunu üzerime alıyorum. Eleştirileri bekliyorduk, ancak çok hırpalandım. Bizimle yaşamayan, futbolcuların sakatlığını, ailevi sorunlarını ve form durumlarını bilmeyenlerin falancayı niye oynatmadın diyerek hesap sormalarına da üzülüyoruz.'' 
     
     DÜNYA OTOROTİLERİ FUTBOLUMUZU BEĞENİYOR 
     Güneş, dünya futbol otoritelerinin Türk futbolunu beğendiğini de ifade ederek, ''Değişik vesilelerle biraraya geldiğimiz dünyanın sayılı teknik adamları, Türk futbolunun kendilerine keyif verdiğini ve farklı geldiğini söylüyorlar. Bu da bizi mutlu ediyor. Dünya sıralamasında Türkiye ilk 8 arasındadır. Bununla her Türk övünmelidir'' diye konuştu. 
     Türk Milli Futbol Takımı'nın Dünya üçüncüsü olmasının Türk antrenörlerinin başarısı olarak kabul edilmesi gerektiğini belirten Güneş, konuşmasını şöyle tamamladı 
     ''Dünya üçüncüsü olduktan sonra ülke insanının yüzü gülmeye başladı. Moral değerler yükseldi. Futboldaki patlama, ekonomimize dahi olumlu yansıdı. Hatta, daha önceleri ailelerin futbolcuya kız verilmez düşünceleri bile değişti. Bu olumlu gelişmeleri iyi değerlendirmeliyiz. Türk antrenörüne ve sporcusuna fırsat tanınması ve destek verilmesi halinde yenemeyeceği takım, aşamayacağı engel yoktur.'' 
     
</TEXT>
</DOC>
