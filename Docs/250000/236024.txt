<DOC>
<DOCNO> 236024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonyas08.html </URL>
<DATE> 2004/04/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Öldürülecek eşek yüzünden filmi bıraktı 
</HEADLINE>
<TEXT>

     Amerikalı aktör John Reilly, Danimarkalı yönetmen Lars Von Trier'in yönettiği ''Manderlay'' filminin İsveç'teki çekim setini, ''filmde bir eşeğin öldürülmesini kabul etmediği için'' terketti. 
     Danimarkalı film şirketi Zentropa'nın yöneticisi Peter Aalbaek Jensen, AFP'ye yaptığı açıklamada, ''Bir gün içinde yüzmilyonlarca hayvanın öldürüldüğü bir dünyada kimse kılını bile kıpırdatmazken, bir aktörün bunu ahlaki sorun haline getirmesi gülünç'' dedi. 
     Eşeğin, İsveç yasalarına uygun olarak, veteriner nezaretinde ''gerektiği şekilde'' öldürüleceğini kaydeden Jensen, ''Eşeğin öldürülmesi, diğer oyuncuların vicdanlarını yaralamıyor'' şeklinde konuştu. 
     Jensen, ''John Reilly 3 haftadır rol aldığı seti terketmekte özgürdü. Nitekim yeri Zeljko İvanek tarafından hemen dolduruldu'' ifadesini kullandı. 
     Amerikalı aktör Reilly, ''Manolya'', ''Chicago'' ve ''Saatler'' gibi filmleriyle tanınıyor. 
     
</TEXT>
</DOC>
