<DOC>
<DOCNO> 221742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun27.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu ''Bu yıl Türkiye'ye 16.5 milyon turist bekliyorum'' 
</HEADLINE>
<TEXT>

     Kültür ve Turizm Bakanı Erkan Mumcu, Türkiye'ye bu yıl yaklaşık 16.5 milyon turistin gelmesini beklediğini söyledi. 
     Mumcu, bugün Almanya'nın başkenti Berlin'de başlayan Uluslararası Turizm Borsası İTB fuarına katılmak amacıyla Almanya'ya geldi. 
     Erkan Mumcu, Berlin-Tegel Havaalanı'nda Türkiye'nin Berlin Büyükelçisi Mehmet Ali İrtemçelik ve Berlin Başkonsolosu Aydın Durusoy tarafından karşılandı. 
     Mumcu, daha sonra Fuar alanındaki Türkiye standını ziyaret etti. 
     Erkan Mumcu, burada yaptığı açıklamada, tüm olumsuzluklara rağmen, Türkiye'nin 2003 yılını turizm alanında büyüyerek kapattığını belirterek, ''Türkiye'ye geçen yıl yaklaşık 14 milyon turist geldi. Bu yıl yaklaşık 16.5 milyon turistin gelmesini bekliyorum'' dedi. 
     Mumcu, Almanya'dan Türkiye'ye bu yıl gelecek turist oranının da yüzde 20 artarak, 4 milyona ulaşmasının beklendiğini kaydetti. 
     Madrid'deki bombalı saldırıların Türkiye dahil olmak üzere tüm dünyayı etkileyeceğini belirten Mumcu, masum insanları hedef alan bu tür saldırıların insanların seyahat şevkini kırdığını ve insanları evlerinde kalmaya yönelttiğini söyledi. 
     Erkan Mumcu, ''Bu tür olaylar belirli bir hedef gözetilmediğini ortaya koyuyor. 11 Eylül de bunlardan biriydi. Bu alanda uluslararası işbirliği yapılması ihtiyacı ve bu konuda daha duyarlı, daha dikkatli olunması gerekliliği ortaya çıkmaktadır'' dedi. 
     Kültür ve Turizm Bakanı Mumcu, 2004 yılında Türkiye'nin beklediği turizm geliriyle ilgili bir soru üzerine de, her bir turistin yaklaşık 780 dolar harcadığını, bunun verdiği turist sayısıyla çarpılması gerektiğini söyledi. 
     Mumcu, ''her başarının aklın ve emeğin ürünü olduğunu'' söyledi. 
     Mumcu, Almanya'nın başkenti Berlin'de bugün açılan Uluslararası Turizm Borsası ITB fuarında yaptığı açıklamada, ''Her başarı aklın ve emeğin ürünüdür, biz de bunu yapıyoruz'' dedi. 
     Madrid'deki bombalı saldırının tüm dünyayı etkilediğine işaret eden Mumcu, bu tür saldırıların insanların gezmemesine yol açtığını ve dünyanın her yerinde meydana gelebileceğini belirtti. 
     Bakan Mumcu, bu yıl turizmden 12 milyar dolar gelir beklediklerini, deniz, kumsal ve güneş üçgeni dışında Türkiye'yi bir marka olarak tanıtmaya devam edeceklerini kaydetti. 
     Fuardaki Türkiye standını beğendiğini söyleyen Mumcu, ''Türkiye standı birkaç yıldır otantik olmaya çalışıyordu. Biz burada ilginç olmaya çalışmıyoruz. Profesyonellere hitap ediyoruz'' diye konuştu. 
     ''Turizm özel girişim alanıdır'' diyen Mumcu, devletin görevinin turizm alanında özel girişimcileri desteklemek olduğunu söyledi. Mumcu, ''Biz ürün pazarlayıcısı değiliz. Biz ülkeyi tanıtmakla yükümlüyüz. Daha fazlasını da yapamayız. Devlet olarak sadece rekabet şartlarını yaratabiliriz'' dedi. 
     Türkiye'de karayolu altyapısının da geliştirilmesi gerektiğini kaydeden Mumcu, bu gerçekleştirildiği takdirde Türkiye'nin önünün açık olduğunu, Antalya-Alanya otoyolunun da Temmuz sonuna kadar tamamlanacağını belirtti. 
     Mumcu, Alman ikinci televizyon kanalı ZDF'ye yaptığı açıklamada da, Almanya'nın Türkiye için büyük bir pazar olduğunu, Türkiye'ye gelecek Alman turistlerin sayısının bu yıl 4 milyon ila 4 milyon 200 bin olmasının beklendiğini söyledi. 
     Bakan Mumcu, Madrid'deki saldırıyla ilgili olarak da, bu tür olayların tüm pazarları etkileyeceğini, bu nedenle terörizmle mücadelede uluslararası işbirliği yapılması gerektiğini belirtti. 
     Mumcu, Almanya'da tanınan seyahat acentaları ve tur operatörleriyle görüşmelerde bulunuyor. 
     
</TEXT>
</DOC>
