<DOC>
<DOCNO> 206539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun26.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanınmayan bir örgüt, Mısır uçağını düşürdüğünü iddia etti 
</HEADLINE>
<TEXT>

     Adı daha önce duyulmayan bir örgüt, Mısır'dan kalktıktan sonra Kızıldeniz'e çakılan uçağı düşürdüğünü ileri sürdü. 
     Mısır'ın başkenti Kahire'deki AFP bürosunu arayan, Mısır aksanıyla Arapça konuşan bir kişi, merkezinin Yemen'de olduğunu söylediği ''Ensar-ül Hak'' adlı örgütünün, 133'ü Fransız turist olmak üzere 148 kişinin bulunduğu uçağı düşürdüğünü, uçağın kaza geçirmediğini iddia etti. 
     Mısırlı olduğunu söyleyen kişi, Fransa'nın başörtüsünü yasaklama kararından vazgeçmemesi halinde, yakında Fransız havayolu şirketi Air France'a da saldırı tehdidinde bulundu. 
     Fransa, kurulan laiklik komisyonunun tavsiyeleri doğrultusunda okullarda başörtüsü, kippa ya da büyük haç gibi dini simgelerin takılmasını yasaklayan kanun çıkarmaya hazırlanıyor. 
     Mısır'ın özel havayolu şirketi Flash Airlines'ın Boeing 737 tipi uçağı Cumartesi günü kalkıştan sonra Kızıldeniz'e düşmüş, uçaktakilerden kurtulan olmamıştı. Mısırlı yetkililer, uçağın düşmesini kalkış hatasına bağlarken, Fransa Ulaştırma Bakanlığı Müsteşarı Dominique Bussereau da felaketin klasik bir kalkış hatasına benzediğini belirtmekle birlikte, terör saldırısı dahil her türlü ihtimali değerlendirdiklerini söylemişti. 
     
</TEXT>
</DOC>
