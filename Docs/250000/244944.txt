<DOC>
<DOCNO> 244944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun22.html </URL>
<DATE> 2004/06/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Soyguncuların yeni hedefi banka müdürleri 
</HEADLINE>
<TEXT>

     Belçika'da soyguncular, banka müdürlerini ve ailelerini hedef alarak büyük soygunlar yapıyor. 
     Valonya'daki Soignies bölgesinde, dün ''Amerikan filmlerinden esinlenen bir senaryoyla'' banka soyuldu. 
     Bölgedeki bir banka şubesi müdürünün evini gece basan, çocuklarını ve eşini rehin alan 5 maskeli soyguncudan ikisi, sabah erken saatte müdürü şubeye götürdü ve kasaları açtırarak soygunu yaptı. Diğer 3 soyguncu, müdürün evinde kalarak rehineleri kontrol altında tuttu. Makineli tüfekleri olan soyguncular, eylemin ardından kaçmayı başardı. 
     Polis, banka şubesinden çalınan para hakkında bilgi vermedi ve müdür ile ailesinin psikolojik tedaviye alındığını duyurdu. 
     Valonya'da Farciennes bölgesinde geçen 6 Mayıs'ta da aynı tür bir soygun yapılmış, eşi ve çocukları rehin alınan bir banka müdürü şubedeki kasaları açmak zorunda bırakılmıştı. Soyguncular, banka muhasebe müdürünün şubeye gelerek bazı kasaları açmasını da beklemiş ve ardından kaçmıştı. 
     Belçika polisi, bu soygunda da çalınan para miktarını açıklamamıştı. 
     
</TEXT>
</DOC>
