<DOC>
<DOCNO> 203786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur23.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıdan iki bakana kayıp trilyon sürprizi... 
</HEADLINE>
<TEXT>

     SP Genel Başkanı Necmettin Erbakan'ın 2 yıl 4 ay hapis cezasına çarptırıldığı "kayıp trilyon" davasında milletvekili dokunulmazlıkları nedeniyle yargılanamayan Dışişleri Bakanı ve Başbakan Yardımcısı Abdullah Gül ile İçişleri Bakanı Abdulkadir Aksu'nun, mallarına aynı olay nedeniyle Ankara 6'ncı Asliye Hukuk Mahkemesinde görülen "alacak davasında" tedbir konuldu. 
     Kapatılan Refah Partisi'nin 1997 yılındaki Hazine yardımını usulsüz kullandığı gerekçesiyle Hazine avukatlarının, Ankara 6. Asliye Hukuk Mahkemesi'ne açtığı alacak davasında RP'nin 12 eski yöneticisinin mallarına tedbir konuldu. 
     Hazine avukatları, dokunulmazlığı bulunan Dışişleri Bakanı Abdullah Gül ve İçişleri Bakanı Abdulkadir Aksu hakkında da ihtiyati tedbir talebinde bulundu. Ankara 6. 
     Asliye Hukuk Mahkemesi, 9 Aralık 2003 tarihinde verdiği ara kararda, Hazine avukatlarının bu talebini kabul etti. Bu çerçevede partinin yöneticilerin maheme tarafından tespit edilen mallarına tedbir konuldu. 
     
     GÜL'ÜN İSTANBUL'DAKİ EVLERİNE TEDBİR 
     Mahkeme, bu kapsamda, Dışişleri Bakanı Abdullah Gül'ün İstanbul Üsküdar'da bulunan bir dairesi ile, Kadıköy'de bulunan bir konutuna tedbir konulmasını kararlaştırdı. 
     Hazine avukatları, Abdullah Gül'ün, Gölbaşı'nda bulunan tarlasına da tebdir konulmasını istedi. Ancak, mahkeme, "birden fazla Abdullah Gül olduğu için, anne-baba adı da mahkemeye bildirilmediğinden" tedbir kararını uygulayamadı. 
     Mahkeme tarlanın Bakan Abdullah Gül'e ait olup olmadığının, Tapu Sicil Müdürlüğü'ne sorulmasını, tedbir kararının daha sonra görüşülmesini benimsedi. 
     Mahkeme, İçişleri Bakanı Abdulkadir Aksu'nun da Ankara Çankaya'da bulunan iki evine tedbir koydu. 
     
     ERBAKAN'IN ALTUNOLUK'TAKİ YAZLIĞINA DA TEDBİR 
     Mahkeme, Hazine avukatlarının, Necmettin Erbakan'ın Altunoluk'taki yazlığına yönelik tedbir talebini kabul etti. 
     Ayrıca, Erbakan'ın, Çankaya'da 2, Yenimahalle'de 1, İzmit Bahçecik Köyü'nde 1 ve İstanbul Fatih'de bulunan 1 konutuna da tedbir koydu. 
     
     KUTAN'IN MALATYA'DAKİ TARLALARINA 
     Mahkeme, Recai Kutan'ın Malatya'da bulunan dört ayrı arsa ve sekiz tarlalarına da tedbir getirdi. 
     Kapatma davası sonuçlanmadan önce RP'de yönetici olan ancak daha sonra istifa eden Aydın Menderes'in, Ankara'nın Çankaya, Yenimahalle ilçeleriyle, Aydın ve İzmir'de bulunan konutlarına tedbir geldi. 
     
     TEKDAL'IN MALLARINA DA TEDBİR 
     RP'li yöneticilerden, eski Ankara Milletvekili, Saadet Partisi'nde Genel Başkan Yardımcısı Ahmet Tekdal'ın mallarına da tedbir konuldu. Mahkeme, Tekdal'ın Çankaya'da 1 meskenine, Gölbaşı'nda bir arsasına tedbir koydu. 
     RP yöneticilerinden Rıza Ulucak'ın da, Çankaya'da, Yakacık'ta, Yenimahalle'de, Demetevler'de bulunan konutlarına tedbir getirildi. Musa Demirci'nin Çankaya ve Şişli'de bulunan konutları ile Sivas'ta bulunan arsa ve tarlalarına tedbir konuldu. Oğuzhan Aslıtürk'ün de Çankaya ve Çayyolu'nda bulunan konutlarına tedbir getirildi. Fehim Adak'ın Çankaya'da, Yenimahalle'de, İstanbul-Fatih'de, İzmit'teki Abdulrahim Bezci'nin de Çankaya'daki konutlarına tedbir konuldu. 
     
     4 YILLIK DAVA 
     Hazine avukatları, 1999 yılında Ankara 6. Asliye Hukuk Mahkemesi'ne Necmettin Erbakan, Recai Kutan ve 86 arkadaşına alacak davası açmıştı. Avukatlar, Refah Partisi'ne yapılan 1997 yılı Hazine yardımı ve kayıt dışı tutulan 
     paraların geri alınmasını istemişti. 
     "Kayıp Trilyon" davasında, RP yöneticilerine sahtecilik suçu nedeniyle açılan dava da geçtiğimiz günlerde Yargıtay 11. Ceza Dairesi tarafından onanmıştı. 
     
</TEXT>
</DOC>
