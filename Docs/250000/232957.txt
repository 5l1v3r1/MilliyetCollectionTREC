<DOC>
<DOCNO> 232957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonyas05.html </URL>
<DATE> 2004/04/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İşte dünyanın hem vergi, hem turizm cennetleri... 
</HEADLINE>
<TEXT>

     Dünyada vergi cenneti kabul edilen ülkelerin aynı zamanda birer turizm cenneti oldukları ortaya çıktı. 
     Bu ülkeler yabancı sermayeyi çekmek için sadece finansal avantaj sağlamakla kalmıyor, yatırımcılara hoş vakit geçirebilmeleri için egzotik turizm alanları da açıyor. 
     Vergi cenneti ülkelerin suçluların iadesini güçleştiren yasalara sahip oldukları, yatırımcıyı koruyan özel bankacılık yasaları geliştirdikleri, yatırımcının kişisel güvenliği için özel güvenlik sistemleri kurdukları ve lokanta, gece kulübü ve benzeri eğlence yerleri gibi cazibe merkezleri oluşturdukları belirtiliyor. 
     Amerikan FORBES dergisi, vergi ve turizm cennetlerini Bahama adaları, Cayman adaları, Kıbrıs Rum kesimi, Malta, Mauritius adası, Monaco, Panama, İsviçre, Bermuda ve Virgin adaları olarak sıraladı. 
     Bu turistik merkezlerde zengin yatırımcılar günlük işlerini tamamladıktan sonra pembe kumlu plajlarda denize giriyor, rahatça golf oynuyor, arzu ettikleri takdirde rüzgar sörfü ya da dağ bisikleti sporu yapabiliyor. 
     FORBES dergisi, başrolünü Brad Pitt'in üstlendiği ''Truva'' filminin bu merkezlerden biri olan Malta adasında çekildiğine de işaret etti. 
     Mauritius adası da, dünyanın en güzel plajlarına sahip olmasıyla ünlü. 
     
</TEXT>
</DOC>
