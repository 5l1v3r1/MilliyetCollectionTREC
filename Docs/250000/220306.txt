<DOC>
<DOCNO> 220306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sonspo27.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da, Beşiktaş maçının ertelemnesi isteğine tepki... 
</HEADLINE>
<TEXT>

     Trabzonspor Kulübü Başkanı Atay Aktuğ, yarın Beşiktaş ile yapılacak karşılaşmanın ertelenmesi için bir neden olmadığını savundu. 
     Atay Aktuğ, AA muhabirine yaptığı açıklamada, Beşiktaş'ın Samsun'a hareket ettiğini ve oradaki iklim şartlarının uçağın inişi için uygun olduğunu öğrendiklerini belirterek, ''Beşiktaş, yarın sabah Trabzon'da olup, maç saatine kadar dinlenme fırsatı bulabilir'' dedi. 
     Saha zemininde herhangi bir sorun olmadığını, maçın hakemlerinin de Trabzon'a geleceğini ifade eden Aktuğ, ''Biz Beşiktaş'a bir zorluk çıkarmak amacında değiliz. Ancak maçın ertelenmesi için gözüken bir neden yok. Karşılaşmanın oynanmasından yanayız'' diye konuştu. 
     Gelecek hafta ligde Ankaragücü ile karşılaşacaklarını da dile getiren Aktuğ, şöyle konuştu 
     ''Bu maçı cuma günü oynayacağız. Ona göre bir gidiş-geliş programı yaptık. Eğer maç ertelenirse, biz zor durumda kalacağız. Biz de zor iklim şartlarında deplasmanlara gittik. Ancak programlarımızı 3 gün önceden yaptık. 1 gün kala çıkarak riske girmedik. Futbol Federasyonu Başkanı Haluk Ulusoy ile de görüştüm. Bize, ertelenmesi gibi bir durumun olmadığını ve karşılaşmanın hakemlerinin de Trabzon'a gittiğini söyledi. Yarın için çok büyük bir iklim şartı olmadığı, Trabzon-Samsun Karayolu'nun kapanmaması halinde, maçın oynanmaması için bir neden yok.'' 
     
</TEXT>
</DOC>
