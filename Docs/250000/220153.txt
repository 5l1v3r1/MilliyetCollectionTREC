<DOC>
<DOCNO> 220153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/guncel/gun20.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
      150 milyona otomobil yaptı... 
   KIRKAĞAÇ'a bağlı Alacalar köyünde yaşayan motosiklet tamircisi Halit İlbaş 32 , hurda malzemeler ve su motorunu kullanarak, dört tekerlekli, marşlı, vitesli, benzinle çalışan bir araç yaptı. Direksiyon olarak bisiklet jantını kullandığı aracı 150 milyon liraya mal eden İlbaş, "Kışın motosiklete binemiyordum. Kapalı araç yapmaya karar verdim. Param olsa daha iyisini yapardım" dedi. 
   
   Maket tamam, sıra orijinalde 
   DÜZCE'de 2 yıllık çalışmayla imal ettiği 1928 model Mercedes otomobille gazetelere haber olunca Mercedes'in reklam yıldızı olan 60 yıllık kaporta ustası Hasan Uysal'a Mercedes - Benz, 1936 model otomobilin maketini gönderdi. Uysal, 20 bin dolar fiyat biçtiği 1928 model otomobili satabilirse, 1936 model otomobilin orijinalini yapacak. Mercedes - Benz, Sevgililer Günü'nde gazetelere "Aşk" sloganıyla verdiği ilanda, Uysal'ın imal ettiği maketin fotoğrafını kullanmıştı. Ajans Uysal, bunun karşılığında 300 milyon lira vermişti. 
   
   2B arazisi için büyük rant kavgası 
   ŞEHİR PLANCILARI Odası Genel Sekreteri Ali Rıza Nurhan, Formula alanının bir cazibe merkezi haline dönüştüğünü belirterek, "Böyle yatırımlar etrafında her zaman bir çekim merkezi oluşur. Bölgede kontrolsüzlük nedeniyle masum bir yapılaşmadan daha çok, sonradan rant elde edebilmeye yönelik vatandaş girişimleri var" dedi. Nurhan, Tepeören çevresindeki bu arazilerin orman vasfını kaybettiği için, köylüye Orman Yasası'nın 2B maddesiyle ekilebilir alan olarak tahsis edildiğini ancak toprağın zamanla başka ellere geçtiğini söyledi. 
   
   Rusya, 4 Türk'ü sınır dışı etti... 
   Rusya, Nurcular tarikatı üyesi oldukları ve şeriat devleti propagandası yaptıkları gerekçesiyle 4 Türk vatandaşını sınır dışı etti. 
   Rusya'ya bağlı Başkurdistan Cumhuriyeti İçişleri Bakanlığı'ndan yapılan açıklamada, Hayrettin Aşgen, İbrahim Özer, Yusuf Aktepe ve Şahin Uylaşkan'ın aşırı dinci çalışmalarını gizlemek için önce Rostov'da daha sonra, başkent Ufa'da Stil adında bir deri mağazası açtıkları belirtildi. Açıklamada, Rostov'daki mağazanın gelirinin Nurcular tarikatına aktarıldığının belirlenmesi üzerine mağazanın kapatıldığı, müdür Mustafa Şengül'ün sınır dışı edildiği kaydedildi. 
   Yetkililer, daha sonra Ufa'ya taşınan mağazada yapılan aramada Said Nursi ve Fethullah Gülen'e ait kitaplar bulunduğunu söyledi. Yetkililer, tarikat üyelerinin şeriat düzeni getirmek istediğini, Bozkurtlar örgütüyle de yakın ilişkide bulunduğunu, ayrıca düşüncelerini yaymak için 35 ülkede 300 civarında okul kurduklarını bildirdi. 
   
   Türk aile gazdan zehirlendi 1 ölü 
   Belçika'nın başkenti Brüksel'de, Türklerin yoğun bulundukları Schaerbeek bölgesindeki bir evde yaşayan aynı aileden 5 Türk'ün karbonmonoksit zehirlenmesi nedeniyle hastaneye kaldırıldığı ve birinin öldüğü bildirildi. Polis yetkililerinin yaptığı ilk açıklamaya göre, su ısıtma cihazındaki kaçaktan kaynaklanan karbonmonoksit zehirlenmesi sonucu İbrahim Gündüz 67 öldü. Gündüz'ün banyo yaptığı sırada sızan gazdan öldüğü belirtildi. Afyon'un Emirdağ ilçesi Güveççi köyünden olan Gürbüz Ailesi'nin hastaneye kaldırılan diğer fertlerinin sağlık durumlarının iyi olduğu kaydedildi. Olayla ilgili soruşturma sürüyor. 
   
   Kar altında aşure kuyruğu 
   AŞure Haftası'nda Afyon Belediyesi, 11 camide yardımlarla 40 bin aşure dağıttı. Öğrenciler, aşureden alabilmek için okula geç gitmeyi göze alarak kar altında sıra bekledi. Mevlevi Camii'ne gelen öğrenciler, dağıtım sırasında aşure alabilmek için adeta birbirini ezdi. 
   
   
   
   
</TEXT>
</DOC>
