<DOC>
<DOCNO> 245485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/siyaset/axsiy01.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk yayın 'Boşnakça' 
</HEADLINE>
<TEXT>


Anadilde yayın programı belli oldu. İlk yayın Radyo 1'den 06.10 - 06.45, TRT 3'ten 10.30'da Boşnakça yapılacak. Arapça, Kırmançi olarak sürecek 

ANKARA Milliyet 


TRT Genel Müdürü Şenol Demiröz, kamuoyunda "anadilde yayın" olarak bilinen Türkçe'den farklı dil ve lehçelerde yayınlara pazartesi "kültürel zenginliğimiz" adıyla TRT 3 ve Radyo 1'den başlanacağını açıkladı. 
İlk yayın Radyo 1'den 06.10 - 06.45 saatleri arasında, TRT 3'ten de 10.30'da Boşnakça yapılacak. Yayınlar sırasıyla Arapça, Kırmançi, Çerkezce, Zazaca olarak devam edecek. Daha önceki tartışmalarda gündeme gelen Lazca, yayın yapılacak geleneksel dil ve lehçeler arasında yer almayacak. 
Demiröz, AB'ye uyum yasaları çerçevesinde uygulamaya geçen anadilde yayına ilişkin tarihi kararı TRT kanallarından açıkladı. Demiröz, "kültürel zenginliğimiz" adıyla yayımlanacak programların içeriği hakkında şunları söyledi 

'Ulus devlete bağlıyız' 
"Bu programlarda yurttan ve dünyadan önemli gelişmelerin yer aldığı haber özetlerini, spor haberlerini izleyebileceksiniz. Gelenek ve göreneklerimizden oluşan çeşitli belgesellerle ülkemizin doğal ve tarihi yörelerini sergileyen magazin programları ve müzik programları da bu yayınlarımızın konuları arasında olacak. Bu programlar kültürel zenginliğimizin bir aynası olacak." 
Demiröz, diğer kanallardan da yayımlanan TRT 1'deki konuşmasını şöyle noktaladı 
"Ulus devlete olan ödünsüz bağlılığımız çoğulcu demokrasinin engeli değildir. Anayasamızın 2. maddesinde belirtilen Türkiye Cumhuriyeti'nin temel nitelikleri çerçevesindeki yayın anlayışımızla, temeli evrensel yayın ve hukuk kurallarına dayalı habercilik anlayışımız doğrultusunda gerçekleştireceğimiz çok kültürlü yayına geçiş sürecinin tüm ulusumuza hayırlı olmasını diliyoruz." Demiröz'ün verdiği bilgiye göre, programlar Radyo 1 ve TRT 3'ten hafta içi Boşnakça pazartesi , Arapça salı , Kırmançi çarşamba , Çerkezce perşembe ve Zazaca cuma olarak devam edecek. 
Anadilde yayın yönetmeliğinde radyoların günde 60 dakikayı aşmamak üzere haftada 5 saat, televizyonların da günde 45 dakikayı aşmamak üzere haftada 4 saat olacağı düzenlemesine yer verildi. Ancak, TRT yayınları 35 dakikayla sınırlandı. Buna göre, Radyo 1 ve TRT 3'ten ayrı ayrı, hafta içi toplam 175 dakika 2 saat 55 dakika yayın yapılacak. 

Neden Boşnakça 

TRT'den yapılacak ilk yayının Boşnakça olmasını, TRT yöneticileri "devletin hassasiyetleri dikkate alınarak geçişin yumuşak olması" olarak yorumladı. Yayına ilişkin son kararı, ayrıntılar belirlenirken devletin ilgili kurum ve kuruluşlarıyla "sürekli temasta" olan Demiröz verdi. Yayını yapılacak dil ve lehçelerin Arapça, Kürtçe, Çerkezce ve Boşnakça olarak belirlenmesi sırasında Türkiye'nin nüfusuna ilişkin çeşitli verilerin kullanıldığı belirtildi. Yayına ilişkin tartışmalar sürerken askeri çevreler, RTÜK ve TRT'ye, "tek ulus ve dil yaratma gayretlerine ilişkin endişelerini" birçok kez iletmişti. 


</TEXT>
</DOC>
