<DOC>
<DOCNO> 231207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/yazar/ulagay.html </URL>
<DATE> 2004/04/14/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Başbakan'ın asıl derdi bilgi teknolojisi ise... 
</HEADLINE>
<TEXT>

   
   Japonya gezisinde bile Kıbrıs sorunuyla ve Rauf Denktaş'ın tutumuyla ilgili açıklamalar yapmaya zorlanan Başbakan Erdoğan, Tokyo'da Türk işadamlarıyla yaptığı toplantıda, Türkiye'nin geleceği açısından belki Kıbrıs'tan çok daha önemli olabilecek bir konuyu gündeme getirmiş. Meslek liseleriyle ilgili tartışmalara değinen Erdoğan, "Meslek liseleri ile ilgili derdim, aşkım, heyecanım inanın ki Türkiye'yi bilgisayar teknolojisinde bir numaraya çıkarmaktır" demiş. Milliyet ve Radikal, 13.4.04 Bu toplantıda bulunan Radikal Gazetesi Genel Yayın Yönetmeni İsmet Berkan, Başbakan'ın bu açıklamasıyla, hükümetin bilgi teknolojileri sektörüne öncelik vereceğini ifade ettiğini belirterek şu soruyu soruyor "Başbakan bu açıklamayı yapmazdan önce hükümet ya da bakanlıklar seviyesinde bu konu planlanmış mıydı " Radikal, 13.4.04 
   Türkiye'deki bilgi teknolojisi sektörünün, hükümetin bu kararından ne kadar haberdar olduğunu bilmediğini de belirten İsmet Berkan'ın kafasına takılan sorulara hak vermemek olanaksız. Bazen bir dış gezide gördüklerinden, duyduklarından etkilenen yetkililer böyle önemli görünen açıklamalar yapıyorlar, sonra gezi bitip Türkiye'ye dönülünce konu unutuluyor ya da ikinci plana itiliveriyor. Başbakan Erdoğan'ın, konuyu farklı boyuttaki tartışmalara konu olan meslek liseleriyle ilgili olarak gündeme getirmiş olması da asıl niyeti konusunda tereddüt yaratıyor. 
   
   Sanayiden BT'ye 
   Sayın Başbakan'ın açıklaması, bütün bunların ötesinde, gerçek bir niyetin ve politika önceliğinin ifadesi ise çok önemli. CHP, lideri Baykal'a güvenoyu vermenin ve Kemal Derviş tehlikesini bertaraf etmenin kıvancını yaşarken, BT'nin bilgi teknolojisi öneminin de Adalet ve Kalkınma Partisi AKP tarafından gündeme getirilmesi aslında çok şaşırtıcı olmaz. Başbakan BT sektörlerine önem vermenin Türkiye için de tek çıkış yolu olduğunu gördüyse ve hükümet bu yolda adımlar atacaksa bu gerçekten çok önemli bir aşama. 
   Küreselleşmenin hemen her alana damgasını vurduğu bir dünyada yaşanan gelişmeler istihdam ya da iş alanı yaratma sorununun tüm ülkeler için bir numaralı sorun haline geldiğini gösteriyor. Teknolojideki sıçrama küresel boyutta istihdamın yapısını değiştiriyor ve eskiden istihdam yaratan sektörler bu niteliklerini hızla kaybediyor. Bu sektörlerin başında da imalat sanayii geliyor. Konunun uzmanı Jeremy Rifkin'e göre 1998'den bu yana imalat sanayiinde çalışanların sayısı ABD'de 12, İngiltere'de 14 ve bu alanda büyük atılım yapmakta olan Çin'de bile 15 azaldı. Küresel boyutta halen 164 milyon kişiyi istihdam eden imalat sanayiinde çalışanların sayısı hızla azalmaya devam edecek ve 2040 yılında birkaç milyon kişiye inmiş olacak. The Guardian, 2.3.04 
   
   Gelecek BT'de 
   Buna karşılık BT sektörlerindeki ve diğer hizmet sektörlerindeki istihdamda büyük artışlar olacak ve en yüksek katma değer yaratan, dolayısıyla en iyi ücret ödeyen işler BT ile ilgili sektörlerde açılacak. BT sektörlerindeki işleri kapmak için ise müthiş bir rekabet var. Hindistan ve Çin gibi Asya ülkelerinin BT sektöründeki bazı işleri Amerika'daki, Avrupa'daki meslektaşlarından çok daha ucuza yapacak BT elemanlarını yetiştirip devreye sokması özellikle ABD'de ciddi bir panik yaratmış durumda. BT alanında danışmanlık hizmeti Gartner adlı kuruluşun yaptığı tahminlere göre, 2010 yılında geleneksel BT işlerinin 25'i Türkiye gibi "gelişmekte olan" ülkelerde yapılacak. Muazzam genişleme potansiyeli olan bir alanın dörtte biri bizim gibi ülkelere açılmış olacak. 
   İnternetin ülkeye gelişinin 11. yılında bireysel kullanıcı sayısının hala 6 - 7 milyon mertebesinde olduğu bir Türkiye'nin bu muazzam fırsattan yararlanmak için büyük bir sıçrama yapması şart. Başbakan Erdoğan'ın açıklaması bunun müjdesiyse ne mutlu bize. 
   
      
   
</TEXT>
</DOC>
