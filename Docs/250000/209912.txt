<DOC>
<DOCNO> 209912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko36.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro Cash Carry 40 yaşında... 
</HEADLINE>
<TEXT>

     Toptan satış marketi Metro Cash Carry'nin Türkiye Genel Müdürü Hakan Ergin, ''Bizim gördüğümüz tablo kulelerde durum iyi gözüküyor, ama sokakta durum pek parlak değil. Sokaktaki insanın cebinde para yok'' dedi. 
     Bu yıl 40 yaşına giren Alman Metro Cash Carry'nin 40'ıncı yaşgünü, tüm dünyayla birlikte aynı anda Türkiye'de de kutlanıyor. 
     Kutlamalar çerçevesinde düzenlenen basın toplantısında konuşan Ergin, 40. yaş etkinlikleri çerçevesinde bir yıl boyunca kampanyalar ve etkinlikler düzenleneceğini söyledi. 
     Ergin, uluslararası birçok promosyonun Türkiye'de de uygulandığını, Bakkalım projesinin Tayland ve Hindistan'da örneklerinin yer aldığını anlattı. 
     Daha sonra Türkiye'deki genel tabloya ilişkin değerlendirmelerde bulunan Ergin, ''Bizim gördüğümüz genel tablo kulelerde durum iyi gözüküyor, ama sokakta durum pek parlak değil. Belki normal geçiş süreci bu, eleştirmek için de söylemiyorum, ama sokaklarda henüz o kulelerde görünün pembe tablo görünmedi ne yazık ki'' diye konuştu. 
     Kayıtdışılığın yine başını alıp gittiğini ifade eden Ergin, sokak pazarlarının öneminin arttığını belirtti. 
     Ergin, ''Fakat kayıtdışı sadece burada kalmıyor, elektronik eşyada, içkide kayıtdışı ağırlık kazanıyor. Önlem alınması gerektiğini düşünüyoruz'' dedi. 
     
     AŞIRIYA KAÇAN BİR REKABET BAŞLADI 
     Şu anda enflasyonda düşüş yaşandığını, ekonomik ve siyasi istikrar konusunda Türkiye'nin iyi adımlar attığını ve Türkiye'nin iyi gittiğini anlatan Ergin, ancak hukuk konusunda ilerleme sağlanamadığını kaydetti. Ergin, şunları belirtti 
     ''Enflasyon düştüğü dönemlerde genellikle otomotiv gibi yüksek fiyatlı ürünlerde bir artış görünüyor. Türkiye'de büyümenin önemli bir kısmının buradan geldiğini düşünüyorum. Sokağa yansımamasının sebeplerinden biri de belki bu. Sokaktaki insanların şu anda cebinde yeterince para yok. Bu nedenden dolayı bizim piyasada inanılmaz bir rekabet var. Bundan yıllar önce bir toplantıda 'Türkiye'deki rekabet yanlıştır, birçok mağaza kapanacaktır' demiştik. Şu an da giden rekabetin doğru bir rekabet olmadığını düşünüyoruz. Aşırıya kaçan bir rekabet başladı Türkiye'de. 1 kilo domatesin 3 taksitle satılması bence pek normal değil. Rekabetin sektörümüzde yanlış yöne doğru ilerlediği hissini veriyor.'' Çok yakında birçok firmada sermaye artırımı ya da firmalara geç ödeme başlayacağını savunan Ergin, bunun bir şekilde firmalara yansıyacağını kaydetti. 
     Ergin, perakende kanun tasarısında yer alan özel markalara konulan sınırlamalara ilişkin olarak da ''Özel markalar tüm dünyada olduğu gibi özellikle orta seviyedeki markalara darbe vurmaya başladılar. Bu şekilde bir lobi sonucu bu kanun tasarısına bu madde konuldu. Bence bu Türkiye için iyi bir şey değildir'' görüşünü savundu. 
     
     BU YIL HEDEFİMİZ 1 MAĞAZA AÇMAK 
     Soruları da yanıtlayan Ergin, Türkiye'de meyve sebze pazarının küçük üreticilerle ayakta kalmaya çalıştığını, o nedenle fiyat farklılıkları olduğunu belirtti. 
     Ergin, ''Türkiye'de meyve sebze konusundaki fiyat dalgalanması çok rahatsız edici. Dalgalanmayan tek ürün muz, o da ithal ürün. Onda da kayıtdışı var. Suriye tarafından mal geldi mi fiyat daha fazla dalgalanıyor'' dedi. 
     Bu yıl hedeflerinin 1 mağaza açmak olduğunu belirten, Ergin şunları kaydetti 
     ''Diğer zincirlerin durumunu bilmiyorum, ama Türkiye'de bu işin dedikodusu gerçeğinden daha fazla. Bence 150 tane mağaza için yer arayan firma yok Türkiye'de. Hipermarket boyutunda bence bizim boyutumuzda yer aramıyor. Yabancı şirketlerin 2 hedefi var Rusya ve Çin. Türkiye şu anda hem siyasi hem ekonomik istikrar kazandı, olumlu adımlar atılıyor ama henüz o üst ligde değil. Sektörümüzde yapılan bir araştırmaya göre cazibe açısından 6. sıradayız.'' Ergin, bir başka soru üzerine de Türk Lirasının değerlenmesinden dolayı geçen yıl güzel büyümeleri olduğunu kaydetti. 
     Son 2-3 ayın ciddi etkisinin faizlerin hızlı düşmesi olduğunu belirten Ergin, ''Faiz düşünce faiz geliri olan insanlar da harcamalarını kestiler. Türkiye'de son 2-3 ay içinde yaşanan durgunluğun sebebinin bu olduğunu düşünüyorum'' görüşünü dile getirdi. 
     
     TAKSİT KONUSUNA DÜZENLEME GETİRİLSİN 
     Pastanın bir kademe daha küçülmüş olduğunu ifade eden Ergin, ''Biz bunlara yıllardır hazırlanıyoruz. Bizim faiz gelirlerimizin ne kadar olduğunu bilmiyorum, bütün odaklandığımız nokta raflardan kazanılan paradır. Diğer firmalar da bence bu tarafa doğru kayacak'' diye konuştu. 
     Ergin, Türkiye'de peşin fiyatına taksit konusuna da bir düzenleme getirilmesini istedi. 
     Domatesin 3 taksitle satılmasının yanlış bir rekabet olduğunu söyleyen Ergin, ''Eğer bunun arkasında ciromu tutturayım deniyorsa saygı duyuyorum. Belki firma cirosunu patlatıp kendisini bir yabancı firmayla birleştirmeye de çalışıyor olabilir. Ona da saygılıyım, ama bu tüm sektörü kötü yöne çekiyor'' dedi. 
     Büyük taksitlere rağmen kendilerinin ciro kaybının olmadığını ifade eden Ergin, Türkiye'de enflasyonun düşüş sebeplerinden birini de ortalama ürün kalitesinin düşmesine bağladı. 
     
     KÖRBER MART'TA TÜRKİYE'YE GELECEK 
     Metro Group Türkiye Temsilcisi Nurdan Tümbek de Yabancı Ortamı İyileştirme Koordinasyon Kurulu'nun Mart ayında toplanacağını, organizasyon yolunda giderse Metro Group Dünya Başkanı Dr. Hans Joachim Körber'in de 15 Mart'ta Türkiye'de olacağını belirtti. 
     Tümbek, ''Kendisi yılda 1-2 kez ülkemizi ziyaret ediyor. Bu ülkemize olan güvenini ve yatırıma olan isteğini gösteriyor'' dedi. 
     Bu yıl Ekim ayındaki perakende konferansının açılışını da Körber'in yapacağını bildiren Tümbek, ''Çevre nüfusu 350 milyon olan Türkiye'nin komşu ülkelerine de yatırım sinyalleri vermeye başladılar. Bu bizler için sevindirici, çünkü Türkiye'nin stratejik bir merkez olması gibi bir vizyonu görünebilir, ihracatımız artabilir'' diye konuştu. 
     Toplantıda söz alan Gıda Dışı Satınalmadan Sorumlu Yönetim Kurulu Üyesi Selma Zaim, Şubat ayında ütü istemeyen gömlekler ve makinede yıkanabilen takım elbiseleri satışa sunacaklarını bildirdi. 
     Cash Carry Türkiye Yönetim Kurulu Üyesi Bert Bender de bin 500 çalışan içinde tek yabancının kendisi kaldığını söyledi. 
     Konuşmaların ardından 40. yıl pastası kesildi. 
     
</TEXT>
</DOC>
