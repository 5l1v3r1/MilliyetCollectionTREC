<DOC>
<DOCNO> 224081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sontur12.html </URL>
<DATE> 2004/03/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Antalya'daki kazada yaralananlar arasında ANAP adayı da var 
</HEADLINE>
<TEXT>

     Antalya'da, 1'i Alman turist 2 kişinin ölümüyle sonuçlanan trafik kazasında yaralananlar arasında bulunan ANAP Konyaaltı Belediye Başkana Adayı Abdullah Esin, taburcu edildi. 
     Kemer İlçesi'ndeki Kiriş ve Tekirova beldelerinde kalan Alman ve Avusturyalı turistleri taşıyan, Ersin Şahin'in kullandığı 67 ZN 897 plakalı minibüsün, sabaha karşı, Levent Karagöz'ün kullandığı 07 DL 666 plakalı otomobille çarpışması sonucu yaralanan 3'ü Türk 15 kişinin tedavilerine, Akdeniz Üniversitesi Hastanesi'nde devam ediliyor. 
     Kazada yaralanan ANAP Konyaaltı Belediye Başkan Adayı Abdullah Esin, tedavisinin ardından taburcu edildi. Belediye Meclis Üyesi Adayı Hürriyet Karagöz'ün durumunun ise ağır olduğu bildirildi. Yaralı turistlerin birçoğunun sağlık durumlarının iyi olduğu öğrenildi. 
     Bu arada, trafik ekiplerinin kaza tespit tutanağına göre, kazanın meydana geldiği kavşağa kontrolsüz çıktığı bildirilen otomobil sürücüsü Levent Karagöz'ün yüzde 75 kusurlu olduğu öğrenildi. Ölen Levent Karagöz'ün cenazesi, toprağa verilmek üzere memleketi Ankara'nın Gölbaşı İlçesi'ne gönderildi. 
     Antalya'da sabaha karşı meydana gelen kazada, otomobil sürücüsü Levent Karagöz ile minibüsteki Alman turist Christian Fritz hayatını kaybetti. 
     
</TEXT>
</DOC>
