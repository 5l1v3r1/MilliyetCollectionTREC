<DOC>
<DOCNO> 211774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur05.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyenin açtığı çukura düşen çocuk boğularak öldü... 
</HEADLINE>
<TEXT>

     İstanbul Büyükşehir Belediyesi'nin fidan dikimi için yeşil alanlarda açtığı çukurlardan biri 12 yaşındaki Ümit Aslan'ın hayatına mal oldu. 
     Dün öğle saatlerinde arkadaşları ve kardeşi Tayfun ile kurbanlıkları görmeye giden Aslan, ardından oyun oynamak için Büyükşehir Belediyesi'nin üç yıl önce belirlediği fidan dikim alanına gittiler. Seyrantepe Barbaros Caddesi kenarında bulunan fidanlıkta akşam saatlerine kadar oynayan çocuklardan üçü evlerine döndü. Fakat Aslan'ın eve dönmemesi üzerine telaşa kapılan aile, arama çalışmalarına başladı. Çocuklarını bütün aramalara rağmen bulamayan Aslan ailesi, polise başvurdu. Polis, sabah saat 08.30 sıralarında küçük Ümit'i fidanlıkta yaklaşık bir metre derinliğinde ve iki metre genişliğinde olan bir çukur içerisinde boğulmuş ve donmuş şekilde buldu. 
     Olay yerinde inceleme yapan ve delil arayan polis, Ümit'in montunu altı metre ileride buldu. Olay yerine gelerek incelemelerde bulunan Cumhuriyet Savcısı, Ümit'in yüzünde çizikler olduğunu belirterek, "Bu çizikler fidanlıktaki çamlıklardan da kaynaklanmış olabilir. Ölümün kesin sonucu Adli Tıp Kurumu'nun otopsisi sonucu ortaya çıkacak' şeklinde konuştu. 
     
</TEXT>
</DOC>
