<DOC>
<DOCNO> 242435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo35.html </URL>
<DATE> 2004/05/24/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kıran Bu sezon, 4-5'i yabancı olmak üzere 6-7 futbolcu alacağız... 
</HEADLINE>
<TEXT>

     Galatasaray Kulübü Başkan Yardımcısı ve Basın Sözcüsü Turgay Kıran, taraftarların rahat olmasını isteyerek, ''Kimse merak etmesin, Galatasaray gereken transferleri yapacaktır'' dedi. 
     Galatasaray'ın boşa zaman geçirmediğini ve futbol komitesindeki yöneticilerin sürekli transfer çalışması yaptığını kaydeden Kıran, ''Bu sezon çok sayıda transfer yapmayacağız. 4 veya 5 yabancı futbolcu almayı düşünüyoruz. Yabancılarla birlikte toplam 6-7 transferle takımı güçlendireceğiz. Ancak bunların hepsi iyi futbolcular olacak'' diye konuştu. 
     Kıran, Galatasaray'ın parasal sıkıntıları olduğunun hatırlatılması üzerine de ''Galatasaray'ın geçen sene de 80-100 milyon dolar borcu vardı, ama birçok transfer yaptı. Transferler tabii ki yapılacak'' açıklamasında bulundu. 
     Transfer döneminin henüz başlamadığını, şu anda yaptıklarının sadece ön protokol imzalamak olduğunu ve bunun da resmi geçerliliği olmadığını ifade eden Turgay Kıran, bu nedenle Galatasaray'ın anlaştığı isimleri transfer döneminin resmen başlamasıyla açıklayacaklarını ve sözleşme imzalayacaklarını bildirdi. 
     Öte yandan, Sporda Kalite Sempozyumu'nda da bir konuşma yapan Turgay Kıran, medyanın toplumdaki yeri ve önemine değinerek, basın yayın kuruluşlarının topluma olumlu yönde örnek olmasının ve yol göstermesinin gerekliliğine dikkati çekti. 
     
</TEXT>
</DOC>
