<DOC>
<DOCNO> 203818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/ekonomi/eko09.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Helikopter yarışını Ruslar kazandı 
</HEADLINE>
<TEXT>

      BARKIN ŞIK Ankara 
   
   Türk Silahlı Kuvvetleri'nin TSK 1995'te başlattığı ve büyük önem verdiği ATAK taarruz - taktik - keşif helikopteri projesinde Savunma Sanayii Müsteşarlığı SSM kararını verdi. ABD'nin King Cobra helikopteri yerine Rus-İsrail yapımı Kamov'un alınması yönünde görüş oluşturan SSM'in bu tercihinde, Kamov'un 300 milyon dolar düşük fiyat vermesi etkili oldu. 
   SSM, 15 Aralık'ta Genelkurmay İkinci Başkanı Orgeneral İlker Başbuğ'a Taarruz Taktik Helikopterleri Projesi ATAK ile ilgili bir brifing verdi. Brifingde, "Maliyetler arasında 300 milyon dolar fark var" denildi. TSK, üretimin Türkiye'de yapılması ve teknoloji transferine büyük önem verirken, helikopterlerin görev bilgisayarlarının Türkiye'de üretilmesi ve kaynak kodlarına yalnızca TSK'nın sahip olması büyük önem taşıyor. 
   ABD firması, tamamıyla Savunma Sanayi Destekleme Fonu'nca finanse edilecek projenin maliyetini TSK'nın hassas olduğu bu etkenleri göz önünde tutarak 2 milyar dolardan 3.5 milyar dolar seviyesine kadar yükseltti. SSM'nin Başbuğ'a sunduğu brifingde ABD'nin her geçen gün fiyat artırmasından duyulan rahatsızlık ve teknoloji transferi konusundaki sıkıntılara da dikkat çekildi. 
   ABD King Cobra AH - 1Z helikopterleri, Rusya ise Ka - 50 - 2 Erdoğan tipi helikopterler ile ihalede yarışıyordu. 
   
   
</TEXT>
</DOC>
