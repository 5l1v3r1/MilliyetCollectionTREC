<DOC>
<DOCNO> 240966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy10.html </URL>
<DATE> 2004/05/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Erdoğan Arjantin gibi olmamızı aile yapımız önledi 
</HEADLINE>
<TEXT>

     Başbakan Recep Tayyip Erdoğan, Türkiye'nin ekonomik kriz döneminden Arjantin gibi hareketlenmeler yaşamamasını "sağlam aile yapısına" bağladı. 
     Başbakan Erdoğan, eşi Emine Erdoğan'la birlikte 4'üncü Aile Şurası'na katıldı. Erdoğan, Şura'daki konuşmasında, Türkiye'nin bugüne kadar yaşadığı krizlere dikkat çekerek, "Bu krizleri milletimizin kaya gibi sağlam dokusu, sağlam aile değerlerimiz ve dayanışma ruhumuz sayesinde aşabildik. 
     Eğer biz bir Arjantin olmadıysak, bu aile yapımız nedeniyledir. Eğer bu sağlam aile yapısı olmasaydı Türkiye Arjantin olurdu" dedi. 
     Erdoğan, devletin yanısıra sivil toplumun da gücünü birleştirerek aile değerlerine destek vermesi gerektiğini vurgulayarak, topluma dönük hizmet üreten herkesin aile değerlerine ve güçlenmesine ne kadar katkıda bulunduğuna bakmakla yükümlü olduğunu söyledi. Aile yoksulluğunun sebep ve sonuçlarına bakıldığında sorunun nerelere kadar uzandığının görüldüğünü kaydeden Erdoğan şunları söyledi 
     "İsrafa, yolsuzluğa, haksızlığa, kanunsuzluğa, rüşvete karşı dürüstlüğü, eşitlik ve hakkaniyeti, verimliliği hayata geçirmedikçe yoksulluğu tümüyle ortadan kaldırmamız mümkün değildir. Biz göreve gelirken bir sözümüz vardı. Yokluktan, yoksulluktan kavrulan kesimlere el uzattık. İşe yangını söndürmekle başladık. Hiçbir vatandaşımızı çaresizliğe terketmedik, etmeyeceğiz. Bu aşamada yapmamız gereken kalıcı çözümlere ulaşmaktır. Ailelerin sorun çözme kabiliyetini artıracak girişimlere ağırlık vermektir. Buna da ağırlık vereceğiz" Başbakan Erdoğan, parti olarak "muhafazakar demokrat" anlayışı tarif ederken temel vurguyu aileye yaptıklarını belirterek, bu kurumun kültürel kimlik ve insani değerleri koruyan temel bir kurum olduğu gerçeğinin tartışmasız bir ön kabul olduğunu söyledi. Toplumsal gelişmenin önünde engel olan yasa ve ahlakdışı pek çok sorunun altında yıpranan ve fonksiyonlarını yerine getirmeyen aile yapısının yattığını belirten Erdoğan, bunun güçlendirilmesi gerektiğini vurguladı. Erdoğan, "İşsizlik ve yoksulluk nedeniyle ağır riskler altında bulunan aileler başta olmak üzere aile yapımızın bütünlüğünü korumak, refahını artırmak en önemli hedefimizdir" dedi. 
     Erdoğan, Türkiye'deki aile yapısının felçli bir babayı dağ başındaki bir kölübeye terkedecek ve bunu modernizm sayacak bir anlayışta olmadığına dikkat çekti. 
     
     AKŞİT AİLE İHMAL EDİLDİ 

     Devlet Bakanı Güldal Akşit ise konuşmasında "geçmişte" aile kurumunun ihmal edildiğini belirterek, "Ailenin ihmal edilmesi sosyal yardım ve hizmetlerde altından kalkılamaz bir yük getirmiştir" dedi. 
     Geçmiş yıllarda ailedeki çöküşe örnek olarak Batı toplumlarını gösterdiklerini belirten Akşit, Türk toplumunun sahip olduğu aile değedrlerinin ise övünç kaynakları olduğun ifade etti. Akşit, Batı toplumlarının aile kurumuna gereken ilgiyi göstermekte daha hızlı politikalar ürettiklerini, buna karşın Türkiye'de yaşanan ağır ekonomik sorunlar ve kültürel yozlaşmanın aile üzerinde önemli sorunlar yarattığına dikkat çekti. 
     Aile Araştrma Kurumu Başkanvekili Nesrin Afşar Çelik de, Türk aile hayatının kendileri açısından büyük önem taşıdığını belirterek, "Hedefimiz Türk ailesinin üstün insani değerlerini yaşatmaktır" diye konuştu. 

     
</TEXT>
</DOC>
