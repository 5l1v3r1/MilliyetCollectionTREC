<DOC>
<DOCNO> 225131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun54.html </URL>
<DATE> 2004/03/24/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İsviçre'de ikili görüşmeler iptal edildi 
</HEADLINE>
<TEXT>

     Kıbrıs Türk ve Rum heyetleri arasında TSİ 19.00'da yapılması planlanan ikili görüşmenin iptal edildiği Türk diplomatik kaynaklarınca doğrulandı. 
     Edinilen bilgiye göre, daha önce BM tarafından bir araya gelmeleri çağrısında bulunulan Kıbrıs Türk ve Rum heyetlerinin bu görüşmesi yapılmayacak. 
     Türk tarafı, BM tarafından dörtlü görüşmelere ilişkin herhangi bir yol haritası sunulmamasından, ayrıca Yunan ve Rum heyetlerinin görüşmeleri ikili zemine çekme gayretlerinden rahatsızlık duyuyor. 
     
     NEDEN YETKİ TARTIŞMASI 

     Kıbrıs Türk ve Rum heyetleri arasında bugün yapılması planlanan ikili görüşmenin iptal edilmesinin nedeninin yetki tartışması olduğu bildirildi. 
     Diplomatik kaynaklardan edinilen bilgiye göre, TSİ 19 00'da başlaması planlanan ikili görüşme öncesinde BM yetkilileri, ''KKTC heyetinin yetki alanına ilişkin Rum tarafının rahatsızlıklarını'', Türk tarafına iletti. 
     Edinilen bilgiye göre, Rum tarafı, KKTC Başbakanı Mehmet Ali Talat başkanlığındaki Türk heyetinin, ''görüşme yapmaya yetkili, ancak karar almaya yetkisiz'' olduğunu savunuyor. 
     Buna karşılık Türk diplomatik kaynaklar, Başbakan Talat'ın KKTC anayasasına göre tam yetkili olduğunu söyleyerek, buna ek olarak Cumhurbaşkanı Rauf Denktaş'ın BM'nin kaleme aldığı yetki mektubunu Talat'a verdiğini vurguluyorlar. 
     UZUN SÜREN BELİRSİZLİK 
     İsviçre'de bugün yapılması gereken dörtlü Kıbrıs görüşmelerinde gün içinde uzun süren belirsizlik yaşandı. 
     Türk diplomatik kaynaklardan edinilen bilgiye göre, Yunanistan ve Kıbrıs Rum heyetlerinin dörtlü görüşmeleri ikili zemine çekme çabası içine girdikleri izlenimi edinilmesi, KKTC ve Türkiye heyetlerinde rahatsızlık yarattı. 
     BM'nin şimdiye kadar herhangi bir program ya da yol haritası sunmaması da Türk tarafını rahatsız eden bir başka unsur olarak ön plana çıkıyor. 
     Mevcut durum için ''kriz değil belirsizlik'' nitelemesini kullanan kaynaklar, görüşmelerin bundan sonraki gündemine ilişkin halen bilgi beklediklerini belirtiyorlar. 
     İsviçre'de bugün başlaması planlanan görüşmelerin dünya kamuoyuna dörtlü olarak yansıdığını hatırlatan ve BM Genel Sekreteri Kofi Annan'ın New York anlaşmasından sonra yaptığı açıklamada, bu aşamanın yer aldığının altını çizen kaynaklar, bu çerçevede Burgenstock'da şu ana kadar gelinen aşamanın kendilerini hoşnut etmediğini kaydediyorlar. 
     Görüşmelerin dörtlü çerçevede yapılması için gerek BM, gerekse Yunanistan nezdinde girişimlerini sürdüren Türk tarafı, BM'den de görüşmelerin bundan sonraki seyrine ilişkin bir yol haritası bekliyor. 
     Dışişleri Bakanı ve Başbakan Yardımcısı Abdullah Gül'ün Yunanistan Dışişleri Bakanı Petros Molivyatis ile bir araya geldiği ve son gelişmeleri değerlendirdikleri bildirildi. 
     Türk tarafının Molivyatis'in Burgenstock'a gelmekte gecikmesinden de rahatsızlık duyduğu öğrenildi. 
     Gül ve Molivyatis'in daha önceden açıklandığı biçimde yarın sabah AB zirvesine katılmak üzere Brüksel'e geçecekleri kaydedildi. 
     Bu arada, aynı kaynaklar, Türk tarafının derogasyonların AB birincil hukukunun bir parçası olması konusunu ''hayati bir şart'' olarak nitelendirdiler. 
     Öte yandan, Kıbrıs Rum kaynakları bugün TSİ 19.00'da yapılması için çağrıda bulunulan Kıbrıs Türk-Rum heyetleri görüşmesinin de iptal edildiğini belirtiyor. 

     
</TEXT>
</DOC>
