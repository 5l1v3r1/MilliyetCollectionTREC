<DOC>
<DOCNO> 211355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/siyaset/asiy.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan ABD'de konuştu 
</HEADLINE>
<TEXT>
   'Türkiye'de türban sorunu vardır...' 
   Erdoğan, New York'taki Dış İlişkiler Konseyi'ndeki konuşmasında, "Başörtüsü sorununu toplumsal mutabakatla çözmek istiyoruz" dedi 
      UTKU ÇAKIRÖZER - SEMA EMİROĞLU New York 

   
   Başbakan Recep Tayyip Erdoğan, başörtüsü yasağının Türkiye'nin hem millet hem de kurumlarının ortak sorunu olduğunu söyledi. New York'taki Dış İlişkiler Konseyi'nde "Türkiye'nin dış politikası" konulu bir konuşma yapan Erdoğan, soruları da yanıtladı. Fransa'daki başörtüsü yasağını hatırlatan bir katılımcının, Türkiye'deki durumu sorması üzerine, Erdoğan, şöyle konuştu "Başörtüsü, yüzde 98'i müslüman olan Türkiye'de gerek millet ve gerekse kurumların ortak sorunu. Biz bunu toplumsal mutabakatla çözmek istiyoruz. Ama sonuçta şunu da söylemek zorundayım ki, bu sorun Türkiye'de vardır." 
   Fransa'daki yasağı da eleştiren Erdoğan, "Farklı olan bu yaklaşımın, Avrupa Birliği'nin AB temel ilkesi olan Kopenhag kriterleriyle, yani din ve vicdan özgürlükleriyle, inanç özgürlüğüyle açıklanması nasıl olur, merak ediyorum " dedi. 
   
   Halk farklı düşünüyordu 
   ABD'yle yaşanan "tezkere" krizlerini de değerlendiren Erdoğan, TBMM'de, ABD'ye lojistik yardıma ilişkin kabul edilen ikinci tezkere ile ilgili olarak "Halkımızın kanaati bu doğrultuda değildi. Ama buna rağmen yaptık" diye konuştu. 
   
      İlk görüşmesi 'Son Osmanlı'yla    Başbakan Recep Tayyip Erdoğan, beş günlük ABD seyehatine, Sultan 2. Abdülhamid'in torunu Osman Ertuğrul ile görüşerek başladı. Erdoğan, New York'taki ilk gününde, programında yer almayan bir görüşme yaptı. İlk temasının uluslararası finans kurumlarının yöneticileriyle 10.00'da gerçekleşeceği açıklanan Erdoğan, 09.00'da Osman Ertuğrul'u Waldorf Astoria otelindeki odasında kabul ederek birlikte kahvaltı yaptı. Kahvaltıda Erdoğan'ın eşi Emine Erdoğan ile Ertuğrul'un eşi Zeynep Ertuğrul da bulundu. Talebi üzerine gerçekleşen görüşmede Ertuğrul, Türkiye ve AKP'yi överek "Devletinize dua ediyorum. Gelişmeleri yakından izliyorum. Gidişattan son derece memnunum" dedi. 
   
   Yazları Türkiye'de 
   Yaz tatillerini Türkiye'de geçiren, ancak Ankara'ya hiç gitmediğini anlatan Ertuğrul "İlk fırsatta sizi Ankara'da ziyaret etmek isterim" diye konuştu. Ertuğrul'un AKP iktidarına çok sıcak yaklaştığı ve "Bu seçimlerde Türkiye'de ilk defa gerçek bir halk iktidarı ortaya çıktı" dediği kaydedildi. 
   
   Tahtın varisi    Sultan 2. Abdülhamid'in torunu Osman Ertuğrul New York'ta yaşıyor. Eski Afgan Kraliçesi Süreyya'nın yeğeni Zeynep Ertuğrul ile evli. Osmanlı hanedanının reisi, Osmanoğlu ailesinin en büyüğü ve Osmanlı tahtının varisi olan Ertuğrul, yaz tatillerini Kuşadası'nda geçirmeyi tercih ediyor, müzik ve tarihe büyük ilgi duyuyor. 
   
   Gelin Erdoğan resmi heyette    Erdoğan ailesinin gelini Reyyan Erdoğan ilk kez Türkiye'yi resmi bir heyette temsil etti. Reyyan Erdoğan, yarın Laura Bush ile Emine Erdoğan'ın çay davetinde kayınvalidesine eşlik edecek. Erdoğan, Özbekistan'a yaptığı geziye de kızı Esra'yı götürmüştü.Sarar Giyim'in patronu Celalettin Sarar, ABD Başkanı George Bush'a hediye etmek üzere bir takım elbise getirdi. ABD başkanlarının 250 dolar üzerinde hediye kabul etmemeleri ilkesi nedeniyle Sarar, piyasada 600 - 700 dolara satılan takım elbiseyi maliyeti olan 139 dolarlık faturayla ABD'ye getirdi.Erdoğan ve bakanlar ABD'nin yeni başlattığı, "ülkeye girenlerin parmak izinin alınması" uygulamasına tabi tutulmadı. Erdoğan dün sabah ABD finans çevreleriyle kahvaltıda bir araya geldikten sonra Dış İlişkiler Konseyi'nde konuşma yaptı. Öğle yemeğini ABD Yahudi Kongresi yöneticileriyle yiyen Erdoğan'a Cesaret Ödülü verildi.Tüm heyet, New York'un en lüks otellerinden Waldorf Astoria Oteli'ne yerleşti. Erdoğan'ın otele gelişi sırasında gizli servis çevrede geniş güvenlik önlemleri aldı. Erdoğan'ı otelde karşılayanlar arasında ABD'nin Ankara Büyükelçisi Edelman da vardı. 
   
   'İstanbul'daki saldırılar dinci terör'    Başbakan Recep Tayyip Erdoğan, İstanbul'daki terör saldırılarını "dinci terör" olarak nitelendirdi. 
   ABD'de biraraya geldiği yatırımcıların, İstanbul'daki terör saldırılarına bakışını sordukları Erdoğan, "Bu dinci terördür. Saldırganların parçalanan organlarından, ilk saldırıyı 4 günde, diğerini de 10 günde çözdük. Yurt içindeki tüm bağlantılarını bulduk ve tutukladık. İntihar saldırısı yaptılar, ama buna 'İslamcı terör' demek yanlıştır. Ne müslümanlık, ne Hıristiyanlık ne de Yahudilik, insan öldürmeye izin vermez" dedi. 
   
   
</TEXT>
</DOC>
