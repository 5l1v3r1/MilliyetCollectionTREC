<DOC>
<DOCNO> 204679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur38.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İran'a elimizden gelen desteği göstereceğiz 
</HEADLINE>
<TEXT>

     Başbakan Recep Tayyip Erdoğan, İran'daki depremle ilgili olarak, bu ülkeye ellerinden gelen desteği, yardımı göstereceklerini söyledi. 
     Erdoğan, Atatürk Havalimanı'ndan ayrılışı sırasında bir gazetecinin, İran'daki deprem nedeniyle bu ülkeden yardım talebi gelip gelmediğini sorması üzerine, şunları kaydetti 
     ''Bu akşam İran Cumhurbaşkanı Birinci Yardımcısı ile görüştüm. Kendileri bana, 'en kısa zamanda size bir listeyi Ankara'daki Büyükelçiliğe geçeceğim. Bu listeye göre yardımlarınızı yaparsınız. Teşekkür ediyorum' dedi. 
     Kızılay'a gerekli talimatı verdik. Onlar süratle bu gece ya da yarın sabah gıda, ilaç, jeneratör, çadır, battaniye gibi şeyleri yola çıkaracaklar. Aynı zamanda sivil savunmayla ilgili ekiplerimizi İçişleri Bakanımız takip ediyor. Onlar yardımcı olacaklar. Sağlık Bakanlığı, İstanbul ve Ankara'da ekipler oluşturmuş vaziyette. Ayı şekilde Sağlık Bakanlığı da sağlık ekipleriyle birlikte yardımcı olacak. İran'a elimizden gelen desteği, yardımı göstereceğiz.'' Erdoğan, ''Bu yardımlar ivedi bir şekilde mi olacak. Havayoluyla mı ulaştırılacak'' şeklindeki soru üzerine de yardımların hem hava hem de karayoluyla yapılacağını bildirdi. 
     
</TEXT>
</DOC>
