<DOC>
<DOCNO> 217963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun34.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakerelerinde 1 hafta böyle geçti... 
</HEADLINE>
<TEXT>

     Kıbrıs'ta yeniden başlayan müzakere sürecinde bir hafta geride kalırken, taraflar BM gözetiminde bugün dördüncü kez masaya oturdular. 
     KKTC Cumhurbaşkanı Rauf Denktaş ve Kıbrıs Rum lideri Tasos Papadopulos, New York'ta varılan mutabakat çerçevesinde, BM Genel Sekreteri Kofi Annan'ın Kıbrıs Özel Temsilcisi Alvaro De Soto'nun katılımıyla 19 Şubat Perşembe günü ilk kez biraraya geldiler. 
     Rum tarafınca yeni müzakere sürecine dahil edilmeye çalışılan AB, Ada'da, genişlemeden sorumlu Komisyon üyesi Günter Verheugen tarafından temsil edilirken, Verheugen'in görüşmelere katılım statüsü ilk gün tartışılan konulardan biri oldu. Denktaş ve Papadopolus ile ilk gün görüşmesinin hemen ardından biraraya gelen Verheugen'in statüsünü, De Soto, espirili bir şekilde, ''sosyal bir hadise'' diye nitelendirdi. 
     Yerel ve yabancı basının görüşmelere ilk günden itibaren yoğun ilgisi, görüşmelerin perde arkasında neler yaşandığına yönelirken, kamuoyu ve basının merakını KKTC Cumhurbaşkanı Denktaş'ın ilk günden itibaren düzenlediği basın toplantıları giderdi. Ada'daki iki taraf arasında bundan önce yapılan çeşitli görüşmelerin içeriğini genelde Rum basınından öğrenmek zorunda kalan Türk gazetecileri, haberlerini her gün öğleden sonra Denktaş'ın verdiği bilgileri de dikkate alarak kaleme aldılar. 
     Taraflar, BM kontrolündeki ara bölgede bulunun Lefkoşa Uluslararası Havaalanı konferans merkezinde her gün sabah saatlerinde biraraya gelmeyi kararlaştırdı. Görüşmelere Rumların dini bayramı nedeniyle Cuma'dan Salı'ya kadar ara verildi. 
     Türk ve Rum heyetleri bir hafta içinde 3 kez biraraya geldi. İlk 2 günkü görüşmelerde esasa girilmezken, dün yapılması planlanan 4. gün görüşmeleri ise Rum tarafının Türklerin sunduğu değişiklikler belgesini daha detaylı inceleme talebi üzerine bugüne ertelendi. 
     Görüşmelerin 3. gününe ise Rumların füze sistemlerinde yaptıkları modernizasyon ile Avrupa Parlamentosu seçimleri için KKTC vatandaşlarına yaptıkları çağrının gölgesi düştü. Denktaş'ın görüşmelerin sonunda bu iki konuyu gündeme getirmesi üzerine, Papadopulos, salonu Denktaş'ın elini sıkmadan terketti. 
     Edinilen bilgiye göre, Türk tarafı Rum ve BM taraflarına şimdiye kadar biri derogasyonlar, diğeri de Annan planına ilişkin değişiklik önerileri olmak üzere iki belge sundu. Rum tarafı da değişiklik önerilerini içeren kapsamlı bir belgeyi dün akşam saatlerinde sundu. 
     
     TARAFLARIN GÖRÜŞLERİ 
     Görüşmelerde bugüne kadar gelinen noktada, Türk ve Rum taraflarının Annan planına ilişkin sunduğu değişiklik önerileri ile bazı önemli konulara ilişkin görüşleri şöyle 
     Derogasyonlar Genel kuraldan sapma anlamına gelen ve AB'ye girilmesinin ardından Kıbrıslı Türklerin haklarını korumak açısından çok önemli olan bu konu, Denktaş'ın ifadeleriyle ''Türk tarafı için hayati bir önem'' taşıyor. Denktaş, Başbakan Mehmet Ali Talat, Başbakan Yardımcısı Serdar Denktaş ve diğer yetkililerden oluşan Türk müzakere heyeti, bu konunun önemini daha ilk günden Verheugen'in bulunduğu görüşmede dile getirirken, derogasyonların Birliğin temel hukukunun bir parçası olabilmesi için henüz AB'den tatmin edici bir yanıt alınmadı. 
     Bu konuda Rum tarafının tutumu ise Denktaş'ın sözleriyle, ''Biz AB'ye zaten girdik. Daimi değil, geçici derogasyonlarınız olabilir'' şeklinde özetlenebilir. 
     Türk tarafının derogasyonların yanı sıra üzerinde ısrarla durduğu diğer bazı konuları da iki kesimlilik ve haritaların düzleştirilmesi gibi konular oluşturuyor. Ancak edinilen bilgiye göre taraflar, üzerinde çetin müzakerelerin beklendiği haritalar konusunu henüz masaya yatırmadı. 
     Rum tarafının ise şimdiye kadar geri adım atmadığı konuların başında güvenlik, garantiler ve varılacak anlaşmanın Türkiye ve Yunanistan parlamentolarında referandum öncesinde onaylanması gibi konular yer alıyor. Rum tarafı, iki ülkedeki onay süreçlerinin referandum sonrasına kalması durumunda, ''Kıbrıs'ın uluslararası hukuki statüsünün havada ve Türkiye'nin rehinesi altında kalacağını'' savunuyor. Rum kesimi ayrıca Türk tarafını sunduğu değişiklik önerilerinin Annan planının çerçevesi dışında olduğunu öne sürüyor. 
     Yeni müzakere sürecinde Türk tarafının rahatsızlık duyduğu bir nokta da Rumların görüşmeleri yavaşlatmaya yönelik tutumları oldu. Başbakan Mehmet Ali Talat, Türk tarafının rahatsızlığını, NTV muhabirine sarfettiği, ''Rumlar neredeyse masadaki çay ve kahveye bile itiraz etme noktasında'' sözleriyle ortaya koydu. 
     
     ÜZERİNDE UZLAŞILAN NOKTALAR 
     Taraflar, her ne kadar çoğu özlü konuda henüz uzlaşı sağlayamadılarsa da, bayrak ve marş seçimi komitesi ile ekonomik komitenin kurulması, üçüncü olarak da Annan planının dar kapsamlı bir şekilde ele alınması gibi konularda görüş birliğine vardı. 
     Denktaş ve Papadopulos'un üzerinde anlaşmaya vardığı bir diğer nokta da ''basın karartmasının'' uygulanmaması oldu. Müzakerelere başlarken Ankara'nın da bilgisi dahilinde halka günü gününe her şeyi duyurma sözü veren Denktaş'a karşılık Papadopulos da müzakerelere ilişkin açıklama yapmama konusunda kendilerine bir çağrı yapılmadığını söyleyerek, halkın bilgilendirilmesi gerektiğine inandığını kaydetti. 
     Kıbrıs'ta liderler düzeyinde devam eden müzakerelere paralel olarak, iki tarafın temsilcilerinin katılımıyla oluşturulan teknik komiteler de geçen bir hafta boyunca çalışmalarını sürdürdü. 
     
</TEXT>
</DOC>
