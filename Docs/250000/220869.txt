<DOC>
<DOCNO> 220869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/siy10.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'O görüşleri bugün savunmuyorum...' 
</HEADLINE>
<TEXT>

   Yazdığı kitapta, 'bütün laikleri şişe geçirmek'ten söz eden TBMM Başkanı Arınç'ın danışmanı Öztürk, görüşlerinin değiştiğini söyledi 
      ANKARA Milliyet 

   
   TBMM Başkanı Bülent Arınç, Atatürk'ün milli mücadele için Anadolu'ya Vahdettin tarafından gönderildiğine ilişkin iddialarla, "bütün laikleri şişe geçireceğim" gibi laiklik karşıtı söylemlerin yer aldığı iki kitaba imza atan Başdanışman Kemal Öztürk'ü el üstünde tutuyor. 
   Arınç, göreve getirdiği ilk günlerde, "Milli mücadelenin ilk yıllarındaki olayları çarpıtarak aktardığı gerekçesiyle RTÜK tarafından, belgeseli hakkında durdurma kararı verildiği" ortaya çıkan Öztürk için özel bir birim kurdu. Öztürk, TBMM'de Basın Halkla İlişkiler Daire Başkanlığı'nın yanında bir de İletişim Ofisi oluşturdu. Öztürk, basına yönelik baskıcı tutumuyla ilk günlerinden itibaren parlamento muhabirlerinin de tepkisini çekti. 
   
   RTÜK belgeselini durdurdu 
   Arınç, RTÜK kararının ardından herhangi bir işlem yapmadığı gibi, Öztürk ile tam bir uyum içinde "Meclis'te AB imajı" çalışması başlattı. 
   Öztürk, "İlk Meclis" belgeselinde, "kahramanların kavgalar, cinayetler, tasfiyeler, kamplaşmalar ve idamların öznesi olduğunu, ilk Meclis'in öyküsünün 1926'da sona erdiğini, Kurtuluş Savaşı'nı yöneten, Meclis'i kuranların siyaset sahnesinden silindiğini, ilk Meclis binasının CHP merkezi olarak kullanıldığını, tek parti döneminde ülkenin tüm renklerinin solduğunu" savundu. RTÜK bu belgeselin yayınını durdurunca, Öztürk belgeseli kitaplaştırdı. 
   Öztürk, "Rahmetli bir garip oğlanın hik yesi" kitabında da, "En sonunda beni bir numaralı terörist yapacak bu p..ler, bütün laikleri bir şişe geçireceğim ondan sonra anlayacaklar laikliğin faziletlerini.." gibi ifadelere yer verdi. 
   
   'Yargısız infaz yapılıyor' 
   Öztürk, o görüşleri bugün savunmadığını belirterek şunları söyledi "Bunu çok popüler olan, 'değiştim' anlayışıyla değil, farklı fikirlere inandığım için ve bu kitapla ilgili eleştirilerin tekrarlanmaması için yapıyorum. 15 yıl önce yazdığım kitaplardan ayıklanan cümlelerle yargısız infaz yapılıyor. Bugün birçok aydınımız, siyasetçimiz yıllar önce çıktıkları serüvenlerinden farklı bir yerdedir ve bu olumlu bir gelişmedir. Düşünen insan farklılaşır ve yeni şeyler keşfeder. " 
   
   
   
</TEXT>
</DOC>
