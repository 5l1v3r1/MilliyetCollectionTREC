<DOC>
<DOCNO> 213592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur14.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
THK, Kurban Bayramı'nda 3 bin 119 deri topladı... 
</HEADLINE>
<TEXT>

     Türk Hava Kurumu'nun THK kurban derilerini toplama çalışmaları sürüyor. 
     THK Düzce Şube Başkanı Tuncay Şahin, Kurban Bayramı'nda 2 bin 317 sığır, 723 koyun ve 79 keçi olmak üzere 3 bin 119 deri toplandığını söyledi. 
     Sığır derisinin kilosunu 2 milyon liradan, koyun derisinin tanesini 10 milyon liradan ve keçi derisinin tanesini de 6 milyon 550 bin liradan ihale ile satacaklarını belirten Şahin, ''Yaklaşık 100 milyar liralık gelir bekliyoruz. Bu gelirin yüzde 50'si Düzce Sosyal Yardımlaşma ve Dayanışma Vakfı'na, yüzde 50'si de THK, Diyanet, Çocuk Esirgeme Kurumu ve Kızılay'a paylaştırılacak'' dedi. 
     Düzce'nin Akçakoca İlçesi THK Şubesi'nce ise 50 koyun derisi, 0 sığır derisi toplandı. Geçen yıl 83 koyun derisi, 527 sığır derisi toplanmıştı. 
     
     DENİZLİ 
     Denizli'de, Türk Hava Kurumu THK , kurban derisinden 137 milyar 500 milyon lira gelir sağladı. 
     THK Denizli Şube Başkanı İsmet Kayhan, Denizli merkez ile bağlı belde ve köylerde 9 bin 108 adet koyun, 2 bin 727 adet keçi, 131 adet sığır derisi ile 4 bin 825 adet bağırsak toplandığını açıkladı. 
     Kayhan, derilerin ihale yoluyla satılmasından 137 milyar 500 milyon lira gelir sağlandığını, bunun 68 milyar 750 milyon lirasının Denizli Sosyal Yardımlaşma ve Dayanışma Vakfı'na aktarıldığını söyledi. 
     
     GÖZALTILAR 
     İzmir'in Kınık İlçesi Poyracık Beldesi'nde, cami ve okul dernekleri adına izinsiz toplanan 236 kurban derisi ele geçirildi. 
     İlçe Jandarma Komutanlığı ekipleri, Cavit O. ve Bayram A'nın toplayıp bir dükkana koyduğu 142 deriyi ele geçirdi. 
     Jandarma ekipleri aynı beldede yaptığı denetimlerde, Rahmi L'nin evinde 35, Özcan B'nin evinde de 59 deri ele geçirdi. Deriler THK'ya teslim edilirken, 4 kişi de gözaltına alındı. 
     Öte yandan, İzmir'in Tire İlçesi Mahmutlar Köyü'nde, THK adına kurban derisi toplayan Mustafa A'nın, derilerden 10'unu kuruma teslim edip, 64'ünü 280 milyon lira karşılığında sattığı tespit edildi. Mustafa A. gözaltına alındı. 
     Kayseri'nin Felahiye İlçesi Kayapınar Beldesi'nde makbuz kesmeden cami adına deri toplayan Zekeriya K, jandarma ekiplerince gözaltına alındı. Zekeriya K'nın evinde bulunan 12 büyükbaş ve 3 koyun derisine el konuldu. 
     Giresun'un Bulancak İlçesi'nde, bir ihbarı değerlendiren jandarma ekipleri, Dükkan Boğazı mevkiinde izinsiz kurban derisi topladığı gerekçesiyle Fahrettin U. 50 ile Mahmut Ö'yü 45 , 96 sığır ile 25 koyun derisiyle yakalayarak, gözaltına aldı. 
     Denizli'de, kaçak deri topladıkları belirlenen iki kişi, yapılan ihbar üzerine yakalandı. Nurettin K. 29 ve İdris T. 20 topladıkları 21 adet küçükbaş hayvan derisini satmaya çalışırken gözaltına alındı. El konulan deriler, THK'ya teslim edilirken, zanlılar adliyeye sevk edildi. 
     
</TEXT>
</DOC>
