<DOC>
<DOCNO> 208582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko11.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan ihracat için 300 milyon dolarlık kredi... 
</HEADLINE>
<TEXT>

     Dünya Bankası, Küçük ve Orta Ölçekli firmaların ihracatlarına yardım etmek amacıyla, sermaye ve yatırım desteği olarak için kullandırılacak olan 303.1 milyon dolarlık İkinci İhracat Finansmanı Aracılık Kredisi'ni EFIL II bugün onayladı. 
     Banka'dan yapılan yazılı açıklamada, Hükümet garantisiyle Türkiye Sınai ve Kalkınma Bankası'na sağlanacak olan proje kredisinin diğer bir amacının da özel sektörünün yeniden canlanmasını hızlandırmak ve istihdam imkanı sağlamak olduğu kaydedildi. 
     Dünya Bankası Türkiye Direktörü Andrew Vorkink, konuyla ilgili olarak yaptığı açıklamada, Hükümet'in, ihracatçılar için EFIL II kredi hattı talebinin, tam zamanında olduğunu vurguladı. 
     Vorkink, projenin, küçük ve orta ölçekli işletmelerin ihracat performansındaki artış ivmesini destekleyeceğini ve dolayısıyla Türkiye'deki genel ekonomik büyümeyi geliştireceğini ifade etti. 
     İki bölüm halinde verilecek olan kredinin 200 milyon dolarının ticari bankalar üzerinden, yatırım ve çalışma sermayesi kredisi olarak sağlanacağı, 100 milyon dolarının ise finansal kiralama şirketleri aracığıyla kullandırılacağı kaydedildi. 
     Kredi, altı yılı geri ödemesiz ve 16 yıl vadeli olacak. 
     
</TEXT>
</DOC>
