<DOC>
<DOCNO> 246790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun47.html </URL>
<DATE> 2004/06/10/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
Schieder, Eski DEP milletvekillerinin serbest bırakılmasından memnun 
</HEADLINE>
<TEXT>

     Avrupa Konseyi Parlamenterler Meclisi AKPM Başkanı Peter Schieder, Yargıtay'ın, eski DEP milletvekillerinin serbest bırakılması kararını memnuniyetle karşıladığını belirtti. 
     Schieder, yaptığı yazılı açıklamada, AKPM'nin uzun süredir eski DEP milletvekillerinin serbest bırakılması konusunda çağrıda bulunduğunu belirterek, nisan ayında, Ankara Devlet Güvenlik Mahkemesi'nin eski DEP milletvekillerine verilen mahkumiyet kararını tekrarlamasının ardından, duyduğu üzüntüyü dile getirdiğini kaydetti. 
     AKPM başkanı, daha önce yaptığı açıklamada, Türk yetkililerin eski DEP milletvekillerini serbest bırakması için ellerinden gelen çabayı göstermelerini istediğini ve mahkumiyetin Türkiye'ye yönelik izlenimleri olumsuz biçimde etkilediği yolunda görüş bildirdiğini hatırlattı. 
     Schieder, eski DEP milletvekillerinin serbest bırakılmasının memnuniyet verici olduğunu, bunun Türkiye'nin gerçekleştirdiği büyük reform paketleri çerçevesinde, Türkiye'ye yönelik beklentileri de karşıladığını ifade etti. 
     Schieder, açıklamasında, TBMM'nin geçen ay aldığı kararla, Devlet Güvenlik Mahkemeleri'ni kaldırmasını da memnuniyetle karşıladıklarını kaydetti. 
     
</TEXT>
</DOC>
