<DOC>
<DOCNO> 224346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/spor/aspo.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER 6 KAPIYI ALDI 3-1 
</HEADLINE>
<TEXT>

   Bursaspor önünde Tuncay ile şahlandı, Okan'ın golüyle sıkıntı bastı. Ancak Nobre ve Tuncay'ın, rakip defans yardımıyla ağları bulan vuruşları, Sarı-Lacivertlileri rahatlattı 
      
   90 dakika    YUSUF KOBAL 

   Kupadan elenmek gerçekten Daum'un dediği gibi oyuncularını ligde etkilecek miydi Fenerbahçe kendisinden iki gün önce kaybeden Beşiktaş ile arasındaki farkı açacak mıydı Fenerbahçeliler etkilenmişlerdi, Beşiktaş ile farkı açtılar, zor kazandılar, taraftarı inim inim inlettiler, ama inatlarının, mücadele kararlılıklarının, tribün desteğinin bedelini eninde sonunda aldılar 
   Daum, Gençlerbirliği'ne karşı aldığı yenilgiden sonra, ligin başından bu yana toparlamaya çalıştığı, kendi deyimi ile genç ve heyecanlı kadrosunu rotada tutmaya çalışıyordu. Alman antrenöre göre anlık bir dikkatsizlik Fenerbahçe'yi şampiyonluk yolunda şarampole yuvarlayabilirdi. Maça endişeli başladı. Yine Petkov'u, Fenerbahçe'nin en aksayan yeri olan savunmanın soluna almamıştı Sohbetini bile esirgediği Rebrov'a, Mehmet ve Serhat'ın yokluğunda sağ kanatta görev vermek zorunda kalmıştı. Cezalı Luciano'nun yerine 1,5 milyon dolara alınan stoper Servet'i değil de, Fatih'i koymuştu. 
   16. dakikada ilk organize gol arayışı gerçekleşiyordu. Fenerbahçe'nin kararlı tavrı, pozisyona bu dakikada yansıyordu. Tuncay'dan aldığı topu arkasındaki Rebrov'a görderen Nobre içeri kat ederken, Ukraynalı ortaladı, Hooijdonk'un kafasına adrese teslim pas attı. Hooijdonk vuruşunu yaptı, ama uçan Serdar, golü önledi. Hooijdonk'un 20'de kullandığı serbest vuruş da yine çerçeveyi buldu. Ama Serdar yine uçtu, topu kornere attı. 
   Oyunu Bursaspor alanına taşıyan, rakibi hapseden görüntüsü ile Fenerbahçe istediği golü 23. dakikada buldu. Dalgın Bursaspor savunmasını arasına kaçan Tuncay'a, Ümit isabetli, süratli ve etkili bir ara pas attı. Tuncay buluştuğu topu, Serdar'a rağmen filelere gönderdi 1-0 
   Volkan da az kalsın 32. dakikada toyluğa kurban gidiyordu. Sertan'ın önüne gelen topa gereksiz bir hamle yapıp kalesini boşaltıyor, tehlikeye açık davetiye veriyor, Tomas ve Fatih tehlikeyi geçiştiriyordu. 
   37. dakikada Hooijdonk'un karşı karşıya kaldığı pozisyonda topu dışarı atmasından sonra 44. dakikada Bursa'nın golü oluyordu. Ömer'in indirdiği topa sert vuran Tayfun golü düşlerken, araya giren Okan, kaleye gitmekte olan topa dokunuyor ve golü kendi hanesine yazdırıyordu 1 - 1 
   İkinci yarı, Fenerbahçe taraftarının iteleyen desteği ile başlıyor, ama mutlak gol pozisyonu da Fenerbahçe kalesinde yaşanıyordu. Tayfun'un, Okan'a gönderdiği topa Mahmut ayak koyamayınca golcü, Volkan ile karşı karşıya kalıyor, ancak refleksi aşamıyordu. Aynı Volkan, aynı dakika içinde Danut'un sert şutunu da son anda önlemeyi başarıyor, hatalarını affettiriyordu. 
   Bu dakikalarda takımda bir bocalama, seyircide homurtu ve pas krizi de yaşanıyordu. 
   70. dakikada Hooijdonk'un indirdiği topu yan direğe şiddetlice nişanlayan Tuncay'ın kaçan bu gol fırsatı, ahlara vahlara karışıyordu. 
   86. dakikada Fenerbahçeliler, Petkov'un ortasına kaleci Vintila'nın burnunun ucunda ayak koyan ve Miu'nun ayağına çarpan Nobre'nin golü ile rahatlıyor, iki dakika sonra da Tuncay'ın, Bursa savunmasına çarptırarak uzaktan attığı golle iyice neşeleniyordu. 
   
   Başkan'ın yüzü kızardı    Aziz Yıldırım maç sonrası Metin Tokat'ın yanına gitti, sahaya atılan yabancı maddeler nedeniyle özür diledi 
   HAKEM Metin Tokat sahaya atılan yabancı maddeler nedeniyle 3 ve 4 nolu anonsları yaptırdı. Şampiyonluğa giden takımını desteklemek yerine galibiyete rağmen taşkınlığını sürdüren taraftarların bu davranışı yöneticilerin büyük tepkisini aldı. Maç bitiminde Başkan Aziz Yıldırım futbolcularını kutlamadan önce hakemlerin soyunma odasına gitti. 
   YILDIRIM, Tokat'a, "Sizden özür dileriz. Bizim bile yüzümüz kızardı. Ancak bunların önünü kesemiyoruz. Çok iyi bir maç çıkardınız. Ayrıca yaptığınız iki anonsta da haklıydınız" ifadelerini kullandı. Bu arada iki anons nedeniyle Disiplin Kurulu'na sevkedilecek olan Fenerbahçe'ye saha kapama cezası yerine sadece ihtar verileceği öğrenildi. 
   
   17 puanlık mucizenin öyküsü    FENERBAHÇE MAÇ SKOR PUAN F.Bahçe - Ç.Rize 4 - 1 3 İstanbulspor - F.Bahçe 0 - 1 3 F.Bahçe - Trabzon 3 - 1 3 Elazığ - F.Bahçe 0 - 1 3 F.Bahçe - D.Bakır 2 - 2 1 G.Antep - F.Bahçe 1 - 5 3 F.Bahçe - G.Saray 2 - 1 3 G.Birliği - F.Bahçe 0 - 1 3 F.Bahçe - Konya 5 - 2 3 F.Bahçe - Bursa 3 - 1 3 
   TOPLAM 10 MAÇ 28 PUAN 
   
   BEŞİKTAŞ MAÇ SKOR PUAN Beşiktaş - Samsun 0 - 4 - Bursa - Beşiktaş 0 - 1 3 A.Gücü - Beşiktaş 1 - 1 1 Beşiktaş - Denizli 3 - 1 3 Malatya - Beşiktaş 0 - 0 1 Beşiktaş - İstanbulspor 1 - 2 - Trabzon - Beşiktaş 3 - 0 - Beşiktaş - Elazığ 4 - 3 3 D.Bakır - Beşiktaş 3 - 1 - 
   TOPLAM 9 MAÇ 11 PUAN 
   
   Tuncay cezalı    SARI - Lacivertli takımın yıldız oyuncusu Tuncay, Bursaspor maçında gördüğü sarı kartla cezalı duruma düştü. Attığı üçüncü gol sonrası korner bayrağını yerinden söken genç futbolcu, Adanaspor karşısında takımdaki yerini alamayacak. 
   
   Maçtan notlar 
   Vali Güler'e özel parti 
   YÖNETİM, Bursaspor maçı için Şükrü Saracoğlu'na gelen İstanbul Valisi Muammer Güler'e güzel bir sürpriz yaptı. Güler karşılaşma öncesi Şeref Tribünü'nde kendisi için hazırlatılan doğumgünü pastasını kesti. 
   
   Kadıköy'de tribün şov 
   BEŞİKTAŞ'IN, Diyarbakır yenilgisi sonrası Fenerbahçeli taraftarlar adeta Kadıköy'e akın etti. Tribünleri tıklım tıklım dolduran Sarı - Lacivertliler doksan dakika takımlarına büyük destek verdi. 
   
   Bilet krizi 
   BURSA taraftarları ile güvenlik güçleri arasında maç öncesi kavga yaşandı. Yeşil - Beyazlı yönetimin kendilerine bilet vermemesi üzerine para ödeyerek içeri girmek istemeyen bir grup stada alınmadı. 
   
   PAF'lar yenişemedi 
   FENERBAHÇE ile Bursaspor arasında oynanan PAF maçı berabere sonuçlandı. Dereağzı Tesisleri'nde oynanan karşılaşma adeta gol düellosuna sahne oldu, doksan dakikadan 3-3'lük skor çıktı. 
   
   Hooijdonk'tan özeleştiri 
   HOLLANDALI yıldız, Bursaspor maçındaki futbolu oynamaları halinde şampiyonluğu tehlikeye atacaklarını söyledi. Van Hooijdonk, "Zorlanmamıza çok şaşırdım. Kendi oyunumuzu oynasak, strese girmesek, rakibimizi kolayca yeneceğiz. Şampiyonluk baskısı bizi olumsuz etkiliyor. Seyircimiz de daha dikkatli olmalı" dedi. 
   
   
</TEXT>
</DOC>
