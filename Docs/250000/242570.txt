<DOC>
<DOCNO> 242570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/spor/spo14.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu turu 
</HEADLINE>
<TEXT>



Çağdaş'a, Fener de talip 
DENİZLİSPOR Futbol Şube Sorumlusu Turgut Dalaman, Fenerbahçe'nin de Çağdaş'ı istediğini açıkladı. Dalaman, Galatasaray ve Beşiktaş'ın da talip olduğu genç futbolcuyla ilgili olarak, "Başkan Zafer Katrancı, bir - iki gün önce Aziz Yıldırım ile Çağdaş konusunda görüştü. Ayrıca Beşiktaş'tan iki başkan adayı da futbolcumuzu istiyor. Galatasaray'dan ses yok" dedi. 

Reha Kapsal, Ankaragücü'nde 
ANKARAGÜCÜ, Ankaraspor'u Süper Lig'e taşıyan Teknik Direktör Reha Kapsal ile anlaştı. Yönetim dün akşam Kapsal ile sözleşme imzaladı. Bu arada Transfer Komitesi Başkanlığı'na Recep Uzelli getirilirken, hafta sonuna kadar iç ve dış transferin şekilleneceği ifade edildi. 

Erdoğan Arıca turluyor 
GENÇLERBİRLİĞİ Teknik Direktörü Erdoğan Arıca, yabancı futbolcu arayışlarını sürdürüyor. Danimarka'dan yeni dönen Arıca, önümüzdeki hafta Afrika takımlarının Fransa'da katılacağı bir turnuvayı da izleyecek. Ayrıca gurbetçi futbolcular için çalışmalar hızlandırıldı. 

Hedef Macaristan 
AKÇAABAT Sebatspor Teknik Direktörü Mehmet Birinci'nin, Macaristan'da araştırmalar yaptığı ve bazı futbolcularla temasa geçtiği öğrenildi. Ayrıca Erman Özgür'ün, Ankaragücü, Denizlispor, Konyaspor ve Gaziantepspor'dan gelen teklifleri değerlendirmeye başladığı ve bir hafta sonra kararını vereceği bildirildi. Bu arada eski yönetimin, kulüpten alacağı olan 450 bin doları istediği, verilmemesi durumunda kanuni işleme başlayacağı öğrenildi. 

Özberk işi tamam 
KONYASPOR İkinci Başkanı Faruk Turhan, Teknik Direktör Sakıp Özberk ile kesin olarak anlaştıklarını açıkladı. Turhan, "Hocamızın Çaykur Rizespor ile de teması olmuş, ancak anlaşamamış. Yarın bugün Konya'ya gelecek ve bir yıllığına bize imza atacak" dedi. Bu arada Ogün'ün Katar'dan gelen teklifleri değerlendirdiği, Cenk'in ise Malatyaspor ile görüştüğü öğrenildi. 

Aydın'dan savunma 
SAKARYA Başkanı Selahattin Aydın, takımın başına alt yapı hocası Necmettin Sert'in getirilmesiyle ilgili eleştirileri anlamsız bulduğunu söyledi. Aydın, "Şaban hocayı alt yapıdan alıp takımın başına koymasak, onu kim tanıyacaktı. Bu fırsatı Necmettin hocaya da verdik. Transferde de Murat Bölükbaşı'yı Adanaspor'dan kiralama veya satın alma durumu var" dedi. 

Kocaman'a erteleme 
MALATYASPOR ile anlaşan Aykut Kocaman'ın imza töreni ileri bir tarihe ertelendi. Sarı - Kırmızılı kulüpten yapılan açıklamada, "Teknik direktörümüz Aykut Kocaman'ın ekibinden İdari Menajer Sinan Dinler'in ani rahatsızlığı nedeniyle Ceylan Intercontinental Otel'de düzenleyeceğimiz imza törenini ileri bir tarihe ertelemiş bulunmaktayız" denildi. 



</TEXT>
</DOC>
