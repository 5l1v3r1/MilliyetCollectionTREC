<DOC>
<DOCNO> 216974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sonspo19.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor 1 - Çaykur Rize 0 
</HEADLINE>
<TEXT>

     Birinci Süper Futbol Ligi'nde Trabzonspor, Çaykur Rizespor karşılaşması, Trabzonspor'un 1-0'lık galibiyetiyle sonuçlandı 
     
     İLK YARI 

     Sabah yapılan kar temizleme çalışmalarının ardından, uygun saha koşulları altında yapılan karşılaşmanın ilk yarısında Trabzonspor, Çaykur Rizespor'a oranla daha baskılı bir futbol sergiledi. Rakibine ciddi olarak gol pozisyonu şansı vermeyen bordo-mavililer, ilk yarıdaki en ciddi atağında Gökdeniz ile 1 gol bularak, devreyi önde kapamayı başardı. 
     14. dakikada Gökdeniz'in sağdan kullandığı serbest vuruşta, yakın mesafedeki Augustine'nin şutunda, savunmada Şener son anda topa ayak koyarak tehlikeyi önledi. 
     18. dakikada gelişen Çaykur Rizespor atağında, Serkan'ın ceza alanı dışından sert şutunda, top kaleci Petkoviç'te kaldı. 
     23. dakikada Gökdeniz'in ceza alanı dışından kullandığı serbest vuruşta top savunmadan döndü. Dönen topla yine buluşup rakiplerinden sıyrılarak ceza alanına giren Gökdeniz, kaleci Murat Şahin ile karşı karşıya kaldığı pozisyonda, meşin yuvarlağı Murat'ın sağından filelere gönderdi 1-0. 
     24. dakikada Çaykur Rizespor savunmasının uzaklaştıramadığı topu ceza alanı içinde önünde bulan Somers'in şutunda, meşin yuvarlak yandan auta gitti. 
     43. dakikada orta alandan aldığı topla rakiplerinden sıyrılarak ceza alanına giren Zafer'in şutunda, top üstten auta çıktı. 
     Karşılaşmanın ilk yarısı, Trabzonspor'un 1-0 üstünlüğüyle sonuçlandı. 
     
     İKİNCİ YARI 

     59. dakikada Augustine'nin pasında ceza alanı içinde uygun durumda topla buluşan Mehmet Yılmaz'ın şutunda, top son anda araya giren savunmaya çarparak uzaklaştı. 
     71. dakikada Duro'nun ceza alanı dışından kullandığı serbest vuruşta, top üstten auta gitti. 
     78. dakikada Duro'nun soldan kullandığı serbest vuruşta, yerden seken ve sert giden top, yan ağlarda kaldı. 
     87. dakikada Çaykur Rizespor mutlak bir gol kaçırdı. Bu dakikada gelişen Çaykur Rizespor kontraatağında, Okan'ın pasında ceza alanı içindeki Duro'nun şutunda, kaleci Petkoviç'i geçen topu çizgi üzerinden Volkan çıkarmayı başardı. 
     88. dakikada Hasan'ın pasında, sağdan ceza alanına giren Gökdeniz'in şutunda, kaleci Murat tehlikeyi önlemeyi başardı. 
     89. dakikada Ali Şen'in pasında bu kez soldan ceza alanına giren Gökdeniz'in şutunda, kaleci Murat'ın çeldiği topu savunma uzaklaştırmayı başardı. 
     90. dakikada ceza yayının içinde topla buluşan Okan'ın yerden plase vuruşunda, top kaleci Petkoviç'te kaldı. 
     Uzatma dakikalarında Hasan'ın arapasında kaleci Murat Şahin ceza alanını terkederek Gökdeniz'den önce davrandı ve mutlak bir tehlikeyi önledi. 
     Karşılaşmayı, Trabzonspor 1-0 kazandı. 
     
</TEXT>
</DOC>
