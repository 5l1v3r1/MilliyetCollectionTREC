<DOC>
<DOCNO> 201821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun20.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pavarotti artık resmen evlendi... 
</HEADLINE>
<TEXT>

     İtalya'nın ünlü opera sanatçısı Luciano Pavarotti, 90'lı yıllardan beri birlikte yaşadığı eski sekreteri Nicoletta Mantovani'yle bugün kuzeydeki Modena kentinde evlendi. 
     Pavarotti-Mantovani nikahına, 700 civarında ünlü isim katıldı. 
     Rock yıldızlarından Bono ve Sting, Juventus'un golcüsü Alessandro del Piero, tenorlardan Placido Domingo ve Jose Carreras, Modena'da düzenlenen görkemli düğünün davetlileri arasındaydı. 
     Modena Belediye Tiyatrosu'nda düzenlenen nikah töreninde, Pavarotti-Mantovani çiftinin 11 aylık kızları Alice de hazır bulundu. Nikahı Roma Belediye Başkanı Giuliano Barbolini kıydı, Tenor Andrea Baccelli de bir ''Ave Maria'' okudu. 
     Sadece davetlilerin katılabildiği nikah töreni sırasında, binlerce kişi de ünlüleri görme umuduyla tiyatro dışında bekledi. Nicoletta'nın Giorgio Armani imzalı pembe bir gelinlikte katıldığı törende Pavarotti'nin heyecanlı olduğu gözlendi. 
     Pavarotti, tören sonrasında, kendisinin doğum yeri olan Modena halkına müteşekkir olduğunu belirterek, ''Tiyatro, sanatçıların kilisesidir. Tören için bu mekanı seçmemin sebebi bu'' diye konuştu. 
     Halen 68 yaşında olan Luciano Pavarotti, 90'lı yılların başında sekreteri Nicoletta Mantovani'ye aşık olmasının ardından üç çocuk sahibi olduğu 37 yaşındaki ilk eşinden boşanmıştı. Pavarotti'nin, yaklaşık 10 yıldır birlikte yaşadığı Nicoletta'dan 11 aylık bir kızı var. 
     Düğün, nikah merasiminin ardından, davetlilere müzik eşliğinde verilecek görkemli bir yemekle noktalanacak. 
     
</TEXT>
</DOC>
