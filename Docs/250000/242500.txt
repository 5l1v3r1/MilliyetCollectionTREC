<DOC>
<DOCNO> 242500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas15.html </URL>
<DATE> 2004/05/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fethiye sezona hazır... 
</HEADLINE>
<TEXT>

     Fethiye'de, turizm sezonuna ilişkin hazırlıkların tamamlandığı bildirildi. 
     Fethiye Otelciler Derneği Başkanı Yavuz Torunoğulları, AA muhabirine yaptığı açıklamada, rezervasyon taleplerinde geçen yıla oranla en az yüzde 25 artış beklediklerini söyledi. 
     Avrupa Futbol Şampiyonası nedeniyle daha önce karamsar olduklarını ifade eden Torunoğulları, şöyle dedi 
     ''Ancak korkulan olmayacak. Şimdilik rezervasyonlar çok iyi. Ayrıca, önümüzdeki hafta İngiltere'de bankaların tatili var. Bu da rezervasyonlara şimdiden yansıdı. Sonuçta, geçen yılların ilk 5 aylık rakamlarını geçtik. Özellikle her yıl olduğu gibi İngilizlerden bu yıl büyük talep var. Bunun yanında Alman ve Hollandalı turist sayısında da beklentilerin üzerinde artış görülüyor.'' Bu arada, hava sıcaklıklarının artmasıyla başta Ölüdeniz olmak üzere Göcek, Çalış Plajı ve koylar, yerli-yabancı turistlerin tercih ettikleri yerler oldu. 
     Alınan bilgiye göre, Fethiye merkez, Ölüdeniz, Göcek ve Çiftlik belde belediyeleri de 2004 turizm sezonunda sıkıntı yaşanmaması için çalışmalarını yoğunlaştırdı. Belediyeleri, TEDAŞ, TELEKOM gibi kurumlar da yakından takip ederek, işbirliği içinde sezon hazırlıklarını sürdürüyorlar. 
     
</TEXT>
</DOC>
