<DOC>
<DOCNO> 240522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo22.html </URL>
<DATE> 2004/05/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Ankaragücü, İçişleri Bakanlığı'na gidiyor... 
</HEADLINE>
<TEXT>

     Kulüpler Birliği ve Ankaragücü Kulübü Başkanı Cemal Aydın, Akçaabat Sebatspor maçında yaşanan olaylarla ilgili olarak İçişleri Bakanı Abdülkadir Aksu'ya gideceklerini söyledi. 
     Düşme hattındaki rakipleriyle yaptıkları maçın devre arasında soyunma odası koridorlarında yaşanan olaylardan, Akçaabat İlçe Emniyet Emniyet Müdürlüğü'nü sorumlu tutan Cemal Aydın, ''Olaylar çok çirkin ve futbola yakışmıyor. Mülki amirler amigo olamaz, cezasını çekmeli'' dedi. 
     Takımı Akçaabat'a götüren yönetici arkadaşlarının karşılaşma öncesinde ilçe emniyet müdürlüğü ile görüşerek gerekli önlemlerin alınması konusunda talepte bulunduklarını vurgulayan Aydın, ''Olaylar, güvenlik güçlerinin gözlerinin önünde meydana gelmiş. Bakan Mehmet Ali Şahin bile bana telefonla ulaşarak görüş alışverişinde bulundu. Olayın vehameti ortada. Sorumlular cezasını çekmeli. Bu işi örtemeyiz, bugün Akçaabat'ta görevli bu kişiler, yarın başka bir yerde karşımıza yine çıkacak'' diye konuştu. 
     Aydın, Akçaabat Sebatsporlu futbolcuların gerek saha içinde gerek de saha dışında yaşanan olaylara iştirak etmediğini, kulüp başkanı Veli Sezgin'in de olaya karışanları yatıştırmak için elinden geleni yaptığını sözlerine ekledi. 
     
</TEXT>
</DOC>
