<DOC>
<DOCNO> 208415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur16.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Türkiye'nin üyelik talebi AB'nin derinleştirir 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan,''AB, sadece genişleme esasında değil, derinleşme esasında da kendi geleceğini görmeye çalışıyor'' dedi. 
     Erdoğan, partisinin TBMM Grup toplantısını yapmak üzere kürsüye geldiğinde bir vatandaş ayağa kalkarak yüksek sesle belediyelere ilişkin talebini dile getirdi. Bunun üzerine Erdoğan sözlerine bir süre başlamadı. Bu arada güvenlik görevlileri vatandaşı salondan çıkardı. 
     Başbakan Erdoğan, yaptığı konuşmada, Türkiye'nin iç ve dış dinamiklerini aynı anda harekete geçirmede gösterdikleri başarının önlerine yeni yollar, imkanlar sunduğunu söyledi. 
     Türkiye'nin uzun yılların yorgunluğunu, ataletini üzerinden attıkça çözülmesi imkansız görünen sorunların çözüm yoluna girdiğini anlatan Erdoğan, şunları söyledi 
     ''Bölgemizdeki gelişmelerin, temasların, ziyaretlerin hemen hepsi ülkemizin yükselen yıldızını işaret ediyor. Diplomatik girişimler, ekonomik gelişmelerle paralel olarak yepyeni umutların yeşermesine vesile oluyor. Dış ilişkilerimizde komşularımızla ilişkilerimizde, bir yıl öncesine kadar artarak gelen kaygılar, yerini çok sıcak gelişmelere bırakmış bulunmaktadır. 
     Türkiye'nin önemine ve gücüne yaraşır iddiamızın, bu ülke hakkıyla temsil edildiğinde ne kadar da gerçekçi bir iddia olduğunun her geçen gün biraz daha ortaya çıkmış olmasıyla ne kadar övünsek azdır. Ve bu gerçek sadece komşularımıza, sadece AB ülkelerine yansımıyor, bütün dünya devletleriyle ilişkilerimize yansıyor.'' Erdoğan, geçen hafta Almanya'da katıldığı Bertalsmann Forumu'nu hatırlatarak, ''AB ile bütünleşmiş bir Türkiye'nin, geniş bir coğrafyada muhtemel siyasi ve kültürel ayrışmaların önlenmesinde vazgeçilmez bir sorumluluk üstlenerek Avrupa kıtasının barış, istikrar ve güvenliğine önemli katkılarda bulunacağını anlatma imkanımız oldu'' diye konuştu. 
     Çoğulcu Avrupa'nın geleceğine ilişkin tespit ve perspektifleri ortaya koyduğunu da ifade eden Erdoğan, konuşmasını şöyle sürdürdü 
     ''Türkiye'nin AB'ye üyeliğinin stratejik önemine işaret etmek için gerekli yapısal reformları tamamlayıp tek pazara entegre olmuş bir Türkiye, topluluk için bir yük değil, yepyeni bir ekonomik dinamizm kaynağı olacaktır. Kaldı ki Avrupa ile Kafkasya, Ortaasya ve Ortadoğu arasındaki ulaştırma, enerji şebekelerinin merkezinde yer alan Türkiye, Avrupa ekonomisinin sürdürülebilir kalkınması açısından ilave bir stratejik önem de taşımaktadır diye vurguladık. 
     Ayrıca AB üyeliği üzerinden dünya barışına katkıda bulunmak için Türkiye olarak elimizi uzattığımızı, uzattığımız elin havada kalmayacağını umduğumuzu söyledik. 
     Türkiye'nin AB'ye girmesinin gereği o kadar ileri düzeyde tespitlerle ifade edildi ki bizim dahi AB hedefimizle ilgili beyanlarımızı aşan bir arzu ve istek belirtildi. 
     AB, sadece 'genişleme' esasında değil, 'derinleşme' esasında da kendi geleceğini görmeye çalışıyor. Türkiye'nin AB üyelik talebi, ilk anda genişlemede çerçevesinde bir sorun gibi gözükürken, esasında AB'nin de derinleşmesiyle ilgili bir açılımdır.'' 
     
</TEXT>
</DOC>
