<DOC>
<DOCNO> 213213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/yasam/ayas.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gişe' seyirciden destek devletten 
</HEADLINE>
<TEXT>

   Kültür ve Turizm Bakanlığı, Türk filmlerine destek standartını belirledi Yapımcının son beş yıldaki filmleri ve seyirci sayıları... 
      
   Kültür ve Turizm Bakanlığı, 'Sanatsal İçerikli Filmlerin Desteklenmesi, Yaptırılması ve Satın Alınmasına İlişkin Yönetmelik'te değişikliğe gidiyor. 
   Bundan sonra, sinema projelerine verilecek desteklerde 'Euroimages' modelini örnek almaya hazırlanan bakanlık, 'Sadece senaryo üzerinden değerlendirilme' uygulamasına son vererek, Euroimages'de olduğu gibi ölçülebilir kriterlerin aranacağı yeni bir düzenleme getirecek. Buna göre, projeler uzman görüşüne dayalı ön elemeden geçirilecek. Bunun için destek istenen film projeleriyle ilgili, önce konunun uzmanı kişilerden görüş istenecek. Uzmanların uygun bulmadığı projeler değerlendirme dışı bırakılacak. Ayrıca Değerlendirme Kurulu, yapımcının son 5 yılda yaptığı filmler ve o filmlerin seyirci sayıları gibi 'ölçülebilir' kriterleri de değerlendirmede gözönünde bulunduracak. 
   
   'Rakamlar çok artacak' 
   Bugüne kadar uygulanan, destek istenen bütün projelerin tek bir kurul tarafından değerlendirilmesine de son verilecek. 
   Yeni düzenlemede, projelerin özelliklerine göre ayrı ayrı kurullar oluşturulacak. Destek istenen belgesel, uzun metrajlı film ve festivaller ayrı kurullarca değerlendirilecek. Bakanlığın, yönetmelik değişikliğinden sonra, kaliteli yapımlarla Türk sinemasının geliştirilmesine katkı sağlamak amacıyla projelere bugüne kadar görülmemiş rakamlarla destek vereceği de bildirildi. 
   Bakanlık, geçen yıl belgesel, uzun metrajlı film ve yurtdışı tanıtım projeleri ile festivallere toplam 2.5 trilyon lira destek sağlamıştı. 
   
   Son iki yılda en çok izlenen yerli filmler ve seyirci sayıları şöyle FİLM SEYİRCİ SAYISI 1- Asmalı Konak 1.762.014 2- O Şimdi Asker 1.657.051 3- Vizontele Tuuba 1.400.000 vizyonda 2.haftası 4- Merhaba Hababam Sınıfı 1.200.000 Vizyonda 3. haftası 5- Okul 540.000 Vizyonda 4. haftası 
   
</TEXT>
</DOC>
