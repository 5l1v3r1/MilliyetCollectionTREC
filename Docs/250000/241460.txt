<DOC>
<DOCNO> 241460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo19.html </URL>
<DATE> 2004/05/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beşiktaş, Ülkerspor ile serinin ikinci maçını kazanmak istiyor 
</HEADLINE>
<TEXT>

     Türkiye Basketbol Ligi play-off yarı final ilk maçında Ülkerspor'a yenilen Beşiktaş'ın antrenörü İhsan Bayülkgen, serinin 2. maçında Beşiktaş'a yakışır bir oyun ortaya koyarak kazanmak istediklerini söyledi. 
     Beşiktaş'ın resmi internet sitesi ''www.besiktasjk.com'''da açıklamalarda bulunan İhsan Bayülken, ilk maçta Ülkerspor'un sert savunma yaptığını belirterek, ''İlk periyotta fark açılınca oyun disiplininden koptuk. Oyuncularımız farkı kapatmak için bireysel davrandı. Ülkerspor gibi bir takım karşısında fark açılmışsa yapabileceğiniz fazla birşey de yok'' dedi. 
     Ülkerspor karşısında sezonun en kötü maçını oynadıklarının altını çizen Bayülken, ''Bu maç, bu sezon en az sayı bulduğumuz karşılaşmaydı. Ben de oyuncularımız da bunun farkındayız. Tüm konsantrasyonumuzu yarınki maça yoğunlaştırdık. Beşiktaş'a yakışır bir oyun oynayarak kazanmak istiyoruz'' diye konuştu. 
     Bayülken, 20 sayı geride oldukları halde seyircilerin desteğini gördüklerini, bunun da kendisini çok mutlu ettiğini belirterek, sözlerini şöyle tamamladı 
     ''Seyircimiz, bizi her yerde ve her şartta destekliyor. Onların bize inanması bizim için en büyük motivasyon kaynağı. Yarın da bu desteği arkamızda görmek istiyoruz.'' 
     
</TEXT>
</DOC>
