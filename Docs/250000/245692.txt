<DOC>
<DOCNO> 245692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/siyaset/asiy.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Temas var, çuval yok 
</HEADLINE>
<TEXT>


Genelkurmay, 'Çuval'ın rövanşı alındı' başlıklı haberi yalanladı. Açıklamada, 'Türk ve ABD askerlerinin Kokpi Tepesi'nde karşılaştıkları' görüşü yer aldı 

ANKARA Milliyet 


Genelkurmay Başkanlığı, 15 gün önce Türk sınırını geçen bir grup Amerikan askerinin Türk askerleri tarafından karakolda alıkonularak başlarına çuval geçirildiği yolundaki haberi doğrulamadı. ABD askeri personeli ve Irak sınır polisinden oluşan bir devriye timinin Kokpi Tepesi bölgesinde Türk askeri ile karşılaştığını ve yapılan görüşmenin ardından tarafların ayrıldığını belirten Genelkurmay Başkanlığı, haberdeki "çuval geçirme" ve "Türk sınırını geçme" iddialarının "gerçeği yansıtmayan bir yorum" olduğunu duyurdu. 

15 gün önce olmuş 
Türkiye gündemine bomba gibi düşen haber, Referans gazetesinin dünkü sayısında, 4 Temmuz 2003 günü Süleymaniye'deki Türk özel kuvvetler bürosuna Amerikan askerlerince yapılan baskın anımsatılarak, "Çuvalın rövanşı alındı" başlığıyla manşetten verildi. Haberde şu ifadeler kullanıldı 

Fotoğrafları çekilmiş 
"15 gün önce Irak sınırındaki Kokpi Tepesi mevkiinde 20 ABD askeri ve 3 peşmerge sınırı geçerek Türkiye'ye girdi. Peşmergeler eşliğindeki ABD askerleri ilerlerken mayınlı araziye geçti. Mayınlı araziye girdiklerinin farkına vardıklarında geri dönmek isterken, 23 kişilik gruptan biri yanlışlıkla aydınlatma mayınına bastı. Mayınlı bölgenin ortasında kalan grup, sınırda devriye görevi yapan Türk askerleri tarafından yakalandı ve karakola götürüldü. Karakolda, Süleymaniye baskınının intikamını almak üzere ABD'lilerin başlarına çuval geçirildi ve bu halde fotoğrafları çekildi. Gelişmelerle ilgili hazırlanan raporun Ankara'ya iletilmesi üzerine, Genelkurmay Başkanlığı, ABD'lilerin serbest bırakılmasını ve silahlarının teslim edilmesini emretti." 

ABD Elçiliği Uydurma 

ABD Büyükelçiliği yetkilileri haberle ilgili arayan gazetecilere "Uydurmadan ibaret" açıklamasını yaptı. Büyükelçilik resmi bir yalanlamadan kaçınırken Genelkurmay Başkanlığı saat 16.00'da şu açıklamayı yaptı "19 Mayıs 2004 günü saat 18.00 civarında bir ABD askeri personeli ve Irak sınır polisinden oluşan bir devriye timi, Kokpi Tepe mevkiinde sınır birliklerimizin emniyeti için ileride görevlendirilen bir timimizin mevziine yaklaşmış, bunun üzerine bölgede söz konusu devriye timi ile bir görüşme yapılmıştır. Görüşmeyi müteakip ABD askeri personeli ve Irak sınır polisinden oluşan tim bölgeden ayrılmıştır. PKK KADEK terör örgütü ile mücadele kapsamında görev yapan birliklerimiz ile bölgede bulunan ABD ve yeni oluşturulan Irak güvenlik güçleri arasında zaman zaman bu tür temas ve görüşmeler olmaktadır. Söz konusu gazete haberinde yer alan çuval geçirme ve Türk topraklarına girme, gerçeği yansıtmayan bir yorumdan ibarettir." 

Muhtar Ediş Askerler karşılaştı 

ŞIRNAK DHA 

Kokpi Tepesi'nin bağlı bulunduğu Andaç köyünün muhtarı İzzettin Ediş, 10 - 15 gün önce Türk askerleri ile ABD askerlerinin bölgede karşılaştığını, ancak çuval olayını duymadığını söyledi. Ediş, "PKK'nın muhtemel geçişlerine karşı önlem almak isteyen askerlerimize ABD askerleri, Irak topraklarına geçtiklerini hatırlatmış. Bizim askerlerimiz de 'Kimsenin toprağında gözümüz yok, önlem için buradayız' demiş. Başka bir şey olup olmadığını bilmiyoruz" dedi. 

Süleymaniye baskını 

Amerikan askerleri, 4 Temmuz 2003'te Süleymaniye'deki Türk özel kuvvetler bürosuna Kürt grupların ihbarı üzerine, Türkiye kamuoyunda büyük öfke yaratan bir baskın düzenlemişti. 100 kadar ABD askerinin katıldığı baskında 11 Türk subayını gözaltına alınmış, başlarına çuval geçirilen askerler sorgulanmak üzere Bağdat'a götürülmüştü. Ankara'nın girişimlerinden 4 gün sonra subaylar serbest bırakılmıştı. Genelkurmay Başkanı Orgeneral Hilmi Özkök, gelişmelerin ardından yaptığı açıklamada, olayın Türk ve ABD orduları arasında büyük bir güven bunalımı yarattığını vurgulamıştı. Özür dilemesi istenen ABD, olaydan duyduğu "üzüntüyü" dile getirmekle yetinmişti. 


</TEXT>
</DOC>
