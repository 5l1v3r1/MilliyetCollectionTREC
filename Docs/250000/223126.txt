<DOC>
<DOCNO> 223126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko41.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı Enerji stratejisinin yarın onaylanmasını bekliyoruz 
</HEADLINE>
<TEXT>

     Enerji Piyasası Düzenleme Kurulu EPDK Başkanı Yusuf Günay, enerji stratejisi konusunda önemli ölçüde mutabakat sağlandığını belirterek, ''Enerji stratejisinin yarın YPK'da görüşülerek, onaylanmasını bekliyoruz'' dedi. 
     Çorum Doğalgaz Dağıtım Projesi temel atma töreni için Çorum'da bulunan Günay, gazetecilerin sorularını yanıtladı. 
     Günay, ekonomik iyileşme ile birlikte özelleştirme için uygun bir ortam oluştuğunu belirterek, en azından bir elektrik dağıtım bölgesi için bu sene özelleştirme ihalesine çıkılmasını önerdiklerini söyledi. 
     Enerji stratejisinin YPK'da onaylanarak yayınlanmasının ve elektrik dağıtım bölgelerinin özelleştirilmesi ihalelerine başlanmasının Türkiye'nin bu konudaki ciddiyetini uluslararası piyasalarda perçinleyeceğini anlatan Günay, Alman, Belçikalı ve İspanyol büyük firmaların enerji özelleştirmeleri ile ilgilendiklerini kaydetti. 
     Sabancı ve Koç gruplarının da enerjiyi hedef yatırım alanı seçtiğini ifade eden Günay, bu ilginin strateji yayınlandıktan sonra artarak süreceğini belirtti. 
     Özelleştirmede gelir beklentisinin olup olmadığına ilişkin bir soru üzerine Günay, şöyle konuştu 
     ''Yılda 1.5 milyar doları bulan kayıp kaçaktan kurtulmak, daha kaliteli elektriğe kavuşmak ve yeni yatırımların özel sektörce yapılmasından daha iyi bir bedel olabilir mi 
     Özelleştirmeden sağlanacak gelirin yanı sıra 1.5 milyar doları sokağa atmaktan kurtulacağız. Basit gibi, ama bu büyük bir şey. Üretim maliyetlerimiz çok yüksek. Verimsiz bir kamu işletmeciliğinden kurtulacağız. Kalite, süreklilik çok önemli. Yabancı yatırımcıların yatırım kararında en etkili şart kaliteli elektrik. Kayıp kaçak düştükçe şirketle Hazine arasında paylaşılacak. Yani bir bonus olacak. Sanayicimize üzülmek lazım. AB'dekinin iki katına elektrik kullanıyor.'' Strateji belgesinde en fazla 21 dağıtım bölgesi oluşturulması üzerinde mutabakat sağlandığını ifade eden Günay, yalnız bu rakamın yapılacak fizibiliteler sonucunda daha da aşağı çekilebileceğini söyledi. 
     
     ENERJİ STRATEJİSİ BELGESİ 
     Enerji strateji belgesinde 2005 Mart ayında dağıtım bölgelerinin özelleştirme programına alınması konusunda mutabakat bulunuyor. 
     Dünya Bankası, Enerji ve Tabii Kaynaklar Bakanlığı, Hazine Müsteşarlığı, Maliye Bakanlığı, DPT, Özelleştirme İdaresi ve EPDK'nın bir süredir sürdürdüğü ortak çalışma sonucu oluşturulan enerji strateji belgesi, YPK'ya sunulmuş durumda. 
     Bu stratejinin uygulanması sonucu Dünya Bankası, enerji piyasasındaki reformun belirlenen tarihsel süreç içinde tamamlanması şartıyla 375 milyon dolarlık Ekonomik Reform Kredisi ERL kullandırabilecek. 
     
</TEXT>
</DOC>
