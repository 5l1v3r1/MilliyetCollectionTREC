<DOC>
<DOCNO> 203935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko14.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 2003'te Borsa'da fiyatını katlayan şirketler... 
</HEADLINE>
<TEXT>

     Yılın en karlı yatırım aracı olmaya hazırlanan Borsa'da, yılbaşından 19 Aralık Cuma günü kapanışına kadar geçen sürede işlem gören 292 şirket hissesinden 49'u, yüzde 100 ve üzerinde prim yaptı. 
     2002 yılı sonundan bu yana en yüksek artış, borçlarını yeniden yapılandırma sürecine sokan Kardemir'in B tipi hisselerinde yaşandı. Kardemir B hisseleri, yüzde 345.21 ile yatırımcılarına en çok kazandıran hisse olarak ilk sırayı aldı. 
     İhlas Holding şirketlerinden İhlas Ev Aletleri yüzde 331.13 ile ikinci oldu. Garanti Yatırım Ortaklığı yüzde 324.66 ile üçüncü sırayı aldı. 
     Yılbaşından bu yana Borsa'da toplam 241 şirketin hisselerinde yükselme yaşanırken, 50'si geriledi, 1'inin fiyatı değişmedi. 
     
     BJK BORSA LİGİ'NDE GS'NİN GERİSİNDE KALDI 
     Değer artışında ilk 20'ye giren diğer hisseler ve artış oranları şöyle 
     ''M. Zorlu Holding yüzde 282.35, Kardemir A yüzde 272.34, Anadolu Gıda yüzde 271.43, İş Finansal Kiralama yüzde 261.28, Ditaş Doğan yüzde 247.37, Döktaş yüzde 233.33, A. Yunus Çeşme yüzde 224.01, Ege Seramik yüzde 211.73, Anadolu Cam yüzde 188.72, Gersan Elektrik yüzde 174.03, Ford Otosan yüzde 167.14, Anadolu Hayat yüzde 156.51, Doğan Yayın Holding yüzde 154.64, Doğan Holding yüzde 151.92, Çemtaş Çelik yüzde 148.08, Acıbadem Sağlık yüzde 145.39, Türk Demirdöküm yüzde 143.64.'' Borsa'nın lokomotif hisselerinden Ereğli Demir Çelik yüzde 143.28 arttı. Tofaş yüzde 126.62, İş Bankası C yüzde 118.39, Finansbank yüzde 117.95, Dışbank yüzde 117.14, Yapı Kredi Bankası yüzde 112.73, Garanti Bankası yüzde 106.45, Alarko Holding yüzde 101.10 oranında değer kazandı. 
     Aynı dönemde, Sabancı Holding yüzde 92.24, Koç Holding yüzde 58.61 prim yaptı. Vestel yüzde 82.64, Arçelik yüzde 65.67, Turkcell yüzde 40.21, THY yüzde 22.28 ve Petrol Ofisi yüzde 12.45 artış kaydeden hisseler oldular. 
     Futbolda lider durumdaki Beşiktaş, Süper Lig'de 14 puan fark attığı Galatasaray'a ''Borsa Ligi''nde ise geçildi. 
     Galatasaray Sportif A.Ş. hisseleri yüzde 71.32 artarken, Beşiktaş Futbol Yatırımları A.Ş.'deki artış yüzde 15.94'de kaldı. 
     2002 yılını 10,369.92 puandan kapatan İMKB Ulusal 100 Endeksi, 19 Aralık Cuma günü kapanış itibariyle 7,836.18 puan artışla, 18,206.10 puana yükselirken, hisse senetlerinin ortalama değer kazancı da yüzde 75.57 olarak belirlendi. 
     
     ''EKONOMİDEKİ İYİLEŞME BORSA'YA YANSIDI'' 
     Gedik Yatırım Ortaklığı Genel Müdürü Uğur Yılmaz, düşen enflasyon ve faizlerle birlikte ekonomideki iyileşmenin Borsa'ya olumlu yansıdığını belirtti. 
     Daha önce makro problemlerden dolayı Borsa şirketlerinin düşük fiyatlardan işlem gördüklerini kaydeden Yılmaz, ''Ekonomideki iyileşmeyle birlikte şirket karlılıkları da artmaya başlayınca, para Borsa piyasasına eğim verdi. Bu çıkış suni bir çıkış oldu, sanal oldu demiyoruz. Bu çıkışın olması gerekliydi. Şirketlerin hisse fiyatları kelepirdi şimdi belli bir seviyeye gelindi'' diye konuştu. 
     Yılmaz, Borsa'da bazı şirketlerin diğerlerinden daha fazla prim yapması konusunda ise şu uyarıda bulundu 
     ''Borsa'da bir şirketin hisselerinde spekülasyon yoksa, yüksek çıkışının bir hikayesi, bir nedeni olması gerekir. Yatırımcıların bu unsura dikkat etmeleri gerekiyor. Kararlarını temel verileri dikkate alarak vermeliler. Hep söylüyoruz, Borsa'da yatırım yaparken kısa vadeli de düşünmemek gerekiyor.'' 
     
</TEXT>
</DOC>
