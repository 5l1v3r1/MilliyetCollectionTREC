<DOC>
<DOCNO> 237786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko10.html </URL>
<DATE> 2004/05/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Vergi borcu gayrimenkulle ödenebilecek... Kimler yararlanabilir 
</HEADLINE>
<TEXT>

     Belediyeler ve özelleştirme kapsamındakiler de dahil kamu kuruluşları ile "çok zor duruma düşmüş" mükellefler devlete olan vergi ve benzeri borçlarına karşılık olarak, sahip oldukları taşınmazları verebilecekler. 
     Maliye Bakanlığı, "çok zor duruma düşmüş" vergi mükellefleri ile kamu kurum ve kuruluşlarnının 6183 sayılı Amme Alacaklarının Tahsil Usulü Hakkında Kanun kapsamına giren borçlarına karşılık olarak taşınmazlarının Maliye Bakanlığı'nca satın alınmasına ilişkin esasları bir tebliğle belirledi. 
     Resmi Gazete'de yayımlanan tebliğe göre çok zor durumdaki mükellefler ile özelleştirme kapsamındakiler de dahil KİT'ler, kamu iktisadi kuruluşları, bunların bağlı ortaklıkları ve iştirakleri ile büyükşehir belediyeleri, belediyeler, il özel idareleri, bunlara ait tüzel kişiler veya bunlara bağlı kamu tüzel kişiliğine sahip kuruluşlar uygulamadan yararlanabilecek. 
     
     BAŞVURULAR VERGİ DAİRESİNE 

     Uygulamadan yararlanmak isteyen mükellefler bağlı bulundukları vergi dairesine başvuracaklar. Birden fazla vergi dairesine borcu olan mükellefler başvurularını yıllık gelir ve kurumlar vergisi yönünden bağlı bulundukları vergi dairesine yapacaklar. Mükellefler, vergi borçlarına karşılık olarak önerdikleri taşınmazların tapu senetlerinin bir örneği ile taşınmazı tanıtıcı dokümanları vergi dairesine verecekler. 
     Vergi dairesi mükellefin borçlarını tespit ederek, başvuruyu borca karşılık önerilen taşınmazlara, hizmetlerinin yerine getirilmesinde genel bütçeli daireler veya katma bütçeli idarelerce gereksinim duyulup duyulmadığının belirlenmesi için Milli Emlak Müdürlüğü'ne aktaracak. 
     Borca karşılık önerilen taşınmazlara gereksinim duyulması durumunda, vergi daireleri, mükellefin kamu borçlarını ödemede "çok zor duruma" düşüp düşmediğinin tespiti için dosyayı incelemeye sevkedecek. Kamu kurum ve kuruluşları ile belediyeler hakkında ise "çok zor duruma" düşüp düşmediklerine ilişkin her hangi bir inceleme yapılmayacak. 
     Yapılan inceleme sonucunda mükellefin kamu borçlarını ödemede "çok zor duruma" düştüğü belirlenirse, önerilen taşınmazların değer takdiri yapılacak. Taşınmazın Hazine adına tescil işlemlerinin tamamlanması üzerine mükellefin borçları silinecek. 
     
     "ÇOK ZOR DURUM" NASIL BELİRLENECEK 

     Mükellefin kamu borcunu ödemede "çok zor durumda" olup olmadıklarına yönelik incelemeler vergi denetmenlerince gerçekleştirilcek. Finansal analiz teknikleri kullanılacak incelemeler bir ay içinde tamamlanacak. 
     Bilanço esasına göre defter tutan mükelleflerin çok zor durumda olup olmadıklarının tespitinde, bilançolarındaki denen varlıklardan stoklar düşüldükten sonra kalan tutar, kısa vadeli yabancı kaynaklara bölünecek. Çıkan rakam 0.5'ten küçükse mükellefin "çok zor durumda" olduğu kabul edilecek. Başka bir deyişle dönen varlıkları, kısa vadeli borçlarının yarısından az olanlar bu kapsamda değerlendirilecek. Bilanço esasına göre defter tutmayan mükelleflerin çok zor durumda olup olmadıklarının belirlenmesinde ise "kasa, banka ve kısa vadeli alacaklarının" toplamı kısa vadeli borçlarına bölünecek. Çıkan rakam 0.3'ten küçükse mükellefin "çok zor durumda" olduğuna karar verilecek. Borca karşılık önerilen taşınmazın değerinin, mükellefin toplam borçlarından daha yüksek tutarda olması durumunda aradaki fark mükellefe red ve iade edilmeyeceği gibi taşınmazın Hazine adına tescil tarihinden sonra doğacak borçlarına da mahsup edilmeyecek. Ancak bu durumda bulanan mükellefler oluşan farkı, ortaklık ilişkisi bulunan veya en az bir ortağı aynı olan mükelleflerin borçlarından düşülmesini isteyebilecekler. 
     
     ALINACAK GAYRİMENKULLER 

     Vergi borçlarına karşılık alınacak taşınmazların mükellefin kendi mülkiyetinde bulunması gerekiyor. Ayrıca, üzerlerinde, kamu borçları dolayısıyla vergi dairesi tarafından konulanlar hariç olmak üzere, herhangi bir tedbir bulunmaması, imar planı geçen bölgeler içinde inşa edilmiş ve kamu hizmetlerinin sunulmasına elverişli bina halinde bulunması ya da bina inşaasına elverişli arsa olması koşulları aranacak. 
     
</TEXT>
</DOC>
