<DOC>
<DOCNO> 223001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yasam/yas01.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba sahibini vurdu 
</HEADLINE>
<TEXT>

   Beyoğlu Emniyet Müdürlüğü'ne saldırı düzenlemek isteyen teröristin, binaya 10 metre kala elindeki bombanın patlamasıyla parmakları koptu 
      MUSTAFA KURTARAN İstanbul 
   
   İstanbul'da Beyoğlu İlçe Emniyet Müdürlüğü'ne saldırıda bulunmak isteyen bir kişinin elinde bomba patladı. Parmakları kopan kimliği belirsiz saldırgan kaçmayı başardı. 
   Tarlabaşı Caddesi üzerindeki binanın önüne dün gece 23.00 sıralarında gelen kimliği belirsiz kişi, binaya bombalı saldırı düzenlemek istedi. Ancak, saldırganın elindeki bomba Emniyet Müdürlüğü binasının kapısına yaklaşık 10 metre kala patladı. Parmakları kopan saldırgan, kaçmayı başarırken, polis ekipleri çevrede geniş çaplı araştırma başlattı. Lacivert takım elbiseli, beyaz gömlekli, 25 - 30 yaşlarında olduğu belirtilen saldırganın, tedavi için hastaneye gidebileceği ihtimalini göz önünde bulunduran polis, İstanbul'daki tüm hastaneleri uyardı. 
   
   Boru tipi bomba 
   Patlamanın ardından olay yerini inceleyen uzman ekipler, saldırganın kopan 3 parmağını buldu. Uzmanlar, bombanın, el yapımı boru tipi olduğunu da belirtti. 
   
   Polis otosuna molotoflu saldırı    İSTANBUL Milliyet 
   Beyoğlu Emniyeti'ne bağlı polis otosuna dün gece 2 kişi tarafından molotoflu saldırıda bulunuldu. Atılan molotofkokteylleri patlamadı. Kaçmaya çalışan 2 kişi polis tarafından yakalandı. Polis otosu ile bir otomobilde küçük çapta hasar meydana geldi. Polis, gözaltına alınan zanlıların isimlerini açıklamadı. 
   
   
</TEXT>
</DOC>
