<DOC>
<DOCNO> 216735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sondun18.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan-Ermenistan ateşkes antlaşması 
</HEADLINE>
<TEXT>

     Elhan Şahinoğlu bildiriyor - Rusya'nın, 1994 yılında Bakü ile Erivan arasında ateşkes imzalanması sürecinde Azerbaycan'a askeri birlik yerleştirmeyi planladığı bildirildi. 
     Eski Azerbaycan Cumhurbaşkanı Yardımcısı Eldar Namazov, sivil toplum kuruluşu ''Kafkas Sorunlarını Araştırma Merkezi'' tarafından düzenlenen ''Bişkek Anlaşması'nın değerlendirilmesi'' toplantısında, Moskova'nın bu konuda Bişkek Anlaşması'na ayrı bir madde koydurmaya çaba harcadığını söyledi. 
     ''Rusya, silahlı birliklerini Ermeni işgali altındaki Yukarı Karabağ ile Azerbaycan'ın Ermenistan sınır bölgesine yerleştirmeyi hedefliyordu'' diyen Namazov, Bakü'nün sert tepkisi üzerine anlaşmada bu maddenin yer almadığını kaydetti. 
     Eldar Namazov, Sovyetler Birliği dağıldıktan sonra Rusya'da da bir iç karışıklık meydana geldiğini ve o sırada Rus Dışişleri Bakanlığı'nın henüz kurulma aşamasında olduğunu anımsatarak, ''1990 yıllarının başında Yukarı Karabağ ile ilgili sorunun çözümü için daha çok Rus generallerinin uğraştığını, onların da Ermenistan'a destek verdiğini'' vurguladı. 
     ''Kafkas Sorunlarını Araştırma Merkezi'' Başkanı siyasetbilimci Zerdüşt Alizade de Moskova'nın bu sorunun çözümüne ilişkin yaklaşımının o günden bu yana değişmediğini belirterek, ''Rusya Dışişleri Bakan Yardımcısı Vyaçeslav Trubnikov'un, Yukarı Karabağ ve işgal altındaki diğer Azeri bölgesiyle ilgili sorunların çözümünü birbirlerinden ayrı değerlendirilmesi yönündeki önerisi de bunun göstergesidir'' dedi. 
     Siyasetbilimci Leyla Aliyeva ise, Batı dünyasının Ermeni işgali altındaki Yukarı Karabağ ile ilgili sorun hakkında bilgi sahibi olmadığına dikkati çekerek, ''Ermeni propagandası altında olan bazı çevrelerin de anlaşmazlığa dini zeminden yaklaştığını'' ifade etti. 
     Eski Cumhurbaşkanı Yardımcısı Eldar Namazov, 1994 yılında başladığı görevinden, ''iktidarın Yukarı Karabağ ile ilgili politikasını paylaşmadığını'' açıklayarak 1999'da istifa etmişti. 
     Cumhurbaşkanlığı Yardımcılığı görevine geçen süre içinde herhangi bir atama yapılmadı. 
     
</TEXT>
</DOC>
