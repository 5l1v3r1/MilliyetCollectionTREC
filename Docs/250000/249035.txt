<DOC>
<DOCNO> 249035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo01.html </URL>
<DATE> 2004/06/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçe, Galatasaray'ın peşinden koştuğu Turacı için devrede 
</HEADLINE>
<TEXT>

     Transferde ağır davranan Fenerbahçe, İbrahim Toraman ve Ali Güneş olayları üzerine canlandı Kutlualp, Önder Turacı için Belçika'ya gitti 
     
     Harekete geçtiler 
     Önce uzun süre peşinden koştuğu Gaziantepspor’un milli futbolcusu İbrahim Toraman, bir gün sonra da 4 yıldır formasını giyen Ali Güneş’i Beşiktaş’a kaptıran Fenerbahçe, golü yiyince canlandı. Alex’in işini bitirip, Serkan Balcı, Deniz ve Murat Hacıoğlu ile anlaşmaya vardıktan sonra suskunluğa bürünen yöneticiler, dün tekrar harekete geçti. İlk hedef de, bir ara Galatasaray’ın da istediği Standard Liege’li Önder Turacı’nın işini bitirmek. 
     
     Temaslarda bulunacak 
     Teknik direktör Daum’un istediği oyunculardan Gökdeniz, Yıldıray Baştürk ve İbrahim Toraman’ın transferini gerçekleştiremeyen yönetim, Belçika’da başarılı bir sezon geçiren Önder’in transferini bitirmek için asbaşkan Hakan Bilal Kutlualp’i dün sabah Brüksel’e gönderdi. Kutlualp’in, Önder Turacı’nın işini hallettikten sonra, Alman hocanın istediği yabancı sol kanat oyuncusu konusunda bazı temaslarda da bulunacağı belirlendi. 
     
</TEXT>
</DOC>
