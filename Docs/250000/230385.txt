<DOC>
<DOCNO> 230385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sondun21.html </URL>
<DATE> 2004/04/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Talat 'Evet' sonucu dünya ile bağımızı kuracak 
</HEADLINE>
<TEXT>

     KKTC Başbakanı Mehmet Ali Talat, 24 Nisan'da yapılacak referandumda, ''Güney Kıbrıs'ın kararı ne olursa olsun Türk tarafından çıkacak ''evet''le Kıbrıs Türkünün dünyayla bağlanacağını'' söyledi. 
     Başbakan Talat, Doğu Akdeniz Üniversitesi'nin DAÜ , Deniz Kulübü Tesisleri'nde Annan planı konusuyla ilgili ''Arama ve Değerlendirme Konferansı'' katılımcılarına verdiği kokteyle katılarak, bir konuşma yaptı. 
     Hedeflerinin iki taraftan da ''evet'' çıkması ve Kıbrıs'ın bütünüyle dünyaya bağlanması olduğunu ifade eden Talat, şöyle konuştu 
     ''Cumhuriyetçi Türk Partisi CTP , KKTC'den mutlaka bir evet çıkartma peşindedir. KKTC'nin halkının 'evet' demesi, eğer Güney Kıbrıs'ta 'hayır' oyu çıksa dahi, çözüm olmasa dahi, Kıbrıs AB'ye, Rum tarafının temsil ettiği şekilde girse dahi yine de Kıbrıs Türkünü dünyayla bağlayacaktır. Diğer taraftan çıkacak karar ne olursa olsun Kıbrıs Türkünün dünyayla bağını kuracaktır.'' Talat, ''Dünyanın isteğini, BM ve AB'nin çabasını olumlu karşılayan Kıbrıs Türkünün artık dünyada yalnız olmaktan kurtulacağını'' kaydetti. 
     Kıbrıs konusunda önemli günlerin yaşandığını ve her şeyin çok hızlı geliştiğini belirten Talat, ''Aylara, yıllara sığmayan işlerin günlere ve saatlere sığdığını'' söyledi. 
     ''Nisan ayı takvimini başarıyla gerçekleştirebilmek için çok çalışmak gerektiğinin'' altını çizen Talat, referandumun son derece önemli ve tarihi bir olay olduğunu kaydetti. Talat, Kıbrıs Türkü tarafından referandumda çıkartılacak ''evet'' kararının Kıbrıs Türkünü dünyaya bağlayacağını, bunun çok açık ve net olduğunu söyledi. 
     
     ''BİZE İKİ 'EVET' LAZIM'' 
     Talat, ''Bizden çıkacak evet bizi dünyaya bağlayacak ama bize iki evet lazım. Bize bir de Güney'den 'evet' lazım. İki 'evet' çıkarsa o zaman Kıbrıs bütünleşecek ve dünyaya bağlanacak. Onun için hedef ve çabamız iki taraftan da 'evet' çıkması'' dedi. 
     ''Öncelikle işin Türk tarafına düştüğünü, kendi içinde bunu sağlaması gerektiğini'' kaydeden Talat, bu yönde çaba verilmesi ve halkın güveninin sağlanmasının önemli olduğunu ifade etti. 
     ''Bugüne kadar birçok hükümetin verdikleri sözleri normal şartlarda bile yerine getiremediklerini'' ifade eden Talat, şöyle devam etti 
     ''Halbuki biz çok zor şartlarda, büyük değişikliklerin, altüstlüklerin yaşandığı şartlarda halkımıza hiçbir sıkıntı vermeden, sorunları çözmek gibi iddiayla yola çıkmalıyız. Ancak o şekilde hareket edersek, o yünde adımlar atarsak halkımız güven içinde, hem verdiği 'evet' oyunun hem de bundan sonraki dönemde dünyayla bütünleşmesinin, ekonomik gelişmesinin tadına varabilecektir. Bu tadı verirken acı ve sıkıntı çekmemesi en temel hedefimiz olmalıdır.'' 
     
     REFERANDUM 1 MAYIS'I GEÇMEMELİ 
     ''Rum tarafının uzun zamandır, en üst düzeyde referandumu 1 Mayıs sonrasına erteleme çabası içinde olduğuna'' işaret eden Talat, ''bu konuda uyanık olunması ve referandum tarihinin 1 Mayıs'ı geçmemesi gerektiğini'' kaydetti. 
     Talat, ''Bizim açımızdan 1 Mayıs sonrası bütün Kıbrıs'ı temsilen Rum tarafının AB üyesi olduğu koşullarda varolacaktır. Eğer çözüm olmazsa, referandum gerçekleşmezse 1 Mayıs sonrası AB üyesi Rum temsilcileriyle Kıbrıs Türk toplumu görüşüyor noktasına geleceğiz. Böyle bir şeyi bizim kabul etmemiz elbette ki mümkün değildir'' dedi. 
     ''Kıbrıs Türkünün devletinin Rum halkının devletiyle eşit statüde olduğunu ve Kıbrıs Türkünün iki siyasi eşitten biri olduğunu'' aktaran Talat, ''Kıbrıs Türk halkının çıkarlarını tehlikeye atacak, Rum halkı ve devletiyle eşitliğini bozacak uygulama ve politik manevraları kabul etmelerinin mümkün olmadığını'' vurguladı. 
     
</TEXT>
</DOC>
