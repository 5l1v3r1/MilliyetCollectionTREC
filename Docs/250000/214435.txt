<DOC>
<DOCNO> 214435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/yazar/pulur.html </URL>
<DATE> 2004/02/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Çelişkilerle geçen bir ömür... 
</HEADLINE>
<TEXT>

   
   1960'lı yılların başında Bakırköy'de, İncirli Caddesi'nin hemen başında karşılıklı iki açık hava sineması vardı. Eğer yanılmıyorsak, birinin adı "Saray" diğerinin "Konak"tı... "Saray"da film aralarında sahneye kara gözlüklü, sarışın bir genç çıkar, İngilizce şarkılar söylerdi, o devrin promosyonu da buydu Cem Karaca. 
   O genç giderek sesiyle, müziğiyle büyüdü, büyüdü, ilginç kıyafetleriyle de "sol cephe"nin adeta "militan şarkıcı"sı oldu "Tamirci Çırağı"nı ya da "Namus Belası"nı söylediği zaman kim duygulanmaz, kimin yüreği titremezdi ki 
   
   SORUŞTURMALAR, davalar, tehditler, "12 Eylül" O'nu yurtdışında buldu. Hayır, bazılarının sandığı gibi kaçmamıştı, 1980'in Ocak ayında pasaportla yurtdışına çıkmıştı, "12 Eylül"e daha 9 ay vardı. 
   
   CEM Karaca niçin yurtdışına çıkmıştı 
   Bize, Münih'ten gönderdiği 12 Eylül 1985 tarihli mektubunda şöyle diyor 
   "Goşist - Maoist - revizyonist - sosyal faşist - komünist edebiyatının tozkoparanın ve her şeyin siyah - beyaz şematiğinde irdelendiği o ortamda şarkı söylemek olanağı yoktu." 
   O günleri hatırlayanlar Cem Karaca'nın bu endişelerinin haksız olmadığını kabul edeceklerdir. 
   
   SONRA bir gün gazetelerde bir sıkıyönetim bildirisi çıktı, Cem Karaca ile Selda'ya "Yurda dön " çağrısı yapılıyordu. 
   Neden 
   
   CEM Karaca bize yazdığı mektupta bunu anlatır 1979'da Almanya'ya, konser vermek için Selda ile gitmişler, "1 Mayıs" İşçi Bayramı törenine Münih'te katılmışlar, Türk işçiler ondan şarkı söylemesini istemiş, o şarkı söylememiş ama, megafonu eline alarak "Yaşasın Uluslararası Dayanışma" diye bağırmış, bu arada fotoğraflar da çekilmiş. 
   İşte iki yıl sonra, bu fotoğraf ortaya çıkarılmış, "Hafta Sonu" gazetesi "Cem Karaca gizli örgüt kurdu" diye yayımlamış... 
   Selda, zaten Türkiye'de olduğu için "Ben buradayım " diye savcılığa gitmiş, yargılanmış, beraat etmiş, Cem Karaca dönmediği için de vatandaşlıktan çıkarılmış... 
   
   BUNDAN sonra, Cem Karaca hayatındaki en büyük virajı alır, Başbakan Turgut Özal'a Münih'te başvurur, vatana dönmek istemektedir, zaten, o dönem şarkılarında hep vatan hasreti vardır. 
   
   TURGUT Özal, Cem Karaca'yı vatandaşlığa aldırır ama, bu defa eski "yoldaşlar" adını defterlerinden silerler, onunla aynı cephede olanlar, hapishanelerde eziyet, cefa çekenler direnirken O'nun Özal'dan af dilemesini kabul etmezler, Cem Karaca, bu tepkilerin bazılarını anlar, kabul eder ama, en çok "enteller"in saldırıları onu yaralar, "Yarım Porsiyon Aydınlık"ta onlara cevap verir 
   "Burda da, orda da aynı barlar, 
   Hep o aynı kalmış, yarım porsiyon aydınlık 
   Aynı çehreler, aynı laflar 
   Vallahi hiç değişmemişsiniz." 
   
   CEM Karaca bize göre "dönek" sıfatına layık değildi, hak etmemişti, eğer etseydi, ömrünün sonunu sıkıntılar içinde değil, "döneklere" layık bir konumda tamamlardı. 
   O'nun hayatı, "çelişkilerle geçti" denilse, yeridir, "cenazemde alkış değil tekbir istiyorum" diye vasiyet eden Cem Karaca, bu çelişkilerle boğuşa boğuşa ömrünü bitirdi. 
   
      
   
</TEXT>
</DOC>
