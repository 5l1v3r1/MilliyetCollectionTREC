<DOC>
<DOCNO> 221556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo09.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Üzülmez En çok ben tekme yiyorum, 'deli'yi seviyorum 
</HEADLINE>
<TEXT>

     Beşiktaş'ın milli futbolcusu İbrahim Üzülmez, Türkiye'de en çok faul yapılan ve tekme yiyen futbolcunun kendisi olduğunu savundu. 
     Beşiktaş Kulübü'nün aylık resmi yayın organı Beşiktaş Dergisi'ne konuşan İbrahim Üzülmez, ''Allah bana kimsenin hakkını nasip etmesin. Türkiye'de en çok tekme yiyen, faule maruz kalan ve rakip takım oyuncularının kart görmesine neden olan futbolcu benim. Ama1-2 yazar, sahada kasıtlı davrandığımı iddia etti. Bu iddialar beni çok üzdü. Ben kesinlikle böyle bir insan değim'' dedi. 
     Samsunspor maçında gördüğü kırmızı karttan dolayı çok eleştirildiğini anlatan İbrahim, şunları kaydetti 
     ''Bu benim Beşiktaş'taki 2. kırmızı kartımdı. İlkinde Bursaspor maçında top elime çarptı ve kart gördüm. Samsunspor maçında ise belki hareketim kartı gerektiyordu ama bana yapılan tahrik vardı, bunu kimse hesaba katmadı. Bunun gözönüne alınmaması beni çok şaşırttı. Demek ki bazı insanlar görmek istemediklerini görmüyorlar.'' 
     
     BASKI 

     İbrahim Üzülmez, sezonun 2. yarısında gelişen olaylarla ilgili olarak da şunları kaydetti 
     ''Biz, ikinci devrede üzerimizde bir baskı oluşturulacağını biliyorduk. Rakiplerimizin Türkiye'nin en iyi takımı Beşiktaş'a karşı daha agresif, daha motive olacaklarını düşünüyorduk. Hakemlerin yanımızda olmayacaklarından da emindik. Fakat herşeyden önce bizler profesyoneliz ve sinirlerimize daha hakim, daha sakin olabilirdik. Sonuçta istemediğimiz olaylar oldu.'' 
     
     ''DELİ'' LAKABI HOŞUNA GİDİYOR 

     Siyah-beyazlı taraftarların kendisine ''deli'' lakabı taktığının hatırlatılması üzerine de İbrahim şöyle konuştu 
     ''Açıkcası bu lakap hoşuma gidiyor. Belki 20 yıl sonra 'bir İbrahim vardı' dediklerinde, 'hangi İbrahim' diye sorabilirler. 'Deli İbrahim'' denildiğinde herkes benden bahsedildiğini anlayacak.'' 
     
</TEXT>
</DOC>
