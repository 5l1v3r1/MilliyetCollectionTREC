<DOC>
<DOCNO> 249221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sondun10.html </URL>
<DATE> 2004/06/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bağdat'taki çatışmalarda 20 Iraklı öldürüldü ya da yaralandı... 
</HEADLINE>
<TEXT>

     Irak'ın başkenti Bağdat'taki Sadr mahallesinde önceki gün Amerikan askerleri ve Iraklı isyancılar arasında çıkan çatışmalarda 20 kadar Iraklının öldüğü ya da yaralandığı bildirildi. 
     ABD ordu sözcüsü, Iraklı radikal Şii lider Mukteda Sadr yanlıları ve milislerinin Sadr mahallesinde devriye görevi yapan Amerikan askerlerine gün boyunca hafif silahlar ya da roketlerle saldırdığını, yaklaşık 20 isyancının öldüğünü ya da yaralandığını söyledi. 
     Sözcü, koalisyon güçlerinden kayıp olmadığını kaydetti. 
     Sadr mahallesindeki Habibiye pazarı yakınında dün sabah yol kenarına yerleştirilen bombanın Amerikan konvoyu geçerken infilak etmesi sonucu 3 Iraklı sivil ölmüş, 3 Amerikan askeri yaralanmıştı. 
     Bu arada, Bağdat'ın kuzeyindeki Bakuba kenti yakınlarında dün akşam çıkan çatışmada 1 Amerikan askerinin öldüğü bildirildi. 
     Amerikan ordu sözcüsü, ölen askerin 1. Piyade Tümeni'nde görev yaptığını kaydetti. Böylece, Irak'ın işgalinden bu yana bu ülkede çatışmalarda ölen Amerikan askerlerinin sayısı 615'e çıktı. 
     
</TEXT>
</DOC>
