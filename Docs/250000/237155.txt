<DOC>
<DOCNO> 237155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun49.html </URL>
<DATE> 2004/05/04/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
KPK Eşbaşkanı, 6 sandalyeden ikisinin Türklere bırakılmasını söyledi 
</HEADLINE>
<TEXT>

     Avrupa Parlamentosu AP ile TBMM arasında danışma organı olarak görev yapan karma parlamento komisyonu KPK eşbaşkanı Joost Lagendijk, Kıbrıslı Rumlara yaptığı çağrıda, Avrupa Parlamentosu'nda ''Kıbrıslı Türklere ait sandalyelere sahip çıkmamalarını'' istedi. 
     Avrupa Parlamentosu'nda, genişleyen AB'nin geleceği konulu oturumunda söz alan Hollandalı Yeşil Parlamenter Lagendijk, Avrupa Parlamentosu'nda Kıbrıs'a ayrılan 6 sandalyenin, BM planına göre 2'sinin Kıbrıslı Türklere ait olduğunu hatırlatarak, Rumların parlamentoda 6 milletvekili ile temsil edilmemesi gerektiğini söyledi. 
     BM Genel Sekreteri Kofi Annan'nın planına göre Rumların AP'ye 4 parlamenter ile gelmeleri gerektiğini söyleyen Lagendijk, Kıbrıs sorununda çözüme ulaşılana kadar Kıbrıslı Türklerin parlamentoya gözlemci sıfatıyla üye göndermesi gerektiğini söyledi. 
     Hollandalı parlamenter, 13 Haziran'daki Avrupa Parlamentosu seçiminde Yeşil Grup'un bu konuda genel kurulda girişimlerde bulunacağını söyledi. 
     AP genel kurulunda söz alan Türkiye raportörü Hollandalı Arie Oostlander de yaptığı konuşmada, referandumda hayır diyen Rumları eleştiren konuşma yaptı ve Rumların Türklere ait 2 sandalyeyi zaptedemeyeceğini söyledi. 
     AP Genel Kurulu'nda söz alan parlamenterlerin büyük kısmı 24 Nisan'daki referandum sonucu Kıbrıs'ın birleşik biçimde AB'ye girememesinden doğan üzüntülerini dile getiren konuşmalar yaptılar. 
     
</TEXT>
</DOC>
