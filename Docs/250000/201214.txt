<DOC>
<DOCNO> 201214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur10.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Kuran kursu tezimizin doğruluğundan kuşkumuz yok 
</HEADLINE>
<TEXT>

     Diyanet İşleri Başkanlığı, 24 Kasım'da yayımlanarak yürürlüğe giren Kuran Kursları Yönetmeliği'nde yapılan değişikliğin ertelendiğini bildirdi. 
     Diyanet İşleri Başkanlığı'ndan yapılan yazılı açıklamada, ''Başkanlığımızın yürütmekle yükümlü olduğu din eğitimi hizmetlerinin başka taraflara çekilmek suretiyle örselenmesine fırsat vermemek için, söz konusu yönetmelik değişikliğini ertelemeyi uygun buluyoruz'' denildi. 
     Kuran Kursları Yönetmeliği'ne ilişkin kamuoyunda gerekli gereksiz tartışmalar yapıldığı belirtilen açıklamada, şu görüşlere yer verildi 
     ''Kuran Kursları Reformu programımız geniş bir paket programdır, üzerinde akademik çalışmalar ve alan çalışmaları yapılmaktadır. Özellikle akşam kurslarının ihdası ve yaz kurslarının iyileştirilmesine ilişkin tezimizin doğruluğundan, en küçük bir kuşkumuz yoktur. Zira, bu tezimiz spekülatif ön kabullere değil, elimizdeki bilimsel ve sosyolojik verilere dayanmaktadır.'' AB sürecindeki bir Türkiye için bu türden tartışmaların geride kalması dileğinde bulunulan açıklamada, şunlar kaydedildi 
     ''Din eğitimi hizmeti üzerinden amacı ne olursa olsun siyaset yapmanın geride kaldığı, demokratik Cumhuriyetimizin daha mükemmel bir noktaya ulaştığı dinin, mukaddesatın arkasına sığınılarak insan değerine, insan hayatına kasteden şiddet ve terör eylemlerinin varolmadığı diyalogun, anlaşmanın, toleransın, sevgi ve hoşgörünün daha yaygın, huzur ve barış içinde birlikte yaşama bilincinin daha etkin olduğu bir döneme ulaşmanın hepimiz için gerekli olduğuna inanıyoruz.'' 
     
</TEXT>
</DOC>
