<DOC>
<DOCNO> 222088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sontur23.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'ndaki gemi yangını kontrol altına alındı... 
</HEADLINE>
<TEXT>

     İstanbul Boğazı'nda, yabancı bayraklı gemide çıkan yangın kontrol altına alındı. 
     Alınan bilgiye göre, ''Layal'' adlı 101 metre boyundaki 2 bin 915 grostonluk, 4 bin 125 ton soda yüklü Kuzey Kore bayraklı gemi, Karadeniz'den Marmara Denizi'ne transit geçiş yapmak için İstanbul Boğazı'na girdi. 
     Geçtiğimiz günlerde yaptığı geçişin ardından, Yedikule'nin 1.4 deniz mili açığında demir sahasında ikmal için demirleyen geminin yaşam mahallinde bugün saat 16.30 sıralarında yangın çıktığı ve makine bölümüne sıçrayabileceği bildirildi. 
     Bunun üzerine, Kıyı Emniyeti ve Gemi Kurtarma İşletmeleri Genel Müdürlüğü'ne bağlı ''Kıyı Emniyeti-7'' botu ve ''Söndüren-4'' gemisiyle yangına müdahale edildi. Bölgeye başka yangın söndürme gemileri de hareket etti. 
     Yangının kontrol altına alındığını kaydeden yetkililer, geminin 13 kişilik mürettebatından yaralanan olmadığının sanıldığını bildirdiler. 
     
</TEXT>
</DOC>
