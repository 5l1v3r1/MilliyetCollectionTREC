<DOC>
<DOCNO> 202387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/spor/spo11.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Pirim bombaladı 
</HEADLINE>
<TEXT>

   Görevden alınan Grekoromen Milli Takımı'nın hocası, camiaya ağır eleştirilerde bulundu 
      SEDAT HARDAL 

   
   'Hiyerarşi yok' 
   GREKOROMEN Güreş Milli Takımı başantrenörlüğü görevinden alınan Mehmet Akif Pirim çarpıcı açıklamalar yaptı. Pirim, "Spor camiasında hiyerarşi yok. Bu yüzden de başarı gelmiyor. Ben bunu yapmaya çalıştım ama uygulatmayanlar utansın" dedi. Takımın başına getirilecek antrenörün de işinin zor olduğunu kaydeden Pirim, "Ya sporcuların dediğini yaparak herkes gibi sisteme çanak tutacak, ya da benim gibi görevine son verilecek" yorumunu yaptı. 
   
   'İsyana alet oldular' 
   AKİF Pirim, "Yerlerini sağlama almak isteyen, olimpiyatlara gitmek isteyen bazı güreşçilerin isyanına idareciler alet oldu. Bunlar tüm spor camiasını yönetiyor" ifadesini kullandı. Eski şampiyonların 2008'e kadar alternatifsiz gösterildiğini de kaydeden Pirim sözlerini şöyle sürdürdü "Ben gençlerin önünü açmaya çalıştım fakat izin vermediler. Bu kararı alanlar 2004 Olimpiyat Oyunları'nda başarısız olursak herhalde hesabını verirler." 
   
   
</TEXT>
</DOC>
