<DOC>
<DOCNO> 238167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo05.html </URL>
<DATE> 2004/05/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Zafer Biryol'a teklif yağıyor, Nantes da geldi... 
</HEADLINE>
<TEXT>

     Konyaspor ve A Milli Takım'ın başarılı forvet oyuncusu Zafer Biryol'a Galatasaray ve Beşiktaş'tan sonra Trabzonspor ile Fransa'nın Nantes takımından da transfer önerisi geldi. 
     Gol krallığında 25 golle büyük avantaj yakalayan Zafer Biryol, geçen sezon sonunda Göztepe'nin İkinci Lig'e düşmesinin ardından Birinci Süper Lig'deki 6 takımdan öneri aldığını kaydetti. 
     Öneriler arasında görmeyi çok istediği Konyaspor'dan gelen önerinin ilgisini çektiğini ifade eden Biryol, bu nedenle de fazla düşünmeden Konyaspor'a ''evet'' dediğini anlattı. 
     İlk geldiğinde düşen bir takımdan transfer edildiği için iyi oyun oynayamayacağı yolunda spekülasyonların yapıldığını belirten Biryol, ''Benimle birlikte Göztepe'den 11 futbolcu Birinci Lig takımlarına gitti. İlk geldiğimde sorunlar yaşadım, ancak bunu kısa sürede atlattım. Şimdi Konyaspor'da olduğum için mutluyum'' dedi. 
     Konyaspor'da gol kralı olmasında en önemli etkenin hücuma dönük oyun anlayışı olduğunu vurgulayan Biryol, şunları söyledi 
     ''Altan ve Cenk, gol atmamda çok önemli rol üstleniyorlar. Onların sürekli rakip kaleye yönelik oynaması ve beni sık aralıklarla topla buluşturmaları golleri beraberinde getiriyor. Bu nedenle 25 gole ulaştım. Türk futbol tarihine adımı yazdırma fırsatı yakaladığım gol krallığı yarışından bu dakikadan sonra kopmam. Gol kralı olmamla bundan 15-20 yıl sonra da Türk futbolunda adımın anılacağını bilmek çok güzel bir duygu.'' Biryol, 10 yıl sonra ilk kez çıktıkları Birinci Süper Lig'de ikinci yarıda daha başarılı olduklarını vurgulayarak, ''İlk yarıda galip gelebileceğimiz 9 maçta beraberlik aldık. İki yarı arasında şans faktörü büyük rol oynadı. Bunun yanısıra ikinci yarıda Tevfik Lav'ın gelmesi de çok etkili oldu'' dedi. 
     
     TEVFİK LAV'IN HAKKI... 

     Lav'ın takıma teknik direktör olarak gelmesiyle birçok şeyin değiştiğini belirten Biryol, Lav ile birlikte daha hücuma yönelik futbol oynadıklarını ve hemen her maçta gol atabildiklerini kaydetti. 
     Kendisinin transfer gündemine oturmasında, gol krallığında büyük avantaj yakalamasında ve hırslı futbol oynamasında Tevfik Lav'ın büyük emeğinin olduğunu ifade eden Biryol, şöyle devam etti 
     ''İkinci yarıda teknik direktörün değişmesi, hem benim, hem de takımın dirilmesini sağladı. Çünkü şanssızlığımızı yendik. Lav'dan çok destek aldım. Antrenmanlarda üzerime çok düşüyordu. Özel olarak benimle ilgilenip bana penaltı ve kaleye şut çalışması yaptırırdı. Tevfik Lav'ın üzerimde çok hakkı ve bugünlere gelmemde büyük emeği var. Göztepe'de oynadığım dönemlere oranla şimdi daha ön planda olmamı Lav'a borçluyum. Ölümü herkes kadar beni de çok üzdü, o an şok geçirdim, kendimi çaresiz hissettim.'' Ligin sonuna yaklaştıkça transfer önerilerinin hızlandığını dile getiren Biryol, Galatasaray ve Beşiktaş'tan sonra Trabzonspor ile Fransa'nın Nantes takımından da menajerine öneriler geldiğini anlattı. 
     Biryol, büyük takımlarda oynamanın her futbolcunun hedefi olduğunu vurgulayarak, şimdilik Konyaspor'da çok mutlu olduğunu, bir yıl daha Konyaspor'da oynadıktan sonra gelen önerileri değerlendirebileceğini söyledi. 
     Kendisini hazır hissetmeden büyük takımlara gitmek gibi bir riskin altına girmeyi düşünmediğini belirten Biryol, ''Büyük bir takıma transfer olup, yedek oturmaktansa Konyaspor'da başarı grafiğimi yükseltip Türk Milli Takımı'nda Dünya Kupası'nda oynamayı tercih ederim. Türkiye'deki büyük kulüplerden çok Avrupa'da futbol oynamayı istiyorum. Benden Emre ve Okan'da olduğu gibi Türk futbolunun gururu diye sözedilsin, bu bana yeter'' dedi. 
     Biryol, Konyaspor kadrosunun iyi futbolculardan kurulu olduğuna da değinerek, ''Yönetim, hücuma yönelik bir futbolcu daha almayı düşünüyor. Bu rekabeti getirir ve takım için daha iyi olur. Hücuma yönelik bir futbolcu ile orta alan ve savunmaya alınacak birkaç tecrübeli oyuncuyla UEFA'ya gideriz. Bu yılki hedefimize ulaştık sayılır yeni hedefimiz UEFA'' diye konuştu. 

     
</TEXT>
</DOC>
