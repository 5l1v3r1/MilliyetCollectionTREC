<DOC>
<DOCNO> 230987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy06.html </URL>
<DATE> 2004/04/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Aksu, yeni seçilen belediye başkanlarını uyardı 
</HEADLINE>
<TEXT>

     ANKARA Milliyet 

Yerel seçimleri kazanarak göreve başlayan belediye başkanlarını uyaran İçişleri Bakanı Abdülkadir Aksu, seçim öncesinde yapılan kaçak yapıların yıkılması talimatını verdi. Aksu, belediyelerin gecekondu önleme bölgeleri oluşturmalarını istedi. 
     Aksu, seçimlerin ardından belediye başkanlarının uygulayacağı politikalarla ilgili 12 ayrı başlıktan oluşan genelgeyi 81 il valiliğine gönderdi. Genelgenin en önemli bölümünü, personel, ihale, belediye gelirleri, harcamaları ve imar konuları oluşturdu. 
     Aksu yeni başkanlara şu mesajları verdi 
     İmar ve gecekondu işleri Ruhsatsız veya ruhsat ve eklerine aykırı olarak yapılan inşaatlar hakkında yıkım ve para cezası verilmeli, gecekondu niteliğindeki yapılar yıktırılacak. Gecekondu ve toplu konut alanları oluşturulacak. 
     Personel işleri Başta atama olmak üzere personel işlemlerinde 657 sayılı sayılı yasaya göre hareket edilecek. Kadrosuz personel istihdam edilmeyecek, işçi statüsündeki personel, özellikle yönetici kadroları olmak üzere memur kadrolarında çalıştırılmayacak. Belediye Meclis üyeleri ve 657'nin hükümleri dışında belediye başkan yardımcılıklarına atama yapılmayacak. 
     İhale işleri İhaleler, kamu ihale yasasına göre yapılacak. Özellikle pazarlık usulü, ihtiyaçların kamu kuruluşlarından karşılanması ve emanet usullerinin uygulanmasında yasanın ilgili maddelerindeki şartların gerçekleşmesine dikkat edilecek. Belediyelerin özel mülkiyete konu taşınmazları tahsis edilemeyecek. Taşınmazların satışı ve üç yıldan fazla kiralanması için mutlaka belediye meclisi kararı alınacak. 
     Belediye gelir ve giderleri Belediye gelirlerinin azami düzeyde tahakkuk ve tahsili için gerekli önlemler alınacak. Özel hukuk ilişkilerinden doğan alacakların ise sürüncemede bırakılmaksızın genel hükümlere göre hükmen tahsili sağlanacak. Harcamalar, ilgili yasalara göre yapılacak. Belediye bütçelerinden SYDV, SHÇEK, İl Özel İdareleri'ne yapılacak aktarmalarda aksaklık yapılmayacak. Ödenecek vergilerle, SSK ve Emekli Sandığı'na yatırılması gereken pay, prim ve kesintiler zamanında aktarılacak. 
     Vatandaşa bilgi verilmesi Dilekçelere 30 gün içinde yanıt verilecek. Bilgi Edinme Yasası kapsamında isteklilere istedikleri bilgiler verilecek. 
     
</TEXT>
</DOC>
