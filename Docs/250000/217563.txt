<DOC>
<DOCNO> 217563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/ekonomi/eko05.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi ve memur sınavları birleştiriliyor 
</HEADLINE>
<TEXT>

   Her adaya 'gizli şifre' verilecek olan ilk memur ve işçi sınavı 10 - 11 Temmuz'da yapılacak. Başbakan Yardımcısı Şahin, 'Yeni sistemle torpile son vereceğiz' dedi 
      ANKARA Milliyet 
   
   Hükümet, devlet kapısında iş arayan yüzbinlerce kişinin merakla beklediği Kamu Personeli Seçme Sınavı'nın şartlarını belirledi. Memur, işçi ve engelli sınavlarını birleştirerek tek günde yapmayı planlayan hükümet, her adaya "gizli şifre" verecek. 
   İlk sınav ÖSYM tarafından 10 - 11 Temmuz'da yapılacak ve sadece yerleştirilecek kişilere "kazandınız" belgesi gönderilecek. 
   Başbakan Yardımcısı Mehmet Ali Şahin, ÖSYM ve Devlet Personel Başkanları'nın önceki gün Başbakanlık'ta yaptığı toplantıda kamu personeli sınav sisteminde yeniliğe gidilmesi kararlaştırıldı. Şahin, "Bu sistemle kimsenin hakkı geçmeyecek. Torpil ve kayırmacılığa son verilecek. Ben de sisteme odamdan bağlanıp haksızlık yapılıp yapılmadığını kontrol edeceğim" dedi. 
   
   Bu yıl 40 bin kişi alınacak 
   Bu yıl 1 milyon kişinin başvuru yapacağı beklentisinde olduklarını belirten Şahin, "1999'da sınava 1 milyon 475 bin kişi girmiş ve 390 bin kişi kazanmış. Bunlardan sadece 85 bini yerleştirilmiş. Geri kalanlar boş ümitle bekliyor. Artık kimse devlet kapısında beklemeyecek. İhtiyacı tespit ettik. Bu yıl 40 bin memur yerleştirilecek" diye konuştu. Şahin'in açıkladığı diğer kriterler şöyle 
   Sınav ücreti olarak memur adaylarından 35 milyon lira alınacak. Ücretler ÖSYM hesabına yatırılacak.Başvuru formları 23 Mart'ta basılacak. Nisanda başvurular alınacak.Sınavlar yılda bir kez yapılacak. Devlet Kurumları'nın ihtiyaçları her yıl yeniden belirlenip klavuza yerleştirilecek. Adaylar ÖSS'de olduğu gibi öncelikle girmek istedikleri devlet kuruluşunu işaretleyecek.Sınav sonrası yerleştirme en yüksek puanı alandan başlayacak. 70 puanlık baraj uygulaması kaldırılacak. ÖSYM'nin elektronik sistemdeki sınav sitesine kolaylıkla girecek olan adaylar kaç puan aldıklarını ve işe yerleştirmede haksızlık yapılıp yapılmadığını izleyebilecek.1999 yılında yapılan memur sınavını kazananların, memur olma hakkı 2 Mayıs 2004 tarihinde sona erecek. 
   
</TEXT>
</DOC>
