<DOC>
<DOCNO> 225647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/dunya/dun01.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, Kaddafi'nin çadırında 
</HEADLINE>
<TEXT>

   İngiltere Başbakanı Libya'ya tarihi bir ziyaret yaparken, İngiliz şirketi Shell de bu ülke ile 200 milyon dolarlık petrol anlaşması imzaladı 
      DIŞ HABERLER SERVİSİ 

   
   Libya'ya giden İngiltere Başbakanı Tony Blair, Libya lideri Muammer Kaddafi ile dün Trablus'taki çadırında görüşerek, tarihi bir ziyaret gerçekleştirdi. 
   1984 yılında Londra'daki Libya Büyükelçiliği'nden açılan ateşle bir İngiliz kadın polisin öldürülmesinden beri iki ülke arasında kopuk olan ilişkiler, Blair'in bu ziyaretiyle tam anlamıyla yeniden kurulmuş oldu. 
   Libya'nın bağımsızlığını kazandığı 1951 yılından beri ülkeyi ziyaret eden ilk İngiliz Başbakanı olan Blair, Kaddafi ile el sıkışırken, "Onca zamandan sonra burada olmak güzel" dedi. Kaddafi'nin İngilizce olarak söylediği "Bu iş için çok mücadele ettiniz" sözlerine Blair, "Yapılacak çok şey vardı" diye yanıt verdi. 
   Blair "Libya lideri, sadece Batı dünyasını değil Arap dünyasını da tehdit eden terörizm, aşırıcılık ve El Kaide'ye karşı savaşı bizimle beraber ortak bir dava olarak tanıyor" dedi. Blair, Libya ile sağladıkları fikir birliğinin, aşırı dinci terör hareketlerini sürdüren ortak düşman El Kaide'yi İngiltere ve ABD ile birlikte yenilgiye uğratmak için Arap dünyasıyla çalışmanın mümkün olduğunu gösterdiğini belirtti. 
   Bu arada Trablus'ta İngiliz ve Hollanda sermayeli Shell, Libya Ulusal Petrol Şirketi ile ilk aşamada 200 milyon dolarlık olan ancak ilerde 1 milyar doları bulacak bir petrol ve doğalgaz anlaşması imzaladı. Böylelikle bir zamanların "haydut devleti" Libya, Blair'in ziyaretiyle kötü geçmişinin "kefareti"nin ödenmesinde hayli yol almış oldu. 
   
   
   
</TEXT>
</DOC>
