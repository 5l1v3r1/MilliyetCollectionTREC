<DOC>
<DOCNO> 213589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur11.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'da 12 yaşındaki çocuk öldürüldü... 
</HEADLINE>
<TEXT>

     Batman'da 12 yaşındaki bir çocuk pompalı tüfekle öldürüldü. 
     Edinilen bilgiye göre, Seyitler Mahallesi 3002 Sokak'ta oturan İstanbul Menkul Kıymetler Borsası İMKB İlköğretim okulu 4. sınıf öğrencisi Zeynel Abidin Yağmahan 12 , akşam mahallede yapılan bir düğünü izlemek için annesi Hatice Yağmahan'dan izin alarak evden ayrıldı. 
     Yarım saat sonra eve dönen ve bir süre televizyon izleyen Yağmahan, devam eden düğünü izlemek için yeniden annesinden izin alarak evden tekrar çıktı. Ancak, gece geç saatlere kadar Zeynel Abidin Yağmahan'ın dönmemesi üzerine yakınları ve komşuları aramaya başladı. Tüm arayışlara rağmen Yağman gece bulunamadı. 
     Sabah Yağmahan'ın cesedi evinden 150 metre uzaklıktaki İMKB İlköğretim Okulu'nun yanındaki boş arazide bulundu. Ceset üzerinde yapılan ilk incelemede Yağmahan'ın pompalı tüfekle öldürüldüğü belirlendi. 
     Yağmahan'ın cesedi otopsi için Batman Devlet Hastanesi'ne götürüldü. 
     Cinayetle ilgili başlatılan soruşturma sürüyor. 
     
</TEXT>
</DOC>
