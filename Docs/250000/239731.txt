<DOC>
<DOCNO> 239731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo08.html </URL>
<DATE> 2004/05/13/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Gökdeniz konuştu Trabzon'da mutluyum 
</HEADLINE>
<TEXT>

     Trabzonsporlu yöneticiler ile dün yaptığı görüşmede anlaşma sağlayamayan Gökdeniz Karadeniz, tedavi olmak için İstanbul'a gitti. 
     Kasıklarından sakatlığı bulunan Gökdeniz, eşi Serra ve kulüp doktoru Mesut Çelebi ile bugün Memorial Hastanesi'ne giderek, tedavi olacak. 
     Havaalanında gazetecilerin sorularını yanıtlayan Gökdeniz, bazı kulüplerden gelen transfer teklifleriyle ilgili olarak, ''Her futbolcu istenmek ister. Ancak insan sonuçta mutlu olduğu yerde kalmak ister. Bende burada mutluyum. İnşallah hayırlısı olur'' dedi. 
     Kafasının rahat olduğunu kaydeden Gökdeniz, ''Çünkü benim sözleşmem devam ediyor. Herhangi bir problemim yok. Sadece ben değil yönetim de fedakarlık yapıyor. İlerleyen günlerde tekrar oturup konuşacağız'' diye konuştu. 
     Trabzonspor'da kalmayı istediğini ifade eden Gökdeniz, bunun sadece kendi istemesiyle olmadığını, yönetimin elinde olduğunu kaydetti. 
     Gökdeniz, Trabzonspor'un bu sezon şampiyon olamamasının kendilerini üzdüğünü ifade ederek, şöyle konuştu 
     ''Lige başlarken belli hedefler koyduk ve o hedefleri tutturduk. Şu anda sakatlığım biraz problem yaratıyor. İnşallah tatilde bu sorunu çözeriz. Ameliyat olursam milli takımdan affımı isteyeceğim. Ameliyat olmazsam milli takım hocamızla oturup konuşacağız.'' 
     
     FATİH'E MİLLİ DAVET 

     Trabzonspor'da son haftalarda sakatlığı nedeniyle forma giyemeyen takım kaptanı Fatih'in milli takım kampına çağrılacağı bildirildi. 
     Teknik direktör Ersun Yanal'ın, Ziya Doğan'ı aradığı ve futbolcunun durumunu sorduğu öğrenildi. 
     Gelecek hafta başında uzak doğu turnesine çıkacak ve yarın açıklanacak olan milli takımın kadrosuna Yanal'ın, 30'a yakın futbolcu çağıracağı ve Fatih'i de kadroya almak istediği bildirildi. 

     
</TEXT>
</DOC>
