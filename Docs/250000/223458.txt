<DOC>
<DOCNO> 223458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko29.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatın kapsamı genişledi... 
</HEADLINE>
<TEXT>

     Uluslararası ihaleye çıkarılan kamu yatırımlarında, proje sahibi kamu kurumları ile bu projeleri üstlenen firmalara yapılacak teknik müşavirlik, mühendislik vb. hizmet satışları da ihracat sayılacak. 
     Dış Ticaret Müsteşarlığı'nın İhracat Sayılan Satış ve Teslimler Hakkında Tebliğ'de yaptığı değişiklik, Resmi Gazete'nin bugünkü sayısında yayımlanarak yürürlüğe girdi. 
     Tebliğ uyarınca, Savunma Sanayi Müsteşarlığı'nca onaylanan savunma sanayi projelerini üstlenen firmalara ve ülke savunması açısından önem arzettiği belirtilen savunma araç ve gereçlerini üreten firmalara, imalatçı firmaların üreterek yapacakları satış ve teslimler de ihracat kapsamına alındı. 
     Müteahhit firmaların, uluslararası kuruluşlar, yabancı ülke temsilcilikleri ve kuruluşlarına ait tesislerin yapımı ve onarımına ilişkin faaliyet ve teslimleri ile uluslararası ikili veya çok taraflı anlaşma hükümleri çerçevesindeki tesislerin yapımına ve onarımına ilişkin faaliyetleri de ihracat sayılacak. 
     İmalatçı firmaların, ihracat sayılan, yabancı uyruklulara, turistlere veya yurtdışında çalışan Türklere yapacakları yıllık 100 bin doları aşan satışlarının kapsamına, gümrük hattı dışı eşya satış mağazalarında yapılan satışlar da dahil edildi. İhracatçıların, bu nitelikteki yıllık 500 bin doları aşan satışlarının ihracat sayılması uygulamasından ise vazgeçildi. 
     İhracat sayılan satış ve teslimler için dahilde işleme izin belgesi kapsamında yapılacak ithalat sırasında, KDV ve Özel Tüketim Vergisi de alınacak. Bu kapsamdaki bazı malların ithalatında, KDV ve ÖTV, teminata bağlanacak. 
     
</TEXT>
</DOC>
