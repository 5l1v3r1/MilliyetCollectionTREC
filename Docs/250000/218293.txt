<DOC>
<DOCNO> 218293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko41.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç şirketlerinin 2003 hedefleri... 
</HEADLINE>
<TEXT>

     Koç Topluluğu'nda 2003 yılını önemli ihracat artışlarıyla tamamlayan şirketler, bu yılki hedeflerini de büyüttü. 
     Koç Holding'in basın ve kamuoyunu bilgilendirme toplantısında verilen bilgiye göre Arçelik Grubu, 2003 yılında 1 milyar dolar olan konsolide yurtdışı gelirlerini, 2004'te 1.2 milyar dolara, toplam konsolide cirosunu 2.4 milyar dolara çıkarmayı planlıyor. 
     Ortağıyla birlikte Grundig'i satın alan Beko Elektronik de 2003 yılında 560 milyon dolarlık ihracat yaptı. Beko, bu yıl için 810 milyon dolar ihracat programladı. 
     Ford Otosan'ın 2003 yılı ihracat cirosu yüzde 156 oranında artarak 880 milyon dolara ulaştı. Şirketin bu yılki ihracat hedefi ise yüzde 64 artışla 1 milyar 440 milyon dolar olarak belirlendi. 
     2003'de 83 bin araç ihraç eden Tofaş, 770 milyon dolar ile Ford Otosan'ın ardından grubun ikinci büyük ihracatçısı oldu. Tofaş'ta Doblo'nun yanında ihraç amaçlı yeni bir modelin daha üretimine geçilmesi için çaba harcanıyor. 
     Türk Traktör, ihracatına başlanan yeni seri traktörlerin katkısı ile toplam üretimini 4.5 katına çıkardı. İhracat cirosunu yüzde 515 oranında artıran Türk Traktör, 127 milyon dolar tutarında ihracat gerçekleştirdi. 
     
     MİGROS'UN MAĞAZA ATAĞI 
     Yurtdışındaki büyümesini sürdüren Migros, geçen yıl yurtdışında 11 yeni mağaza ve 1 yeni alışveriş merkezi açtı. 
     Bu yeni mağazalarla toplam mağaza sayısı 34'e, alışveriş merkezi sayısı da 7'ye ulaştı. Perakende sektöründe yurtdışı cirosu 2004 yılında 520 milyon dolara ulaşacak. 
     Rusya'da bugüne kadar Moskova'ya odaklanan Migros 2003'ten itibaren yatırımlarını Moskova dışına da taşıyarak Rusya'nın diğer bölgelerine yaygınlaştırmaya başladı. Bu strateji doğrultusunda Tataristan ve Sibirya'daki ilk mağazalar 2003 yılında devreye alındı. 
     Aygaz ve Opet, ortak olarak kurdukları bir şirketle Bulgaristan akaryakıt ve LPG pazarına girdi. Bu girişimle 5 yıl içinde Bulgaristan pazarından akaryakıtta yüzde 6.5 ve LPG'de yüzde 16 pazar payı alınması hedefleniyor. 
     Savaştan sonra Irak'a akaryakıt ve LPG ihracatına başlayan Aygaz ve Opet, bugüne kadar toplam 360 milyon dolar tutarında akaryakıt ve LPG ihraç etti. Sevkiyatın başladığı tarihten bu yana Irak'ın beyaz ürün ihtiyacının yaklaşık yarısı Opet tarafından karşılanıyor. 
     Türk Demirdöküm'ün Çin'de yerel ortak ile kurduğu radyatör fabrikası geçen ay faaliyete geçti. İlk etapta 300 bin radyatör üretilmesi hedeflenen fabrikada, kapasitenin pazar şartlarına bağlı olarak 2 milyon 300 bin seviyesine kadar çıkması bekleniyor. 
     Tüketim ürünleri dağıtımı yapan Düzey, 2003 sonu itibariyle toplam 104 bin noktaya ulaşır durumda bulunuyor. 
     
     TAT RAKI YIL SONUNDA 
     Rakı üretimine girmek üzere Tariş ile yüzde 50-50 oranında bir ortaklık kuran TAT, 2004 sonunda faaliyete geçmeyi planlıyor. Bu şirket, Düzey'in dağıtım gücünü de kullanarak 2006 sonu için yüzde 10 pazar payına ulaşmayı hedefliyor. 
     Aygaz'ın cirosu geçen yıla göre yüzde 42 oranında artarken, Oto Aygaz istasyon sayısı 398'e ulaştı. 
     Elektrik üretim şirketi Entek, İzmit'te faaliyet gösteren Türk Edison şirketinin çoğunluk hissesini satın aldı. Şirketin satın alma maliyeti, Edison Grubu'nun yüzde 85 hissesi için ödenen 10.7 milyon Euro ve ortak kredilerin kapatılması için ödenen 38.6 milyon Euro dahil 49.3 milyon Euro oldu. 
     Türk Edison'un kapasitesi ve 2003 yılı içerisinde tamamlanan yatırımlarla Entek'in kurulu kapasitesi iki katına çıkarak 217 MW'a ulaştı. Entek ayrıca, toptan elektrik alım-satım faaliyetlerinde bulunabilmek amacı ile Eltek adlı bir de şirket kurdu. 
     
     FİNANSMAN GRUBU'NUN VERGİ ÖNCESİ KARI 280 MİLYON DOLAR 
     Finansman Grubu'nun 2003 yılı vergi öncesi karı yüzde 270 artışla 280 milyon dolar oldu. 
     Koçbank'ın şube sayısı 2003'de 143'e, toplam kredi kartı sayısı yüzde 36'lık artışla 428 bine, müşteri sayısı yüzde 27'lik artışla 1,9 milyon kişiye ulaştı. 
     Koç Allianz şirketleri geçen yıl kendi sektöründeki en yüksek teknik ve vergi öncesi kar artışını sağladı. Koç Allianz Hayat ve Emeklilik Şirketi de hazırlıklarını tamamlayarak Bireysel Emeklilik konusunda faaliyete başlayan ilk şirketlerden biri oldu. 
     Turizm grubumuzda da kapsamlı bir yeniden yapılandırma sürüyor. Bütün otelcilik, pastane, lokanta, pub ve üretim işleri Divan A.Ş. bünyesinde birleştirilecek. Sürecin bu yıl sonuna kadar tamamlanması hedefleniyor. 
     Rekabet gücünün zayıf olduğu, ana hedefe ulaşmada katkı sağlama kabiliyeti düşük işlerden çıkmayı içeren strateji planı doğrultusunda, Garanti Balfour Beatty şirketinden ise hisse satışı yolu ile çıkıldı. 
     
</TEXT>
</DOC>
