<DOC>
<DOCNO> 215704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko05.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜPRAŞ'a dış piyasalardan petrol alma izni verildi 
</HEADLINE>
<TEXT>

     Bakanlar Kurulu, Türkiye Petrol Rafinerileri A.Ş.'ye TÜPRAŞ yıl sonuna kadar uluslararası piyasalardan 2.5 milyon tonu geçmemek üzere petrol temini için izin verdi. 
     Petrol üreticisi ülkelerle yıllık alım anlaşmaları yapabilen rafineri devinin spot alımları için hükümetin izni gerekiyor. Rutin olarak yılda 2.5 milyon ton spot alım izni verilen TÜPRAŞ'ın alımları geçen yıl yaşanan Irak Savaşı krizi nedeniyle ek bir izinle 5 milyon tona çıkarılmıştı. 
     Bugünkü Resmi Gazete'de yayımlanan karara göre, TÜPRAŞ, belirlenen miktardaki petrolün ithalatında teslim şeklini serbestçe belirleyebilecek, taşımada kullanacağı gemileri serbest rekabet şartları içinde temin edebilecek. 
     Irak Savaşı'na karşın 2003 yılında 23.95 milyon ton hampetrol işleyip yüzde 87 kapasite kullanma oranına ulaşan TÜPRAŞ 2004 yılında toplam 24.5 milyon ton ham petrol işleyerek yüzde 89 kapasite kullanma oranına ulaşmayı hedefliyor. 
     Karar, 1 ocak 2004 tarihinden itibaren geçerli olmak üzere bugün yürürlüğe girdi. 
     
</TEXT>
</DOC>
