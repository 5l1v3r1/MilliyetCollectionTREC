<DOC>
<DOCNO> 243517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun42.html </URL>
<DATE> 2004/05/28/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Denktaş Beklentimiz ambargoların süratle kalkması 
</HEADLINE>
<TEXT>

     KKTC Cumhurbaşkanı Rauf Denktaş, ''Temennimiz ve beklentimiz, ambargoların süratle kalkması, 40 yıllık haksızlıktan vazgeçmeleridir. Biz bu yönde fazla bir hareketlilik görmüyoruz'' dedi. 
     Denktaş, Ekonomi ve Turizm Bakanı Ayşe Dönmezer'in davetlisi olarak KKTC'ye gelen Çevre ve Orman Bakanı Osman Pepe'yi kabulünde, çevre konusunun, dünyanın üzerinde durmaya mecbur olduğu hayati bir sorun olduğunu belirterek, ''Yavru vatan ve anavatanın bu konuda işbirliği anlaşması yapması ve birlikte hareket etmesi kuşkusuz çok önemli bir adımdır'' dedi. 
     Pepe'nin, KKTC'de kalacağı süre içinde sadece çevreyle ilgili gelişmeleri değil, aynı zamanda Türkiye'nin KKTC'de yaptığı altyapı yatırımlarını da görmesini isteyen Denktaş, şöyle konuştu 
     ''Muazzam bir gelişme yapılmıştır, bunları da görürsünüz, bunları da değerlendirirsiniz ve bu güzel vatana bu halkın niye bu kadar sahip çıkmak için direndiğini, başkalarının da niçin bunu ortadan kaldırmak için bu kadar çaba harcadığını değerlendirerek, memnun olarak adadan ayrılırsınız.'' 
     
     İKİLİ İŞBİRLİĞİ ANLAŞMASI 
     Çevre ve Orman Bakanı Pepe de, Ekonomi ve Turizm Bakanı Dönmezer'le yarın ikili işbirliği anlaşması imzalayacaklarını belirterek, bakanlığının bu anlaşmayla KKTC'de çevre ve ormanla ilgili birçok projeyi birlikte gözden geçireceğini kaydetti. 
     Anlaşma gereği, bundan sonra yapılacak projelerin birlikte değerlendirileceğini, bu konuda uluslararası kurum ve kuruluşlarla diyalogun geliştirileceğini ve kendi tecrübelerinin KKTC'ye aktarılacağını belirten Pepe, ziyareti çerçevesinde KKTC'nin her tarafına ulaşmaya çalışacağını söyledi. 
     KKTC'deki gelişmeleri yakından takip ettiklerini belirten Pepe, Annan planının referanduma sunulmasının ardından yeni bir sürecin başladığını ifade etti. 
     Pepe, ''başlayan yeni süreçte, dünyanın adadaki gelişmeleri hakkaniyetle değerlendirmesi halinde, KKTC'ye bugüne kadar uygulanan ekonomik ambargonun belli bir süre içinde kaldırılmasını ve dünyayla entegre olmuş bir ekonominin adada yaşayan insanlara olağanüstü refah ve zenginlik getireceğini görmenin mümkün olduğunu'' kaydetti. 
     ''Bunun yolunun da önemli ölçüde açılmak üzere olduğunu çok rahatlıkla ifade edebilirim'' diyen Osman Pepe, Türk hükümetinin adadaki gelişmeleri yakından takip ettiğini, gerekli hassasiyetleri gösterdiğini ve gerekli teşebbüsleri yaptığını belirtti. 
     Denktaş, Bakan Pepe'nin konuşmasının ardından, ''Temennimiz ve beklentimiz, ambargoların süratle kalkması, 40 yıllık haksızlıktan vazgeçmeleridir. Biz bu yönde fazla bir hareketlilik görmüyoruz'' diyerek yeniden söz aldı. 
     ABD Dışişleri Bakanlığı Kıbrıs Özel Koordinatörü Thomas Weston'ın, 24 Nisan'da yapılan referandumun sonucunu, ''Kıbrıs Türkleri ayrı devlet, ayrı egemenlik istemiyor'' diye yorumladığını belirten Denktaş, bunun diğer ülkelere de yayılacağı uyarısında bulunarak, bilerek veya bilmeyerek çok önemli bir hata yapıldığını vurguladı. 
     
     BÜYÜK YANILGI 
     Kıbrıs Türkünün, devletinin tanınacağı düşüncesiyle referandumda ''evet'' oyu verdiğine işaret eden Denktaş, KKTC Başbakanı Mehmet Ali Talat'ın da, ''AB'ye girdiğimiz takdirde, 'evet' dediğiniz takdirde KKTC tanınacak ve yücelecektir'' dediğini anımsattı. Türkiye'den de bu yönde telkinler geldiğine işaret eden Denktaş, şöyle konuştu 
     ''Referandum Kıbrıs Türküne, 'Devletini tanıyacak mısın, tanımayacak mısın' sorusunu sormamıştır. 9 bin sayfanın içinde bir şeyler sormuştur, ama kimse ne olduğunu bilmedi bunun içerisinde. Biz bu, 'Annan planı devleti ortadan kaldırır, vilayet yapar. Annan planı egemenliğimizi müşterek kuruluşa verir, müşterek kuruluş Rumun hakimiyetindedir dikkatli olunuz' dedik. Bizim söylediğimizi şimdi Weston, 'Annan planı devletinizi kabul etmiyordu, egemenliğinizi de kabul etmiyor' demektedir. Türk cemaati bunu bilerek oy kullandı zannediyor. Onun için bunu basına hatırlatmak için söylüyorum, bu, üzerinde her gün durmamız, her gün protesto etmemiz gereken çok büyük bir yanılgıdır, çok büyük bir başlangıçtır.'' Referandumun, güzelliklerin gelmesi gereken yeni bir sayfa açtığını ifade eden Denktaş, ''Ama yakın dost bildiğimiz ülkelerin temsilcileri, bu sayfayı da eski sayfa gibi devam ettirmek niyetiyle hareket ediyor. Bunu görüyoruz, üzülüyoruz, bunu anavatana duyurmanız için de size duyuruyoruz. Böyle bir durum vardır, çok dikkat etmemiz lazım'' dedi. 
     
</TEXT>
</DOC>
