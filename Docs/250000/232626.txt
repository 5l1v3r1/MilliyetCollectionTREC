<DOC>
<DOCNO> 232626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonyas11.html </URL>
<DATE> 2004/04/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Gençler, ''Ani ölüm'' belirtilerine dikkat 
</HEADLINE>
<TEXT>

     Son yıllarda gençlerde sık görülen ''ani ölümlerin'' önüne geçmek için çarpıntı, çabuk yorulma, dudaklarda ve ciltte morarma, nefes darlığı ile göğüs ağrısı çeken gençlerin bu konuda duyarlı olmaları ve doktor kontrolü yaptırmaları gerektiği bildirildi. 
     Çukurova Üniversitesi Tıp Fakültesi Kardiyoloji Anabilim Dalı Öğretim Üyesi Yrd. Doç. Dr. Mehmet Kanadaşı, hastalık belirtilerinin başlamasında hemen sonraki 1 saat içinde kalpte oluşan bozukluğa bağlı gelişen ''ani ölüm'' konusunda özellikle gençlerin duyarlı olması gerektiğini belirtti. 
     Mehmet Kanadaşı, özellikle çarpıntı, çabuk yorulma, dudaklarda ve ciltte morarma, nefes darlığı ve göğüs ağrısı çeken gençleri, ''ani ölüm''ün bu belirtilerini kesinlikle ihmal etmemeleri konusunda uyardı. 
     ABD'de yılda yaklaşık 400 bin ''ani ölüm'' vakası rapor edildiğini ve otopsi yapılanların yüzde 60-70'inde belirgin kalp hastalığı tespit edildiğini vurgulayan Kanadaşı, şöyle devam etti 
     ''Dünya genelindeki araştırmalarda da hastalık belirtilerinin başlamasından sonraki ilk saatler dikkate alındığında, tüm doğal ölümlerin yüzde 12'sinin ani olduğu, bunların yüzde 88'inin kalp, geriye kalanın ise beyin ve solunum sistemi hastalıklarına bağlı olduğu tespit ediliyor.'' Anne ve babaların, belirtiler konusunda kuşku duyduklarında çocuklarını doktora götürmesinin, erken teşhis ile ani ölümden korunmada önemli olduğuna dikkati çeken Yrd. Doç. Dr. Kanadaşı, şunları kaydetti 
     ''Doğuştan kalp kapakları, odacıkları ve kasıyla ilgili hastalıklar, koroner damarların doğal olmayan seyri ve ritim düzensizlikleri, çocuklar ve gençlerde görülen en önemli ani ölüm nedenleridir. 
     Düzensiz ve sağlıksız beslenme ile spor yapılmaması, ani ölüme yol açan nedenleri tetikliyor. Sigara kullanımı, fastfood adı verilen doymuş yağ açısından zengin besinlerle beslenme kültürü ve şişmanlık, gençlerde kalp-damar tıkanıklığı görülme sıklığında artışa neden oluyor.'' 

     
</TEXT>
</DOC>
