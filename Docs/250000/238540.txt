<DOC>
<DOCNO> 238540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sondun01.html </URL>
<DATE> 2004/05/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
ABD Guantanomo'daki işkenceleri onayladı... 
</HEADLINE>
<TEXT>

     Amerikan hükümetinin, geçen yıl nisan ayında, Küba'daki Amerikan üssü Guantanomo'da tutulan tutsaklara, aralarında tutsakların uyku dengesinin bozulması, çıplak bırakılmaları ve yüksek sesli müzik dinletilmesi de bulunan bazı sorgulama yöntemlerinin uygulanmasına onay verdiği bildirildi. 
     Washington Post gazetesinin internet sitesindeki habere göre, adlarının açıklanmasını istemeyen Savunma Bakanlığı yetkilileri, 20 sorgulama yönteminden oluşan gizli listenin, üst düzey Pentagon ve Adalet Bakanlığı yetkilileri tarafından onaylandığını söylediler. 
     Guantanamo üssünde, çok büyük bölümü 2001'de Afganistan'da yakalanmış, 40 kadar ülkeden yaklaşık 600 yabancı tutsak bulunuyor. 
     Listedeki yöntemlerin, soruşturmacıların sorgulayacakları tutukluyu fiziksel ve psikolojik açıdan strese sokmalarını sağladığı ve bu yöntemlerden herhangi birinin uygulanması için, Pentagon'un üst düzey yetkililerinin onayının gerektiği, bazı durumlarda ise Pentagon'un onayının gerektiği belirtiliyor. 
     Soruşturmacıların bu yöntemleri kullanmak için, bunun ''askeri açıdan gerekli'' olduğunu ortaya koymaları ve bu özel muamelenin ''uygun tıbbi destek gözetiminde'' yapılması gerekiyor. 
     Washington Post'a demeç veren, bu yöntemlerin uygulanması için hazırlanan metnin kaleme alınmasına katkıda bulunan, adının açıklanmasını istemeyen bir avukat, ''Baskılardan kaçınmak için meşru bir yol bulmak istedik. Bir Amerikan cezaevinde olduğundan biraz daha fazla özgürlük istiyorduk, ancak işkence yapılmasını istemedik'' dedi. 
     Habere göre, bu yöntemlerin onaylanmasıyla tutsaklar 4 saat boyunca hiç oturmadan ayakta durmaya zorlanabiliyor. Hücresinde tek başına olması halinde bir tutuklunun çıplak halde sorgulanmasına da izin veriliyor, ancak tutukluyla her türle fiziksel temas yasak. 
     ABD Savunma Bakanlığı ve istihbarat servisleri, benzeri bir talimatın Irak'taki ''üst düzey tutuklular'' için de onaylandığını belirttiler. Haberde, bu talimatın Bağdat'taki Ebu Garib cezaevinde uygulanıp uygulanmadığının bilinmediği kaydedildi. 
     
</TEXT>
</DOC>
