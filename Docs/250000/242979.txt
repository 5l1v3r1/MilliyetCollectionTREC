<DOC>
<DOCNO> 242979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy11.html </URL>
<DATE> 2004/05/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Beyaz Enerji" davası bilirkişide... 
</HEADLINE>
<TEXT>

     Enerji alanındaki yolsuzluk iddialarına ilişkin ''Beyaz Enerji'' davasında, Ankara 4. Ağır Ceza Mahkemesi rüzgar enerjisi ve hidroelektrik santral alanında inceleme yaptırmak için dosyayı bilirkişi heyetine gönderdi. 
     Dava dosyası, öncelikle rüzgar enerjisi santrallerinin ihalesi ve yapımının yanı sıra hukuki yönden bilirkişi incelemesine alınacak, daha sonra hidroelektrik santrallerle ilgili ayrı bir bilirkişi incelemesi yapılacak. 
     Ankara 4. Ağır Ceza Mahkemesi'nde görülen davanın bugünkü duruşmasına sanıklar eski TEAŞ Genel Müdürü Muzaffer Selvi, eski Yönetim Kurulu üyesi Birsel Sönmez ve eski Hidroelektrik Santraller Daire Başkanı Hasan Hüseyin Çoğalan ve avukatları ile müdahil avukatı katıldı. 
     Mahkeme Başkanı Sabri Eyüp Yağcı, dosyanın geçen duruşmada verilen ara karar gereğince bilirkişiye gönderildiğini belirtti. 
     Başkan Yağcı, önce rüzgar enerjisi santralleriyle ilgili olarak ihale ve yapım aşamasının yanı sıra sanıklara yüklenen suçlamalarla ilgili hukuki yönden bilirkişi incelemesi yaptırılacağını açıkladı. 
     Mahkeme heyeti, rüzgar enerji santralleriyle ilgili rapor gelir gelmez dosyanın ivedilikle davaya konu olan hidroelektrik santralleriyle ilgili uzman görüşü için diğer bilirkişi heyetine gönderilmesine karar vererek, duruşmayı erteledi. 
     Ankara 4. Ağır Ceza Mahkemesi, 24 sanıklı davada, 16 sanığı 7 ay 15 gün ile 11 yıl 2 ay 5 gün arasında değişen hapis cezalarına mahkum etmiş, 5 sanık hakkında beraat kararı vermiş ve 3 işadamını ağır para cezalarına çarptırmıştı. 
     Yargıtay 5. Ceza Dairesi, 20 sanık hakkındaki hükmü esastan bozarken, 4 sanık hakkındaki beraat kararlarını onamıştı. Yüksek mahkeme, bozma kararında, yolsuzluk iddialarına konu olan santrallerle ilgili bilirkişi incelemesi olmadan hüküm kurulamayacağına işaret etmişti. 
     Yargıtay'ın bozma kararına uyan Ankara 4. Ağır Ceza Mahkemesi, dosyanın yeniden görülmeye başlandığı 4 Haziran 2003 tarihinden itibaren rüzgar enerjisi ve hidroelektrik santrallerinin ihale süreci ve yapımıyla ilgili bilirkişi incelemesi yaptırmak için uzman aramaya başladı. 
     Ankara ve İstanbul'daki üniversitelere, konunun uzmanı akademisyenlerin bildirilmesi için yazı yazan mahkeme, üniversitelerden isim alamadı. Mahkemenin, ikişer kez müzekkere yazdığı ODTÜ ve İTÜ, bünyelerinde hem santral ihalesi hem de yapımı konusunda uzman bilirkişi bulunmadığı yanıtını verdi. 
     Mahkeme, daha sonra uzman bilirkişilerin Yükseköğretim Kurulu YÖK nezdinde araştırılmasına karar verdi. YÖK'ün, Fırat Üniversitesi'nde hidroelektrik santraller konusunda teknik eğitim verildiğini bildirdiği mahkeme, üniversiteden aranılan nitelikte öğretim görevlisinin bulunmadığı yanıtını aldı. 
     Mahkeme, bunun üzerine YÖK'ün ilgili birimi hakkında suç duyurusunda bulunulmasına karar verdi. 
     Mahkemenin, üniversiteler nezdindeki girişimlerinin sonuçsuz kalması üzerine, aradığı isimleri sormaya karar verdiği Türkiye Mimar ve Mühendis Odaları Birliği TMMOB yanıtında isim listesi bildirdi ve aranan bilirkişiler 23 Mart 2004 tarihindeki duruşma öncesinde bulundu. 
     Mahkeme, bu duruşma öncesinde de dosyayı rüzgar enerjisiyle ilgili inceleme yaptırmak üzere bilirkişi heyetine gönderdi. 
     
</TEXT>
</DOC>
