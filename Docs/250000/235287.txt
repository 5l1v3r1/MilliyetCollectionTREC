<DOC>
<DOCNO> 235287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo14.html </URL>
<DATE> 2004/04/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Milli Takım, yarın oynanacak özel maç için Brüksel'e gitti... 
</HEADLINE>
<TEXT>

     A Milli Futbol Takımı, Belçika ile yarın yapacağı özel maç için özel uçakla Brüksel'e gitti. 
     Türkiye ile Belçika A milli futbol takımları arasındaki özel maç Brüksel'deki King Baudouin Stadı'nda TSİ 21.15'de başlayacak. 
     Kanal D'den naklen yayınlanacak maçı Hollanda Futbol Federasyonu'ndan Dick van Egmont yönetecek. 
     A Milli Takım'da sakatlığı nedeniyle aday kadrodan çıkarılan Trabzonsporlu Fatih Tekke'nin yerine Gençlerbirliği'nden Mustafa Özkan kadroda yer alırken, sakatlıkları nedeniyle yarın oynayamayacak olmalarına rağmen Galatasaraylı Hakan Şükür, Fenerbahçeli Fatih Akyel ile Trabzonsporlu Gökdeniz Karadeniz de kafileyle birlikte Belçika'ya gitti. 
     Futbol Federasyonu Başkanı Haluk Ulusoy, başkanvekilleri Ata Aksu ile Orhan Saka'nın da yer aldığı kafilede, Şenol Güneş'in yardımcılıklarını yapan ve yeni dönemde A 2 Milli Takımı'nın başına getirilen antrenörler Ünal Karaman ve Mehmet Kulaksızoğlu da bulunuyor. 
     Bu arada federasyon başkanı Ulusoy, Atatürk Havalimanı'nda, Makedonya ile Hırvatistan arasında yarın yapılacak özel maçta görev yapacak olan hakem İsmet Arzuman, yardımcıları Bahattin Duran, Serkan Ok ve 4. hakem Bülent Demirlek ile karşılaşırken, bir süre sohbet etti. Bülent Demirlek'in aynı zamanda Makedonya-Hırvatistan ümit milli özel maçını yöneteceği bildirildi. 
     
</TEXT>
</DOC>
