<DOC>
<DOCNO> 235581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko38.html </URL>
<DATE> 2004/04/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Rahmi Koç, hayalini bu yıl gerçekleştirecek... 
</HEADLINE>
<TEXT>

     Şah Tanyeri 

Koç Holding Şeref Başkanı Rahmi Koç, yelkenli ile dünya turu hayalini bu yıl gerçekleştiriyor. 
     Opet-Aygaz Bulgaria E.A.D'nin Bulgaristan'daki ilk istasyonunun açılışına katılan Rahmi Koç, gazetecilerin soruları üzerine, yelkenli ile dünya turuna 16 Eylül'de başlayacağını bildirdi. 
     Koç, içinde 6 mürettebat, 1 gazeteci, 1 doktorun da yer alacağı teknenin rotasını Atina, Nice, Cebelitarık, Kanarya Adaları ve Karaipler olarak açıkladı. 
     En büyük hayallerinden birini gerçekleştirmeye hazırlanan Rahmi Koç, iki yıl sürecek seyahate katılacak gazetecinin henüz belirlenmediğini söyledi. 
     Sahibi olduğu tekneler ve grubun marinaları dolayısıyla denizle içiçe yaşayan Koç, Holding yönetiminde faal olarak bulunduğu dönemde bu gezisini ertelemek zorunda kalmıştı. 

     
</TEXT>
</DOC>
