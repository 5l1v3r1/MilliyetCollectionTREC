<DOC>
<DOCNO> 215141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/soneko03.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, Uzanlar'ın 219 şirketine el koydu 
</HEADLINE>
<TEXT>

     Tasarruf Mevduatı Sigorta Fonu'nun TMSF , Uzan grubuna ait yaklaşık 219 şirketin yönetimine alacakların tahsili için el koyduğu bildirildi. 
     Aralarında Star televizyonu, Star gazetesi ve Telsim'in de bulunduğu medya, finans çimento ve GSM şirketlerine 5'er kişilik kayyum heyeti atandı. 
     Medya Grup Başkanlığı'na Adem Gürses getirilirken, İletişim Grup Başkanlığı'na Mehmet Taşaltan atandı. 
     Alınan bilgilere göre, TMSF bazı şirketlerin iflasını isteyecek. TMSF tarafından atanan yeni yönetimler yerlerine oturacaklar ve iflası talep edilecek şirketler belirlenecek. Daha sonra mahkemeye başvurulacak. Ardından iflas mahkemeleri kurulacak. 
     El konulma kararı ile Fon bu şirketleri satıp parasını hızlı bir şekilde tahsil etmek istiyor. 
     Şirketlere el konulma kararının ardındaki gerekçelerden biri de şirketlerin Genel Kurullarını yapamamaları. Bu nedenle şirketler ortadan kaybolması riskinin önüne geçilmiş oldu. 
     TMS tarafından el konulan Star Gazete ve televizyonunda, yeni yönetimin eski yöneticilerden bazılarının binaya girişine ancak özel izinle müsaade ettiği, bunlar arasında Can Ataklı ve Hayrullah Mahmud gibi isimlerin de bulunduğu belirtiliyor. 
     İmar Bankası soruşturması çerçevesinde şirketlerin yönetimine, alacakların tahsili ve mal kaçırılmasını önlemek amacıyla el konulduğu öğrenildi. 
     TMSF tarafından yönetimine el konulduğu belirtilen şirketlerden İstanbul'da bulunan Uzan ailesinin sahibi olduğu holding, televizyon ve gazete ile GSM şirketinin yer aldığı binalarda, Mali Şube Müdürlüğü, Çevik Kuvvet Şube Müdürlüğü ve ilçe emniyet müdürlüklerine bağlı ekiplerce güvenlik önlemi alındı. 
     İlk olarak sabah Star televizyonuna giden Mali Polis, kararı tebliğ etti ve bu kararın Uzan grubunun borçları nedeniyle alındığı belirtildi. 
     
     KAYYUMLAR BELİRLENDİ 

     Uzan grubuna bağlı 219 şirketin yönetimine el koyan Tasarruf Mevduatı Sigorta Fonu'nun TMSF , şirketlerin bağlı olduğu 4 ayrı gruba 5'er kişiden oluşan kayyum atadığı bildirildi. 
     AA muhabirinin görüştüğü üst düzey bir emniyet yetkilisi, ''mal vepara kaçırılmasını önlemek amacıyla Uzan grubuna ait 219 şirketin yönetimine TMSF tarafından el konulduğunu'' söyledi. 
     Aynı yetkili, ''TMSF'nin, 219 şirketi barındıran medya, GSM şirketi, çimento ve diğerleri olmak üzere 4 ayrı gruba 5'er kişilik 'kayyum' belli bir malın yönetilmesi veya belli bir işin yapılması için görevlendirilen kişi ataması yaptığını'' kaydetti. 
     Bu arada, TMSF görevlileri ile İstanbul Emniyet Müdürlüğü'nden üstdüzey emniyet yetkililerinin, Uzan grubuna ait İkitelli'deki binada çalışmaları sürüyor. 
     Emniyet güçlerinin, binanın içerisi, önü ve çevresinde yoğun güvenlik önlemleri aldığı görüldü. 
     Star gazetesi ve Star TV'nin de yer aldığı binanın dışında bu kuruluşlara ait tabelaya rastlanmazken, sadece Türk Bayrakları olması dikkat çekti. 
     

     
</TEXT>
</DOC>
