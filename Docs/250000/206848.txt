<DOC>
<DOCNO> 206848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo28.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif ve Hakan Ünsal'a Katar'dan teklif geldi 
</HEADLINE>
<TEXT>

     Galatasaray'da, kendilerine ikinci yarıda şans verilmeyeceği bildirilen Arif ve Hakan Ünsal'a Katar'dan teklif geldi. 
     Menajer Saffet Sancaklı'nın aracılık yaptığı teklif, iki oyuncuya iletildi. Sancaklı, Katar'daki bir kulüp tarafından bu iki futbolcunun istendiğini dile getirerek, ''Ciddi bir teklif var. Ancak, şu anda pazarlık veya fiyat alıp-vermek aşamasında değiliz. Hakan Ünsal ve Arif ile görüşerek teklifi ilettim. Kendileri bana, şartların uygun olması halinde sıcak bakacaklarını söylediler'' diye konuştu. 
     Teklifin şartlarını öğrenmek ve daha ayrıntılı görüşmek üzere 10 ocak cumartesi günü Katar'a gideceğini belirten menajer Sancaklı, gelecek hafta başında İstanbul'a döneceğini ve durumun netlik kazanacağını sözlerine ekledi. 
     
</TEXT>
</DOC>
