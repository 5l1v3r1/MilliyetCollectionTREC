<DOC>
<DOCNO> 227609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko44.html </URL>
<DATE> 2004/04/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Rahmi Koç Zengin olunca, ölemiyorsunuz da... 
</HEADLINE>
<TEXT>

     Koç Holding Şeref Başkanı ve Koç Üniversitesi Mütevelli Heyet Başkanı Rahmi Koç, bir hedef seçmenin başarının en önemli tarafı olduğunu vurgulayarak, ''Realist bir vizyon seçmeniz lazım. Çok yüksek hedef koyarsanız, bu vizyon değil illüzyon olur'' dedi. 
     Rahmi Koç, Koç Üniversitesi Sağlık Yüksek Okulu ve Gaziosmanpaşa Üniversitesi Tokat Sağlık Yüksek Okulu'nun 10. kuruluş yıldönümü nedeniyle Koç Üniversitesi Nişantaşı Yerleşkesi'nde ''Başarılı Olmanın Sırları'' konulu bir konferans verdi. 
     İş hayatında başarılı olmak için birçok unsur gerektiğini belirten Koç, ''Amerikalıların bir lafı var ya hiç kimsenin yapmadığı bir işi yapacaksın, yahut da herkesin yaptığını çok iyi yapacaksın'' dedi. 
     Bill Gates'in Microsoft Windows programını çıkararak kimsenin yapmadığı bir işi yaparak başarılı olmasını, Jack Welch'in ise General Electric şirketini satın alarak bu şirketi 10 yılda mükemmel bir hale getirmesini, yine Sam Walton'un Wall-mart mağazalar zincirine 2002 yılında 250 milyar dolar ciro yaptırmasını örnek olarak gösterdi. 
     
     ''REALİST VİZYON SEÇMENİZ LAZIM'' 

     Herkesin bir konuda söz söyleyebileceğini ifade eden Koç, ''herkes söyleyebilir, fakat yapan başarılı sayılır'' dedi. Hayatın inişli çıkışlı bir yol olduğuna işaret eden Rahmi Koç, şunları kaydetti 
     ''Bir hedef seçmek başarının en önemli tarafıdır. Kendinize realist bir vizyon seçmeniz lazım. Çok yüksek hedef koyarsanız, bu vizyon değil, illüzyon olur. Hedefi doğru tayin etmek işin en canalıcı noktasıdır. Hedef, realist ve iddialı olmalıdır ki, oraya eriştiğinizde başarıyı hissedebilesiniz. İdeal hedefi şöyle tarif etmek mümkündür hedef somut olmalı, ölçülebilir, başarılabilir, gerçekçi ve zaman sınırlı olmalıdır.'' Rahmi Koç, başarılı olmak için bilgili olmak gerektiğine de işaret ederek, burada marifetin doğru bilgiyi seçip almak olduğunu söyledi. Bir konuda fikir sahibi olabilmek için mutlaka bunun bilgi ile takviye edilmesi gerektiğini belirten Koç, iş hayatında dürüstlüğün önemini de vurguladı. 
     ''İş hayatında önce kendinize, sonra başkalarına dürüst olmanız gerekir'' diyen Koç, her gece yatmadan önce o günün bilançosunun yapılıp, vicdanen rahat olmak gerektiğini belirtti. 
     Gençlere sabırlı olmalarını da tavsiye eden Koç, ''Kısa zamanda çok yükselenler çabuk da düşmüşlerdir'' dedi. 
     
     ''DEDİKODULARI DİNLEYİN...'' 

     Başarının bir ekip işi olduğunu anlatan Koç, ''Bilgiyi paylaşın, görüşlerinizi tartışın, müşterek karar alın. Akıl ile kalbinizin arkasında denge kurun. Yalnız rakamlar veya yalnız hisler insanı hedefe götürmez. Ne detaya boğulup kalın ne de sadece makro açıdan bakın, ikisini iyi dengeleyin'' şeklinde konuştu. 
     İnsanın başarılı olması için kendi düzenini iyi programlaması, iş ve özel hayatını dengelemesi gerektiğini de ifade eden Koç, ''İş hayatında dedikoduları dinleyin, fakat ona göre hareket etmeyin'' dedi. 
     ''Çok kişiden fikir alın ama nihai kararı siz verin'' diyen Koç, iş hayatında hedeflerin zaman dilimine göre sınırlandırılması ve değişen şartlara uyum sağlanması gerektiğini sözlerine ekledi. 
     
     ''ZENGİN OLUNCA ÖLEMİYORSUNUZ DA...'' 

     Konuşmasının ardından öğrencilerin sorularını da yanıtlayan Koç, ''Girdiğiniz ya da girmediğiniz işler için pişman olduğunuz kararlarınız oldu mu '' şeklindeki soru üzerine, ''Girdiğimiz için pişman olduğumuz, giremediğimiz için pişman olduğumuz işler var. Bu iş hayatında daima olur. Şirketler insanlar gibidir, doğar, büyür ve ölüm zamanı gelir. Eğer ölüm zamanı geldiğinde şirketi elden çıkarmaz, öldürmezseniz sonra başınıza dert olur'' diye konuştu. 
     Girmediği için pişman olduğu ve sonra girdiği işler de bulunduğunu ifade eden Koç, ''Mesela bankacılık... Bankacılığa Yapı Kredi Bankası, Akbank, Garanti Bankası kurulurken girmedik, çok uzun süre sonra girdik. Tabii atı alan Üsküdar'ı geçiyor. O nedenle işe girmenin de timing denilen bir zamanlaması var. O zamanı kaçırdığınız zaman ya çok pahalıya girersiniz ya küçük kalırsınız ya da girmemeniz lazım'' dedi. 
     Bir öğrencinin ''Sizin kadar zengin bir kişi ile ilk defa karşılaşıyorum'' demesi üzerine Rahmi Koç, ''Vergi vererek zengin'' dedi. 
     Öğrencinin, zenginlerin her istediğine ulaşabilmesinin nasıl bir duygu olduğunu sorması üzerine de, bunun izafi bir kavram olduğunu ifade eden Koç, ''İnsanlar bir takım elbise giyer, üç öğün yemek yer. Zaman gelir yemekleri kesmek zorunda kalırsınız. Zenginliğiniz bankada durur, milletin çenesini yorar. Bu tamamen psikolojik bir durum. Zengin olunca yardım etmeniz, vergi vermeniz, sosyal konulara eğilmeniz lazım. Zengin olunca ölemiyorsunuz da. O kadar iyi bakıyorlar ki, adamı süründürüyorlar...'' 
     
     BABAM KÜSTÜ... 

     Koç, bir öğrencinin ''Verdiğiniz kararlarda akıl ve kalp arasında çelişki yaşadığınız oldu mu '' sorusu üzerine, böyle kararlar yaşadığını söyledi. Büyük emeklerle kurdukları bir şirketi zamanını doldurduğu için satmak istediklerinde zorlandıklarını anlatan Koç, Ankara'da bir oksijen fabrikasını sattığını, ancak babasının şirkete büyük emek verdiği için kendisine küstüğünü ve satıştan sonra 15 yıl o şirketin bilançosunu izlettirdiğini belirtti. 
     Hırslı bir kişi olup olmadığına ilişkin bir soru üzerine Koç, ''Eh...Onun için hayatımda hiç kumar oynamadım'' yanıtını verdi. 
     Azimli olmanın önemini vurgulayan Rahmi Koç, hırsın kontrol edilmesinin önemi üzerinde durdu. Koç, hırsı olmayan bir kişinin iş hayatında başarılı olabileceğine de inanmadığını belirterek, iş hayatında risk almanın da önemli olduğunu, ancak sınırsız risk almanın doğru olmadığını, iş yaparken risk analizi yapmak gerektiğini söyledi. 
     Koç, iş hayatında başarının sırrının, anahtarının, çok çalışmak olduğunu da vurgulayarak, ''Tabii, çalışırken randımanlı çalışmak lazım. İşi ineklemeden halletmek gerek'' dedi. 

     
</TEXT>
</DOC>
