<DOC>
<DOCNO> 200343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun02.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Afganistan'da 9 çocuk öldürdü 
</HEADLINE>
<TEXT>

     ABD'nin Afganistan'ın güneyinde düzenlediği hava saldırısında 9 çocuğun öldüğü bildirildi. 
     ABD ordusundan yapılan açıklamada, bir Amerikan A-10 uçağının, Gazne kentinin güneyinde teröristlerin saklandığından şüphelenilen bir bölgeye yerel saatle 10.30'da saldırı düzenlediği belirtildi. 
     ABD ordu yetkilisi Binbaşı Christopher E. West, ittifak güçlerine bağlı kara birliklerinin bölgede yaptıkları aramalarda 9 çocuğun cesetleriyle karşılaştıklarını kaydetti. 
     ABD ordusunun, ABD güçlerinin bir hatası olup olmadığını araştırmak üzere bir soruşturma ekibini bölgeye gönderdiğini belirten West, ittifak güçlerinin ölen çocukların ailelerine yardımcı olmak ve sivil ölümlerinin nedenini belirlemek için mümkün olan her çabayı göstereceğini vurguladı. 
     
     TALİBAN, 2 HİNTLİ İŞÇİYİ KAÇIRDI 

     Öte yandan, Afganistan'da, ABD'nin mali desteğiyle yeniden yapımı sürdürülen bir karayolunda çalışan 2 Hintli işçinin, Taliban'a mensup olduğu sanılan kişilerce kaçırıldığı bildirildi. 
     Zebul kenti polis şefi Hacı Muhammed Eyüb, işçilerin Zebul kentine bağlı Şah Coy bölgesinde öğleden sonra alışveriş yaptıkları sırada kaçırıldıklarını belirtti. 
     Taliban'a mensup oldukları sanılan kişilerin Afganlı 3 işçiyi de kaçırdıklarını kaydeden Eyüb, ancak daha sonra serbest bırakılan bu kişilerin güvenlik yetkililerini kaçırılma olayından haberdar ettiklerini ifade etti. 
     Eyüb, işçileri ve kaçıran kişileri bulma çabalarının devam ettiğini sözlerine ekledi. 
     
</TEXT>
</DOC>
