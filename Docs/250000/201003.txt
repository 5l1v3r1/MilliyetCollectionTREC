<DOC>
<DOCNO> 201003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/ekonomi/eko01.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'yle bahar havası esiyor 
</HEADLINE>
<TEXT>

   Türk firmaları Irak'taki ihalelere ana yüklenici olarak alınacak. Nitelikli sanayi bölgeleri kurulmasına ilişkin tasarı ABD Kongresi'ne sunulacak 
      UTKU ÇAKIRÖZER Ankara 
   
   ABD yönetimi Türkiye'yle birlikte nitelikli sanayi bölgeleri kurma konusundaki yasayı hazırlayıp şubatta ABD Kongresi'ne sunacak. Washington, Türk firmalarının Irak'taki ihalelere ana yüklenici olarak girmesine de izin verdi. 
   Dışişleri Bakanlığı Müsteşarı Uğur Ziyal'in geçen hafta Washington'a yaptığı ziyaretin ayrıntıları belli oldu. 1 Mart tezkeresi nedeniyle krize giren Türk ABD ilişkilerinde yeniden bahar havası yaşatan geziye ilişkin Dışişleri kaynaklarından alınan bilgilere göre şu konularda somut gelişme kaydedildi 
   
   Habur'a üçüncü kapı 
   Türk firmaları Irak'taki ihalelere ana yüklenici olarak alınacak. Böylece Irak'ın yapılandırılmasına ilişkin 18 milyar dolarlık bütçenin yüzde 15 -20'sini Türkiye elde edecek.ABD ile ortak ticaret için nitelikli sanayi bölgeleri kurulmasına QIZ ilişkin yasa tasarısı ABD Kongresi'ne sunulacak.İki ülke KOBİ'leri arasında işbirliği geliştirilecek.Irak'taki ABD güçlerinin alımlarıyla ilgili olarak Türkiye'ye liste verilecek. 
   İki ülke Irak konusundaki işbirliği için düzenli bir iletişim mekanizması oluşturulması konusunda da görüşbirliğine vardı. Ankara ve Washington arasındaki iletişim kanallarının Bağdat'ı da içine alması için "yapısal müzakereler" başlatıldı. Böylece Türkiye'nin Bağdat Büyükelçiliği'nin Irak'taki resmi otorite olan Koalisyon İdaresi CPA ile daha sıkı iletişimi sağlanacak. 
   Öte yandan, Washington, Türkiye - Irak sınırında Habur'un yanı sıra, yeni sınır kapılarının açılmasına da onay verdi. Üst düzey bir yetkili, "İkinci ve hatta üç, dört ve beşinci sınır kapılarının açılması konusunda mutabıkız" dedi. 
   
   
</TEXT>
</DOC>
