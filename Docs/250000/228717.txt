<DOC>
<DOCNO> 228717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo21.html </URL>
<DATE> 2004/04/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kaleci Özden Lav, hocadan önce ağabey ve baba gibiydi... 
</HEADLINE>
<TEXT>

     Konyaspor Teknik Direktörü Tevfik Lav'ın ölüm haberi ile oyuncuları, yönetim ve taraftarlar büyük üzüntü yaşıyor. 
     Lav'ın ölümü tüm spor camiasını üzüntüye boğarken, kulüp binasında toplanan yöretim kurulu üyeleri, oyuncular ve taraftarlarda hüzün hakimdi. Basına açılan odasında, Lav'ın son okuduğu ''Tutkuyla Yaşamak'' isimli kitap dikkati çekti. Lav'ın yakın çevresi, kitabın üzerinde ''Başarıyı tayin eden yaşamımızın koşulları değil, bizim bunlara verdiğimiz yanıttır'' ifadesinin Tevfik Lav'ın yaşam felsefesini özetlediğini ve ondaki kararlılığı çok iyi anlattığını söyledi. 
     Kitap okumayı çok sevdiği bilinen Lav'ın masasının üzerindeki düdük, adına yazılmış davetiye ve özellikle Konyaspor'u 8. sırada gösteren not şeklindeki sıralama yönetim kurulu üyelerinin gözlerini doldurdu. 
     Odasında bulunan panoda ise son dönemlerde gösterdiği yüksek performans nedeniyle dikkati çeken, attığı gollerle takımı sırtlayan Zafer Biryol'un fotoğrafı göze çarptı. 
     Tüm futbolcuları ile ayrı ayrı ilgilenen Lav'ın, Zafer Biryol'un son dönemde gösterdiği üstün performans ve A Milli Takım formasıyla kaydettiği gol nedeniyle çok mutlu olduğu belirtildi. 
     Futbolcusu ve yönetim kurulu üyeleri kadar, Konya'daki spor basınının temsilcileri tarafından da çok sevilen Tevfik Lav, basın toplantılarını herkesin alıştığı teknik bir dille yaparken, konuşma aralarında gazetecilere şaka yapmadan da edemiyordu. 
     Hemen herkese yönelik sıcak davranışları, şakaları ve ağırbaşlı kişiliğiyle Konya'daki herkesin gönlünde taht kuran Lav'ın ölümü, yakınları kadar onu haber maratonu içinde takip eden basın mensuplarını da derinden üzdü. 
     Dün maçtan sonra saat 17.00 sıralarında yola çıkan Lav'ın, İzmir'den alacağı gayrimenkul için hazırlık yaptığı bugün itibariyle de İzmir'e geçerek son işlemlerini bitirmeyi planladığı öğrenildi. 
     Çaykur Rizespor maçında kaleci Ali Uyanık'ın sakatlığı nedeniyle forma giyen kaleci Özden, Konyaspor ve Türk futbolu için son derece değerli bir spor adamının kaybedildiğini söyledi. 
     
     ''GÖNLÜ GENİŞ BİR İNSANDI'' 
     Mutlu oldukları, galip geldikleri bir maçtan sonra böyle bir haber almanın kendilerini çok üzdüğünü ifade eden Özden, ''Çok iyi bir insandı. Hocadan önce ağabey ve baba gibiydi. Her ortamda konuşan her sorunumuzu paylaşan gönlü geniş bir insandı. Yakınlarının ve Konya halkının başı sağolsun'' dedi. 
     Orta saha oyuncusu Ersin ise, akşam Konya'dan ayrılan Lav'ın ölüm haberine inanamadıklarını ifade ederek, çok üzüldüklerini ve üzerlerindeki şoku halen atamadıklarını kaydetti. 
     Lav'ın hiç kimseyi incitmeyen bir kişiliğe sahip olduğunu dile getiren Ersin, ''Hocamız hep güzellikleri ile anılacak. Soyunma odasında yüzünde galibiyete fazla sevinemeyen durgun bir ifade vardı. Tesislere geldiğinde otomobil ile yola çıkarken de gözlerinde panik ve tedirginlik gördüm. Sanki birşeyler olacağını hissetmiş gibiydi'' diye konuştu. 
     
</TEXT>
</DOC>
