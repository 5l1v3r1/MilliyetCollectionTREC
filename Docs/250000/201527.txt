<DOC>
<DOCNO> 201527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/yazar/cemal.html </URL>
<DATE> 2003/12/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Rumlar niye Denktaş'ı istiyor 
</HEADLINE>
<TEXT>

   Kıbrıs yorumları 4 
   
   Annan planından yalnız Denktaş mı nefret ediyor Hayır. Belki en az onun kadar Rumlar da nefret ediyor. Güney Kıbrıs'taki kamuoyu yoklamalarında Annan planına hayır yüzde 50'nin altına hiç düşmüyor, evet diyenler de yüzde 20'yi bulmuyor. 
   Şu sözler Kıbrıs Rum Yönetimi lideri Papadopulos'un 
   "Annan planının kabulü, Türk istila ve işgalinin sonuçlarını kabul etmektir." 
   Rumların bakışı böyle. 
   Peki ama neden 
   Çünkü Kıbrıs'ı Türklerle paylaşmak istemiyorlar. Türklerle eşit ortaklık işlerine gelmiyor. Kıbrıs Türklüğünü ancak azınlık olarak kabulleniyorlar. Bu nedenle de Annan planına karşı çıkıyorlar. 
   Ama buna rağmen yine de arka planda kalmayı başarıyor Rum yönetimi. Çünkü Denktaş bugüne kadar Annan planını öylesine şeytanlaştırdı ki, Rumların olumsuz tutumu gölgelendi. 
   Denktaş ise bu istemezükçü tavrıyla Rum liderliğinin umudu haline gelmiş durumda. O kadar ki, eski Rum yönetimi lideri Klerides geçen eylül ayında Rum Fileleftheros gazetesine verdiği demeçte şöyle diyebildi 
   "Aralıkta Türk tarafında yapılacak seçimler önemli. Seçimi muhalefet kazanırsa aralık ayı dönüm noktası olacak. Çünkü muhalefet çözüm için masaya oturacak. Rumların görüşmelere içtenlikle yanaşmaması durumunda, Rum tarafı da Türk tarafı gibi uzlaşmazlıkla suçlanabilecek. 
   Buna dikkat etmek gerekir. 
   Papadopulos'a görevi devrederken, onu Türk tarafıyla ne konuşup ne konuşmayacağı konusunda uyardım. Papadopulos'a, 'Annan planının kabulü, istila ve işgalin sonuçlarını kabul etmektir' gibi sözler söylememesini belirttim. 'Buna inansan bile söylememelisin' dedim. 
   Söylediğim şudur 
   Türkler bizden bir adım önde olmamalı ve girişim onların eline geçmemeli. Türk muhalefeti kazanırsa, böyle bir tehlike görüyorum." Sabah, 29 Eylül 03, s. 24 
   Rum lider böyle diyor. 
   Niye Denktaş kazansın istiyor 
   Çünkü Türk tarafı, "Ben Annan planına varım" dediği anda, Rum tarafının etekleri tutuşacak. Masadan kaçamayacak. Oturup müzakere etmek zorunda kalacak. Bu Türk tarafı için de iyi değil mi 
   Ama Türk tarafı olarak "Ben yokum bu işte " dersen ne mi olacak 
   1 Rumlar etekleri zil çala çala 1 Mayıs 2004'te AB'ye kapağı atacaklar. Yani Yunanistan'dan sonra elinde veto hakkıyla ikinci Elen devleti de AB üyesi olacak. 2 Rumların "Türk işgal ve istilasının sonuçlarını kabul etmektir" diye niteledikleri Annan planı tarihin arşivine gönderilecek. 3 Rumlar bundan sonra Türklere azınlık hakları tanıyan bir çizginin ötesine geçmeyecekler. 
   Durum böyle. 
   Annan planı, Rumların kabusu 
   Güvenceleri ise Denktaş... 
   Seçimi Denktaş alsın istiyorlar. 
   Ama madalyonun bir de öbür yüzü var. Ankara'nın kaygıları da AB'den tarih konusunda düğümleniyor. 
   Şöyle özetlenebilir 
   "Türkiye olarak Annan planına evet dedim. Ama 2004 yılı sonunda da AB bana müzakere tarihi vermedi, ne olacak " 
   Bu ihtimal var tabii. 
   Ama ağır basmıyor. 
   Türkiye olarak Kopenhag kriterleri açısından olmadık gelişmelere yol açmazsan, bu ihtimal çok sınırlı... 
   Ayrıca şunu göz önünde tut 
   11 Eylül dünyası ve Irak Savaşı koşullarında Almanya ve Fransa da Türkiye'ye tarih ve üyelik konusunda çok daha olumlu yaklaşıyorlar. 
   Yine de vermezse .. 
   O zaman sen de - yaratıcı diplomatik formüllerle - Kıbrıs'ta fren yaparsın Bu da mümkün. Ayrıca, tarihi görmeden Kıbrıs'ta çözüme yanaşmayanların, iyi niyetle sonuna kadar al - ver kavgasına devam edebileceklerini sananların bir noktayı akılda tutmaları gerekiyor 
   AB'den tarih alamayan Türkiye'de ne gibi felaket senaryoları yaşanabileceği, ülkenin ne gibi tuzaklara çekilebileceği... Bu konuda da kafa yorulması yurtseverlik gereğidir. 
   Kimileri de diyor ki 
   "AB, Türkiye'ye tarih verse de içeri almaz çıkmaz ayın son çarşambasına kadar bekler bunun için biz de Kıbrıs'ta o zamana dek çözüme hayır diyelim." 
   Bu kafada olanlara söylenecek fazla bir sözümüz yok. Çünkü onların zaten Avrupa diye bir dertleri yok. 
   Kıbrıs yorumlarının beşincisi yarın... 
   
      
   
   
</TEXT>
</DOC>
