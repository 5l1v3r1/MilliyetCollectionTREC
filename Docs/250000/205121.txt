<DOC>
<DOCNO> 205121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko11.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Büyükşehirlerle ilgili tasarı henüz değerlendirilmedi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Cumhurbaşkanı tarafından meclise iade edilen büyükşehirlerle ilgili tasarı üzerinde yetkili organlar tarafından henüz bir değerlendirme yapılmadığını söyledi. 
     Şahin, Başbakanlık Müsteşarı Ömer Dinçer ile ''Kamu Yönetimi Temel Kanunu Tasarısı''nda yaptıkları değişiklikler konusunda bilgi verdi ve gazetecilerin sorularını yanıtladı. 
     Şahin, ''Mahalli idarelerle ilgili yasa tasarısı 28 Mart'tan önce çıkacak mı'' sorusuna ''Evet'' yanıtını verdi. Başbakanlık Müsteşarı Dinçer de, büyükşehir belediyelerine ilişkin tasarı konusunda yaptığı yorumda, 2 Ocak'ta seçimlerle ilgili uygulamanın başlayacağını belirterek, bu tasarının 28 Mart'tan sonra uygulamaya konulacağını bildirdi. 
     Şahin, teftiş kurullarının kaldırılması yönündeki bir soruya da şu yanıtı verdi 
     ''Çok önemli bakanlıklar, teftiş kurullarına benzer ana hizmet birimleri şeklinde denetimlerini kurabiliyorlar. O bakımdan ismin şu ya da bu olması bir anlam ifade etmez. Merkezi ve mahalli idarelerde denetimlerin rehberlikle yapılıyor olması, Türkiye'de yolsuzluğa prim veren değil, yolsuzluğun önünü kesen en önemli adımdır diye düşünüyorum. Bu konuda talepler de geldi değerlendirdik. Ve yapmış olduğumuz düzenlemenin yararlı olduğuna karar verdik.'' 
     
     DİNÇER'İN İSTİFASININ İSTENMESİ 

     Bir gazeteci, CHP Genel Başkanı Deniz Baykal'ın, Başbakanlık Müsteşarı Ömer Dinçer'in istifa etmesi gerektiğini açıkladığını hatırlatarak, ''İstifa etmeyi düşünüyor musunuz '' diye sordu. Dinçer ise bugün, bu konuda bir açıklama yapmak istemediğini, daha sonra konuyla ilgili basın mensuplarına açıklama yapacağı yanıtını verdi. 
     
</TEXT>
</DOC>
