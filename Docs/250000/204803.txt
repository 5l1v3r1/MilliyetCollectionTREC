<DOC>
<DOCNO> 204803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sonspo13.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın yeni transferi Emrah, kendine güveniyor... 
</HEADLINE>
<TEXT>

     Galatasaray ile 29 Aralık Pazartesi günü resmi sözleşmeye imza atacak olan 21 yaşındaki savunma oyuncusu Emrah Umut, hedefinin sarı-kırmızılı camiada kalıcı olmak olduğunu söyledi. 
     Emrah Umut, yaptığı açıklamada, 12 yaşında Karşıyaka altyapısında futbola başladığını ve 3 sezondur da profesyonel olarak yeşil-kırmızılı formayı giydiğini bildirdi. 
     Galatasaray ile her konuda anlaşmanın sağlandığını ve pazartesi günü resmi sözleşmenin imzalanacağını belirten Emrah, sarı-kırmızılı kulüpte başarılı olmayı hedeflediğini söyledi. 
     Çocuk yaşlardan itibaren babası Nihat Umut'un da formasını giydiği Karşıyaka'yı tuttuğunu belirten Emrah, ''Çocukluktan beri Karşıyaka'yı tutuyordum. Ancak artık Galatasaraylıyım. Galatasaray'da Karşıyaka'yı da temsil edeceğimi düşünüyorum. Karşıyakalılara layık olmaya çalışacağım'' diye konuştu. 
     Galatasaray'a transferi nedeniyle büyük mutluluk yaşadığını anlatan Emrah, ''İlk etapta hedefim formayı kapabilmek. Defansta Bülent ve Frank De Boer gibi çok tecrübeli isimler var. Onlardan çok şey öğreneceğim'' diye konuştu. 
     
     BABASI NİHAT UMUT 
     Emrah'ın babası Nihat Umut ise, oğlunun Galatasaray'a transfer olmasının ''gurur verici'' olduğunu söyledi. 
     Emrah'a Gençlerbirliği'nin de talip olduğunu kaydeden Umut, ''Galatasaray daha hızlı davrandı. Fatih Terim de uzun süredir Emrah'ı izletiyormuş'' diye konuştu. 
     Galatasaray'ın yeni yapılanma içinde olduğunu belirten baba Umut, Emrah'ın oynama şansını yakalayacağına inandığını belirterek, ''Karşıyaka'da oynama sıkıntısı yoktu. Galatasaray'da zor günler geçirecektir. Fatih Terim gibi büyük bir teknik direktörün olması Emrah için şans. Oynama şansı yakalayacaktır diye düşünüyorum'' dedi. 
     Emrah'ın yaşamına son derece dikkat ettiğini, ''eğlence yaşamı'' konusunda herhangi bir tereddüdü olmadığını söyleyen Nihat Umut, şöyle konuştu 
     ''Emrah'a için bu konuda hiçbir tereddüdüm yok. Zaten Fatih Terim ile yaptığımız görüşmede de Emrah'ın bir süre tesislerde kalmasına karar verdik. Orada kalıcı olmak için mücadele edecek. İzmir'de de bir eğlence hayatı var. Ancak Emrah bu konuda çok dikkatli olan ve futbolunu düşünen bir çocuk.'' 
     
</TEXT>
</DOC>
