<DOC>
<DOCNO> 213378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sontur09.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü'den arama-kurtarma çalışmalarına destek... 
</HEADLINE>
<TEXT>

     Tarım ve Köyişleri Bakanı Sami Güçlü, Konya'da çöken binayla ilgili olarak, ''Olayın vicdanları rahatsız eden yanı, bayrama rastlamasıdır'' dedi. Güçlü, arama-kurtarma çalışmalarının doğruluğuna inandığını da söyledi. 
     Bakan Güçlü, Konya Valisi Ahmet Kayhan ve Sivil Savunma Genel Müdürü Atilla Özdemir'le birlikte, olayla ilgili yapılan çalışmaları A.A muhabirine değerlendirdi. 
     Sami Güçlü, böyle bir acının sadece Konya'yı değil, tüm Türkiye'yi acıya boğduğunu belirterek, ''Ülkede genel anlamda iyileşmenin, hayat standartlarının tüm alanlarda yükselmesi ihtiyacı belirmiştir. Bu konut, imar alanında da kendini göstermiştir. Sorun, ülkede kuralların genel olarak işletilmesiyle ilgilidir. Benzer olaylar olmaması için hepimize görev düşüyor'' diye konuştu. 
     Konya olayıyla birlikte, Türkiye'de benzer olaylara karşı arama kurtarma faaliyetlerinde insan gücü kazanımının ortaya çıktığını ifade eden Güçlü, ''Binanın çöktüğü akşamdan itibaren arama-kurtarma faaliyetlerinde hiçbir aksaklığa meydan verilmediğini kaydetti. Arama- kurtarma ve sağlık hizmetleri faaliyetlerinin Vali Ahmet Kayhan başkanlığında koordine edildiğini belirten Güçlü, şunları söyledi 
     ''Ben bu çalışmalara nezaret ediyorum. Sivil savunma, jandarma arama-kurtarma ile diğer ekiplerin temsilcileri ile teknik çalışmanın verimliliği açısından sık sık bir araya geliyorum. Biz burada ekip temsilcilerine herhangi bir yönlendirme olmaksızın, Bir eksiklik, bir ihtiyacımız var mı diye sorduk. Kendileri bize hiçbir eksiklik görmediklerini ilettiler. Bu da çalışmaların başarılı geçtiğinin bir göstergesidir. Arama-kurtarma faaliyetlerinin doğruluğuna inanıyorum.'' Olay sonrasında bazı insanların barınma sorununun ortaya çıktığını, mağdur olanlar arasında bulunan esnafın da krediye ihtiyacı olacağını belirten Güçlü, ''Bakıma muhtaç çocuklar, yaşlılar, işsiz anneler olacak. Tüm bu insanların durumunu ve öncelikli ihtiyaçlarını, Ankara'da ilgili bakan ve yetkililere ileteceğim'' diye konuştu. 
     
     VALİ KAYHAN 
     Konya Valisi Ahmet Kayhan da binanın çöktüğü saatlerden itibaren çok süratli bir şekilde gerekli önlemlerin alındığını ve arama-kurtarma faaliyetleri için gerekli imkanların sağlandığını söyledi. Arama-kurtarma ekiplerinin, enkaz altından sağ insan çıkarma gayret içinde olduğunu belirten Vali Kayhan, çalışmaların aksamaması için her türlü teknik desteğin seferber edildiğini ifade etti. 
     Vali Kayhan, çöken Zümrüt Apartmanı'nın iki yanındaki binaların da tedbir olarak boşaltıldığını anımsatarak, ''Evsiz kalanlara misafirhanelerimizi açtık. Barınma sorunu olanlara, buralarda kalabilmeleri için çağrıda bulunduk, ancak Konyalılar bu kişilere evlerini açtılar, sahip çıktılar. Misafirhanelerin kullanılması yönünde hiçbir talep gelmedi'' diye konuştu. 
     Vali Kayhan, Konya şehrinin genel imar planı ve yapılanmasıyla ilgili olarak da kentin 4. derecede deprem bölgesi olmasının, evlerin çok katlı yapılmasında etkili olduğunu kaydetti. 
     
     SİVİL SAVUNMA GENEL MÜDÜRÜ 
     Sivil Savunma Genel Müdürü Atilla Özdemir de arama-kurtarma çalışmalarına ilişkin değerlendirmelerde bulundu. Özdemir, olay yerinde Konya, Aksaray, Ankara, Eskişehir, Isparta, Niğde ve Denizli sivil savunma ekiplerinden 113 yetişmiş ve eğitimli personelin çalıştığını, 43 jandarma arama kurtarma elamanın da çalışmalara katıldığını kaydetti. 
     Sivil savunma ekiplerinin tam donanımlı teknik ekipmana sahip olduğunu belirten Özdemir, arama kurtarma faaliyetlerinde makine, hidrolik ayırma ve kesme-delme aletleri, jeneratörler oksijen tüpleri, enkaz altındaki canlı ya da ölü tespitine yarayan elektronik, mekanik, sismik, akustik ve görüntülü dinleme ekipmanlarının kullandığını söyledi. 
     Enkaz üzerine yerleştirilen sensörlerin, uzak derinliklerdeki en ufak canlı belirtilerini tespit edebilecek özelliğe sahip olduğunu bildiren Özdemir, enkaz altındaki canlıların sağ çıkarılmasında bu cihazların büyük önemi olduğunu söyledi. 
     Bu ekipmanları doğru kullanabilmenin hayati önem taşıdığını ve en ufak bir hatanın insanların canına mal olabileceğini belirten Özdemir, Sivil Savunma Genel Müdürlüğü personelinin, bu konuda çok yüksek düzeyde eğitimden geçirildiğini kaydetti. Çöken bir binanın kolon ve kiriş bağlantılarının sağlam olması halinde ''hayat üçgeni'' olarak tabir edilen alanlar oluşabileceğini belirten Özdemir, ''Ancak burada gördüğüm kadarıyla enkaz, toprak yığını haline gelmiş. Kolon, kiriş diye bir şey yok. Buradan 31 canlı kurtarmak büyük bir şans'' dedi. 
     Özdemir, çalışmaların, enkaz altında canlı kalmadığı tespit edilse bile, tüm cenazeler sahiplerine düzgün bir şekilde teslim edilene kadar süreceğini sözlerine ekledi. 
     
</TEXT>
</DOC>
