<DOC>
<DOCNO> 219367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/siyaset/asiy.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, Erdoğan'ı Topuz'a havale etti 
</HEADLINE>
<TEXT>

   Erdoğan'ın 'CHP'nin kökü bereketsiz' sözleri, mahkemelik oluyor. Baykal, Erdoğan'ın CHP'den özür dilemesini istedi 
      ANKARA Milliyet 

   
   CHP Genel Başkanı Deniz Baykal, Başbakan Recep Tayyip Erdoğan'ı, partisine yönelik "Kökü bereketsiz" sözleri nedeniyle mahkemeye veriyor. Erdoğan'ın sözlerini "tecavüz" diye nitelendiren Baykal, Başbakanı CHP Grup Başkan Vekili Ali Topuz'a havale ettiğini söyledi. 
   TBMM'de soruları yanıtlayan Baykal, Erdoğan'ın başlangıçta kontrollü gittiğini ancak son zamanlarda kişiliğin üsluba yansımaya başladığını savundu. Baykal, sözlerini şöyle sürdürdü 
   
   'Erdoğan kendisini kaybetti' 
   "Toplumun değişik kesimlerinden doktorlara, gazetecilere, bir mitingde iş isteyen ya da 'Pancardan bahset' diyen köylü vatandaşa ya da bir konferansta öğrenci çocuğun söyledikleri söze tepki gösterirken ortaya çıkan gerçek kimliği, kişiliği, şimdi CHP'ye yönelik olarak da yansımaya başladı. Siyasette polemik olur, tartışma olur ama polemiğin, kullanılan sözlerin, parti ve hükümet başkanları düzeyinde belli bir düzeyinin korunması ihtiyacı vardır." 
   Türkiye'de ilk kez bir Başbakan'ın böyle bir üslubuna tanık olduklarını kaydeden Baykal, "Yani CHP'nin kökünün bereketsiz olduğunu söylüyor. Neymiş CHP'nin kökü CHP'nin köküyle ne sorunu var Başbakan'ın CHP'nin bahsettiği kökü, bugün Türkiye Cumhuriyeti'nin bu bölgenin güçlü, bağımsız, saygın bir ülke haline gelmesini sağlayan kişi, anlayış ve kurum olduğunu birilerinin Başbakan'a hatırlatması lazım" diye konuştu. 
   Bu tecavüz karşısında ilk aklına gelenin Erdoğan'ın mahkemeye vermek olduğunu belirten Baykal, şunları kaydetti 
   "Bunu araştıracağız. Bu sıradan bir olay değil. Başbakan, CHP'den özür dilemelidir. Kendisini kaybettiğini, sağduyusunu yitirdiğini ve CHP'ye söylediği sözlerden dolayı sadece CHP'lilerden değil bütün Türk milletinden özür dilediğini ifade etmelidir." 
   
   'Gerilla Topuz' 
   Topuz, AKP iktidarına yönelik olarak sert çıkışlarıyla tanınıyor. Başbakanlık Müsteşarı Ömer Dinçer'in laiklik karşıtı tebliğini ortaya çıkaran isim olan Topuz, Erdoğan hakkındaki "İBDA-C'nin yöneticilerinden biri" suçlamasıyla da gündeme gelmişti. Topuz, AKP'nin rejim karşıtı icraatları karşısında gerilla mücadelesi başlattıkları yolundaki sözleri nedeniyle, Meclis kulislerinde "Gerilla Topuz" diye tanınıyor. 
   
   
   
   
</TEXT>
</DOC>
