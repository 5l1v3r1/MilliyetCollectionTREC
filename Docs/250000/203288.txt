<DOC>
<DOCNO> 203288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur28.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Örgütün beyni Usame Bin Ladin ile kahvaltı ettik... 
</HEADLINE>
<TEXT>

     İstanbul'daki bombalı saldırı olaylarına ilişkin gözaltına alınan Adnan Ersöz, ''anayasal düzeni silah zoruyla değiştirmeye teşebbüs etmek'' suçundan tutuklandı. 
     Terörle Mücadele Şube Müdürlüğü'ndeki işlemlerinin ardından DGM'ye sevk edilen Ersöz, savcılık sorgusunun ardından, TCK'nın 146 1. maddesi gereği tutuklanması talebiyle nöbetçi mahkemeye gönderildi. 
     Nöbetçi 5 No'lu DGM'de yeniden sorgulanan Ersöz, tutuklanarak cezaevine konuldu. 
     
     -EYLEMİ TASVİP ETMEMİŞ 

     Adnan Ersöz'ün, sorgusunda, 1997'de Afganistan'a gittiğini, burada askeri ve siyasi eğitim aldığını, 2001 yılında da Afganistan'ın Kandahar kentinde El Kaide örgütünün lideri Usame Bin Ladin ile görüştüğünü anlattığı belirtildi. 
     Ladin'in buradaki korunaklı evinde sohbet ve tanışma toplantısına katıldığını, kahvaltı ettiklerini anlatan Ersöz'ün, Ladin'den bizzat eylem talimatı almadığını ifade ettiği öğrenildi. 
     İstanbul'da bombalama eylemleri yapılacağından haberi olmadığını savunan Ersöz'ün, pişmanlık duyduğu için İran'dan Türkiye'ye teslim olmaya geldiğini söylediği ifade edildi. 
     Türkiye'de bir üniversitede siyasal bilgiler eğitimi aldığını anlatan Ersöz'ün, El Kaide örgütünün Türkiye'deki yapılanmasının başında da firari Habip Aktaş'ın bulunduğunu ileri sürdüğü kaydedildi. 
     Ersöz'ün, bombalama eylemlerine ilişkin firari olarak aranan Azat Ekinci, Gürcan Baç ve Habip Aktaş ile canlı bombalardan bazılarını tanıdığını anlattığı kaydedildi. 
     Aktaş'ın, Topluma Kazandırma Yasası'ndan da yararlanmak istediğini söylediği kaydedildi. 
     Öte yandan, Habip Aktaş, Gürcan Baç ve Azat Ekinci'nin de aralarında yer aldığı 6 kişi için kırmızı bülten çıkarılması talebiyle başvuruda bulunulduğu ifade edildi. 
     
     PATLAYICILARDA ATEŞLEME İÇİN AKÜ KULLANILMIŞ 

     Bu arada, bomba yüklü araçların eyleme giderken yakalanmaması için deterjan ve sabun kolileriyle kamufle edildiği, herhangi bir kontrol halinde eylemin riske girmemesi için de bu malların irsaliyesini yanlarında bulundurdukları, ayrıca yaklaşık 2 ton 200 kilogram gübre kullanılan patlayıcıların aracın aküsünden bir kabloyla fünyeye bağlı akımla patlatıldığının anlaşıldığı ifade edildi. 
     Halen, olaya ilişkin 5 kişi Terörle Mücadele Şube Müdürlüğü'nde gözaltında tutuluyor. 
     
</TEXT>
</DOC>
