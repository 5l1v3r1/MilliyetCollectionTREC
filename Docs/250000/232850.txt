<DOC>
<DOCNO> 232850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy20.html </URL>
<DATE> 2004/04/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
MHP "KKTC'nin tanınması, asıl referanduma 'Hayır' demekle mükündür" 
</HEADLINE>
<TEXT>

     MHP Genel Başkan Yardımcısı Oktay Vural, KKTC'nin uluslararası tanınmasının, referanduma hayır demekle mümkün olacağını, evet in, haklardan, egemenlikten vazgeçmek anlamına geleceğini söyledi. 
     Vural, MHP Genel Merkezi'nde düzenlediği basın toplantısında, Başbakan Recep Tayyip Erdoğan'ın, KKTC Cumhurbaşkanı Rauf Denktaş'ın TBMM'deki konuşmasını dinlememesini Türk tarihi, Türk devlet ve yönetim anlayışı için ''büyük bir talihsizlik'' olarak değerlendirdi. 
     Bu tavrın Türk Milleti'ne, Türk dünyasına ve milli Kıbrıs davasına yönelik olduğunu savunan Vural, ''Başbakan, Türk Milleti'nden ve Kıbrıs Türklüğü'nden özür dilemelidir'' dedi. 
     Başbakan Erdoğan'ın, Kıbrıs politikasında çözüm olarak gösterdiği Annan Planı'nın, TBMM'de 6 Mart 2003 tarihinde kendi milletvekilleriyle birlikte aldığı kararla çeliştiğini öne süren Vural, şunları kaydetti 
     ''KKTC'nin uluslararası tanınması, asıl referanduma hayır demekle mümkündür. Evet , haklardan, egemenlikten vazgeçmektir. 
     Kıbrıs konusunda atılan her adım yanlış, her söz manasızdır. Bu yanlış politikadan kurtulma şansı, Kıbrıs'taki referandumda hayır demekle başlayacaktır. Kıbrıs davası, sadece Kıbrıslı Türkler'in değil, Türk Milleti'nin ve Türk dünyasınındır. 
     Irak'ta, Kıbrıs'ta milli politikalarımızı iflas ettiren, milletimizi unutup onları azarlayan AKP ve Genel Başkanı için geriye sayma başlamıştır. Milli hesaplaşmanın yapılacağı günler yakındır.'' Öte yandan, basın toplantısına katılan MHP Genel Başkan Yardımcısı Mehmet Şandır, bir gazetecinin, Başbakan Erdoğan'ın, ''AK Parti'nin gelecek yılların iktidar partisi, diğer partilerin ise ölü partiler olduğunu'' söylediğini belirtmesi üzerine, ''Kendi takdirleridir. Aç tavuk kendini mısır ambarında görmüştür. Erdoğan'a Türk Milleti gereken cevabı verecektir'' diye konuştu. 
     
</TEXT>
</DOC>
