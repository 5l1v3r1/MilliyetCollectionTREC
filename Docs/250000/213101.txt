<DOC>
<DOCNO> 213101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo11.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Galatasaraylı Mpenza, Belçika ligini karıştırdı 
</HEADLINE>
<TEXT>

     Galatasaray'ın eski futbolcularından Mbo Mpenza, Belçika'da transferin gözde isimleri arasında yer almasına rağmen, 1 aydır hiçbir kulüple anlaşma sağlayamadı. 
     Belçika Birinci Ligi'ndeki Exelsior Moeskroen takımının formasını giyen Mpenza'ya, bu ülkenin 3 ünlü kulübü Anderlecht, Club Brugge ve Standard Liege talip oldu. Ancak, Mpenza'nın bonservisinde Galatasaray Kulübü'nün de yüzde 25'lik paya sahip olması bu futbolcunun transferini zorlaştırıyor. 
     Mpenza ile 1 ay önce her konuda anlaşmaya vardıklarını, ancak futbolcunun son anda bonservisinin yüzde 25'inin Galatasaray Kulübü'ne ait olduğunu açıklamasıyla, sözlü anlaşmayı bozduklarını açıklayan Standard Liege Kulübü Menajeri Pierre Francois, ''Mpenza'nın Galatasaray'a böyle bir hakkı neden verdiğini anlayamadık. Mpenza, 2001 yılında Galatasaray'ı terk ederken ödenmeyen maaş ve primler nedeniyle 600 bin dolar tazminat almıştı'' dedi. 
     Anderlecht Kulübü'nden bugün yapılan açıklamada ise MPenza'yı transfer etmek istedikleri, ancak 2 milyon Euro transfer ücretinin çok yüksek bulunduğu, ayrıca bu transfer için Galatasaray'a ödeme yapmaya da sıcak bakmadıkları bildirildi. 
     Mpenza'nın forma giydiği Moeskroen Kulübü'nün Başkanı Jean Pierre Detremmerie ise Mpenza hakkındaki transfer iddialarının artık kendilerini bıktırdığını belirterek, ''Bir an evvel gitse iyi olur. Ayrıca Galatasaray'a yüzde 25'lik payını vermeyeceğimizi şimdiden bildiriyoruz'' diye konuştu. 
     
</TEXT>
</DOC>
