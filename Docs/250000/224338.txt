<DOC>
<DOCNO> 224338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy04.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan vaat yağmuru 
</HEADLINE>
<TEXT>

   Başbakan, anketlerde CHP'nin gerisinde çıktığı İzmir'de vaat yağdırdı Doğalgaz getirilecek. 51 trilyonluk eğitim yardımı yapılacak. Toplu konut projesine başlanacak 
      ELİF DEMİRCİ, CESUR SERT, MÜCAHİT BEKTAŞ İzmir DHA 

   
   Başbakan Recep Tayyip Erdoğan, araştırmacı Tarhan Erdem'in tartışma yaratan anketinde partisinin CHP'nin gerisinde göründüğü İzmir'de gövde gösterisi yaptı. 
   Eşi Emine Erdoğan'la özel uçakla Adnan Menderes Havaalanı'na gelen Erdoğan'ı 'konvoy oluşturmayın' talimatı üzerine az sayıda partili karşıladı. İzmirli bir grup işadamının yaptığı Kent Hastanesi'ni açmak üzere Çiğli'ye hareket eden Erdoğan'ın geçtiği caddeleri bayraklarla süsleyen AKP'liler, yol üzerinde otobüse karanfiller atarak sevgi gösterisinde bulundu. Çiğli'ye gecikmeyle ulaşan Erdoğan, 2 aydır hizmet veren hastanenin resmi açılışını yaptı. 
   Erdoğan, daha sonra mitingin yapılacağı İzmir Körfezi'nin karşı tarafındaki İnciraltı Gençlik Parkı'na hareket etti. Bu sırada AKP bayraklarıyla süslenmiş tekneler Körfez'de tur attı. Miting alanına yoğun trafik nedeniyle güçlükle ulaşan Erdoğan, burada coşkulu bir kalabalığa konuştu. 
   
   Sağlık ocağı müjdesi 
   Konuşmasında vaatlerini anlatan Erdoğan, İzmir'e doğalgazı getirecekleri müjdesini verdi. "Şu anda doğalgaz ihale hazırlığında. İhale yapılır yapılmaz evlerinize de doğalgaz bağlama çalışmaları başlayacak" diyen Erdoğan, diğer vaatleri şöyle sıraladı 
   İzmir'e bu yıl 51 trilyon liralık eğitim yatırımı yapılacak. 
   Tire'de 4 sağlık ocağı, Menemen'de 200 yataklı, Kiraz'da 30 yataklı devlet hastanesi, Seferihisar'da ulusal kongre merkezi, İzmir'de 5 sağlık ocağı bu yıl hizmete açılacak. 
   Başta Karşıyaka olmak üzere İzmir'in değişik yerlerinde toplu konut yapılacak. 
   İzmirli çiftçilere 2004'te 51 trilyon lira ödenecek. 
   
   Başbakan için 4000 balon 
   AKP'liler, Demokrasi Meydanı'nda Başbakan'ı 60 bin partilinin dinlediğini öne sürerken, polis ise miting alanında 20 bin kişi olduğunu söyledi. 
   Erdoğan'ın yol güzerg hı ve miting alanı 14 bin metrekare bayrakla süslendi. Bunun 6000 metrekaresi miting meydanında kullanıldı. 
   Erdoğan ve İzmir Büyükşehir Belediye Başkan adayı Taha Aksoy'un 6 x 10 metre ebatlarında posterleri iki vinçle kaldırıldı. 
   Meydanda altı vinç yer aldı. 
   Erdoğan kürsüye çıktığında 4000 balon uçuruldu. 
   50 büyük balon kullanıldı. 
   Miting öncesi sis bombaları patlatıldı. 
   Erdoğan'ın konuşması bir TIR'a yerleştirilen dev ekrandan yayımlandı. 
   Mitingden önce dev ekranda adayları ve ilçelerin sorunlarını anlatan sinevizyon gösterildi. 
   Gençlik kollarından 100 kişi görev yaptı. 
   
   
</TEXT>
</DOC>
