<DOC>
<DOCNO> 222615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/guncel/gun01.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, Suriye'yi tehdit etti 
</HEADLINE>
<TEXT>

   Teröre yıllarca "ev sahipliği" yapan Şam yönetimi 
   PKK ile karşı karşıya kaldı. KONGRA-GEL olaylara kayıtsız kalmayacağını açıkladı 
   NAMIK DURUKAN Ankara 
   DOĞAN HABER AJANSI 
   
   PKK KADEK'in yerini alan KONGRA - GEL, örgüte ve Abdullah Öcalan'a yıllarca ev sahipliği yapan Suriye'ye, Kamışli'deki olayları silahla bastırmaya devam etmesi halinde kayıtsız kalamayacağı tehdidinde bulundu. 
   Kürtler, ülkenin iç kesimlerine doğru yayılan olaylar sırasında ABD Başkanı George Bush için "Kurtar bizi Azad Kurtuluş baba" sloganları attı. İsyana destek veren Avrupa'daki Kürtler de mektup kampanyası başlattı. Faks ve e -mail'le Bush'a gönderilen mektuplarda, Kürt halkının Suriye'de soykırım tehdidiyle karşı karşıya bulunduğu iddia edilerek şöyle denildi 
   "Suriyeli Kürtler, Irak'ın kurtuluşunda Kuzey cephesi gibi çalışarak ABD'nin önemli müttefiki olduğunu ispat eden Irak Kürdistanı'ndaki kuzenleri gibi, sizin demokrasi ve özgürlük çağrınıza kalpten destek olmuştur. Özgür dünyanın liderinin Irak'ı kurtarmasına verdiği destek nedeniyle Suriye Kürtleri, Başar Esad diktatörlüğünün daha fazla hedefi haline geldi." 
   
   Uluslararası yardım gelsin 
   Mektupta, Suriye ordusunun Kürtlerin kent ve kasabalarından geri çekilmesi, yaralıların tedavisinin yapılabilmesi için uluslararası yardım ekiplerinin ülkeye girişine izin verilmesi gerektiği kaydedildi. Ayrıca, bağımsız bir uluslararası soruşturma başlatılması, Kürtler'in azınlık olarak tanınması, refah ve güvenliğinin garanti altına alınması için Kürt temsilcilerin Beyaz Saray'a kabul edilmesi istendi. 
   KONGRA - GEL'in silahlı kanadı adına Roj TV'de yapılan açıklamada, Şam yönetiminin katliamı sürdürmesi halinde faillerine gereken karşılığın verileceği iddia edildi. 
   
   
   
</TEXT>
</DOC>
