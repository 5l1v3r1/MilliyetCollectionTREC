<DOC>
<DOCNO> 217931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun02.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, 3 Filistin banka şubesindeki paralara el koydu... 
</HEADLINE>
<TEXT>

     Filistin'in Ramallah kentine dün baskın düzenleyen İsrail askerleri, 3 banka şubesindeki milyonlarca dolarlık paraya terör için kullanıldığı iddiasıyla el koydu. 
     İsrailli yetkililer, el koyulan paranın çoğunun, Filistinlilerin hayat koşullarının iyileştirilmesi, bir kısmının da İsrail kontrol noktalarının alt yapılarının geliştirilmesi için kullanılacağını söyledi. 
     Bu arada, Filistin baskınları kınadı. Filistin Başbakanı Ahmed Kurey, baskını mafya operasyonuna benzetti. İsrailli bir yetkili ise bunun meşru bir el koyma operasyonu olduğunu savundu. 
     İsrailli bir güvenlik yetkilisi, asker ve polislerin 6.7 milyon ila 8.9 milyon dolarlık paraya el koyduğunu söyledi. 
     Aynı yetkili, bunların, Lübnanlı Hizbullah gerillalarının, şiddet yanlısı Filistinli gruplara sadece geçen yıl aktardığı paralar olduğunu kaydetti. 
     İsrail baskını sırasında gösteri düzenleyen Filistinliler askerlere taş atarken, İsrail askerleri de göstericilere göz yaşartıcı bomba ve silahlarla karşılık vermişti. Doktorlar dünkü olaylarda 3'ü ağır, 42 kişinin yaralandığını kaydetti. 
     
</TEXT>
</DOC>
