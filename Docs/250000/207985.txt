<DOC>
<DOCNO> 207985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/ekonomi/eko06.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Enflasyondaki başarı tek kişiye ait değil' 
</HEADLINE>
<TEXT>

      
   Devlet Bakanı Ali Babacan, enflasyondaki başarının, bir tek kişiye ve kuruma mal edilemeyeceğini, doğru bir ekonomik programın, doğru ellerde ve güvenilir bir hükümet tarafından uygulanmasıyla elde edilmiş bir başarı olduğunu söyledi. 
   ATV'de canlı yayına katılan Babacan, enflasyonun düşmesinin bir ekip çalışmasının sonucu olduğunu, bunun olumlu sonuçlarının görüleceğini belirterek, "en son yapılan bir ankete göre, vatandaş 2003'deki en güzel iyileşmeyi enflasyonun düşmesi, ikinci güzel iyileşmenin de ekonominin düzelmesi olarak belirtiyor" şeklinde konuştu. 
   "Enflasyonun düşmesini herkes hayatında hissedecek, sonuçta aynı gelirle daha çok ürün alınabilecek, daha çok iş alanı açılacak. Faizler gerileyecek" ifadesini kullanan Babacan, enflasyonun düşürülmesiyle ilgili olarak, "Burada siyasi irade son derece önemlidir. 
   Eğer Hükümet bütçe disiplinine uymasa, yapısal reformlar konusunda gerekli adımları, gereken hızda atmasa, sadece Türkiye'de değil, dünyada merkez bankalarının tek başına, enflasyonla ilgili yapabileceği çok şey yoktur" dedi. 
   
   
</TEXT>
</DOC>
