<DOC>
<DOCNO> 209339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/dunya/dun01.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu Iraklı molla ABD'yi yıldırdı 
</HEADLINE>
<TEXT>

   Iraklı Şiilerin lideri Sistani'nin temmuza kadar seçim yapılması ısrarıyla köşeye sıkışan ABD, BM'den yardım isteyecek 
      YASEMİN ÇONGAR Washington 

   
   Iraklı Şiilerin en nüfuzlu ismi sayılan, dini lider Ayetullah Ali Sistani'nin "temmuzdan önce genel seçim" yapılması talebini karşılayamayacağını düşünen ABD, çareyi Birleşmiş Milletler'den BM yardım istemekte buldu. Bush yönetimi ve Irak Geçici Yönetim Konseyi, pazartesi BM'ye başvurarak, Sistani ile görüşmek için Irak'a heyet göndermesini isteyecek. 
   
   Teknik zorluklar 
   Sistani, geçen hafta, ABD'nin siyasi egemenliği Iraklılara devretmeyi planladığı 30 Haziran tarihinden önce ülkede genel seçim yapılmasını istemiş ve bu talebin karşılanmaması halinde, Şiilerin şiddet kullanabileceği tehdidinde bulunmuştu. 
   Bush yönetimi, Irak'ta genel seçimlerin beş ay içinde yapılmasını "teknik nedenlerle imk nsız" sayıyor ve egemenliği devralacak geçici hükümetin, delege usulü sınırlı bir seçimle belirlenmesini istiyor. Irak'ta sağlıklı nüfus verilerinin olmaması, seçmen kütüklerinin yokluğu, seçim bölgelerinin belirsizliği, ABD'ye göre, "aceleyle yapılacak bir seçimin adil olmaması sonucunu verecek." 
   Ancak Bush yönetimi, Sistani ile zıtlaşmayı da göze alamıyor. Washington'a çağrılan ABD'nin Irak'taki sivil yöneticisi Paul Bremer'ın da katılımıyla Beyaz Saray'da yapılan toplantıda, BM'den yardım istenmesi kararlaştırıldı. 
   Bremer toplantıdan sonra, BM'nin seçim düzenlemeyi "iyi bildiğini" de vurgulayarak, "Hem bu sürece, hem de yeni anayasanın yazılmasına önemli uzmanlık katkısında bulunabilirler. Pazartesi bütün bunlar konuşulacak" dedi. 
   "Egemenlik devri sonrasında ve BM denetiminde genel seçim için Sistani'nin ikna edilmesi" niyetini doğrulayan yetkililer bir yandan da, BM'nin, adil bir seçimin ne kadar zamanda yapılabileceğine ilişkin görüşünün, takvimi değiştirebileceğini kaydediyorlar. 
   
   
</TEXT>
</DOC>
