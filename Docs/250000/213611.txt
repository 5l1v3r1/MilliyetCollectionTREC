<DOC>
<DOCNO> 213611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur33.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bahar havası... Sıcaklık daha da yükselecek... 
</HEADLINE>
<TEXT>

     İstanbul Meteoroloji Bölge Müdürü Mustafa Yıldırım, batı bölgelerinde havaların ısınmaya başladığını ifade ederek, İstanbul'da hafta sonunda bahar havası yaşanacağını bildirdi. 
     Yıldırım, AA muhabirine yaptığı açıklamada, başta Marmara olmak üzere batı bölgelerinde lodosun güneyli akışlar etkisine girildiğini ve buralarda hava sıcaklıklarının birkaç derece yükseldiğini söyledi. 
     İstanbul'da bugün hava sıcaklığının 13 derecenin üzerinde olduğunu kaydeden Yıldırım, lodosun etkisini daha da artırması sonucu sıcaklıkların hafta sonu daha da yükseleceğini belirtti. 
     Yıldırım, ''İstanbul'da yarın ve pazar günü hava az bulutlu ve açık olacak. Hava sıcaklıkları mevsim normallerinin biraz üstüne çıkacak. İstanbul, hafta sonu güneşli bahar havası yaşayacak'' diye konuştu. 
     İstanbul'da en düşük ve en yüksek hava sıcaklıklarının yarın 6-15, pazar günü de 8-15 derece olarak beklendiğine dikkati çeken Yıldırım, az bulutlu ve açık havanın hafta sonunda bütün batı bölgelerinde etkili olacağını belirtti. 
     Cumartesi ve pazar sabahları sis görüleceğini ifade eden Yıldırım, pazartesi günü hava sıcaklığının birkaç derece düşeceğini ve sağanak yağışlar beklendiğini söyledi. 
     Yıldırım, güzel havanın pazartesi gününden itibaren etkisini kaybedeceğini ve salı gününden itibaren havaların yeniden soğumaya başlayacağına da dikkati çekti. 
     
</TEXT>
</DOC>
