<DOC>
<DOCNO> 232849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy19.html </URL>
<DATE> 2004/04/19/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gül Her iki taraftan "evet" çıkarsa yeni bir iklim oluşur 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta yapılacak seçimde her iki taraftan da ''Evet'' çıkması durumunda yeni bir iklim oluşacağını bildirdi. 
     Gül, Türkiye Odalar ve Borsalar Birliği TOBB tarafından Bilkent Otel'de düzenlenen ''Annan Planı'nın İktisadi Yönü'' konulu toplantının ardından verilen yemekte bir konuşma yaptı. 
     Kıbrıs ile hem siyasi hem ekonomik bakımdan yoğun bir şekilde ilgilendiklerini belirten Gül, hafta sonu Kıbrıs'ta halkların kendi iradesi ile karar vereceğini söyledi. 
     Çözümün Türkiye-Yunanistan-Kıbrıs ve bölgeye yeni bir işbirliği imkanı getireceğini ifade eden Gül, ''Bizler üstümüze düşeni ziyadesi ile yaptık. Gönül isterdi ki masa başında anlaşılarak metin getirilsin. Böyle olmadı. Bu metin şimdi halkın önünde'' diye konuştu. 
     Sonuç ne olursa olsun Türkiye'nin Kıbrıs Türkleri'nin arkasında olmaya devam edeceğini vurgulayan Gül, şimdiden çalışmaya başlanılması ve yatırımlar için büyük ölçekli düşünülmesi gerektiğini söyledi. 
     Artık yatırım yapmak için bir engelin söz konusu olmadığını anlatan Gül, ''Eğer referandumda Evet çıkarsa sadece kamuya değil özel sektöre de iş düşecek. Örneğin, şu anda Enerji Bakanlığı'na talimat verdik. Su taşıyacak borular daha büyük ölçekli olacak. Altyapı ile ilgili çalışmaları yeniden gözden geçirmeye başladık'' diye konuştu. 
     Gül, turizm, ticaret ve hizmet sektörünün öne çıkan fırsatlar olacağını vurgulayarak, büyük ölçekli düşünülmesi gerektiğini kaydetti. İnşaat sektörünün canlanacağını da hatırlatan Gül, bununla ilgili uluslararası camianın verdiği bir söz bulunduğunu bu çerçevede müteahhitlik sektörünün önem kazanacağını bildirdi. 
     Kamu sektörü olarak üzerlerine düşeni yaptıklarını vurgulayan Gül, ''özel sektör de üstüne düşeni yapmalı. Türkiye'deki büyük şirketlerle konuşuyorum, uyarıyorum. Şimdiden herkes bütün Kıbrıs'ı düşünerek büyük ölçekli yatırımlar için düşünmeli'' dedi. 
     Gül, vizyonlarına göre bir barış olması halinde bu işbirliğinin bölgeye yayılacağını ve AB'nin Doğu Akdeniz bölgesinde işbirliğinin en iyi örneğinin verilebileceğini, bunun da işaretlerinin olduğunu kaydetti. 
     Değişim rüzgarının önünde hiç kimsenin duramayacağını belirten Gül, ekonomik faaliyetlerin siyasi gelişmeleri de olumlu etkilediğini bildirdi. Gül, Türkiye ile Yunanistan arasındaki gelişmelerin bunu açıkça gösterdiğini belirterek, Kafkaslardan Avrupa'ya doğalgaz taşıyacak boru hattının bir kısmının Yunanistan'dan geçtiğini, bununla ilgili anlaşma imzalandığını hatırlattı. 
     
     DENKTAŞ TÜRKİYE VE KKTC ELİNDEN GELENİ YAPTI 
     KKTC Dışişleri Bakanı ve Başbakan Yardımcısı Serdar Denktaş da, Türkiye'nin ve KKTC'nin Kıbrıs sorununun çözümü için elinden gelen her şeyi ortaya koyduğunu belirtti. 
     Türk ve KKTC özel sektörlerinin evlilikler gerçekleştirmek suretiyle kalkınmayı hızlandırabileceklerini ifade eden Denktaş, Rum tarafından referandumdan ''Hayır'' çıksa bile Rum tarafının çözümün kaçınılmaz olduğunu göreceğini söyledi. Denktaş bu nedenle yeni yatırımlara başlamanın hem Türkiye hem de KKTC'nin birinci isteği olacağını kaydetti. Denktaş şöyle devam etti 
     ''Bunları yapabilirsek Türkiye'nin fırsatlarından Rum kesiminin de faydalanabileceği düşüncesinin yolunu açmış oluruz. Bu Rum kesimi içinde çözüme yönelik istenci artırır. Bu hafta bir çözüm olmazsa şu anda konuşulan Tayvan Modeli derhal yürürlüğe konulmalı. Moraller bozulmamalı. O zaman Rum tarafı da çözüme adım adım yaklaşır. 
     Şu anda Rum kesiminin Türkiye'ye bakışını Aman durumumuzu koruyalım. Türkler gelip bizim üstümüzden geçer diye görmektedir. Halbuki Türkiye son 30 yıldır niyetinin bütün adayı işgal etmek olmadığını, huzur getirmek olduğunu göstermiştir. Bugün için hazır olduklarına inanmamakla birlikte bu hafta Rum tarafında da çok az farkla da olsa evet çıkabileceği düşüncesindeyim.'' Toplantının öğleden sonraki bölümünde Annan Planı'nın olası iktisadi etkileri basına kapalı olarak ele alınacak. 

     
</TEXT>
</DOC>
