<DOC>
<DOCNO> 206461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/guncel/gun02.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de yağmur her yer çamur 
</HEADLINE>
<TEXT>

   Soğuk ve yağışlı tüm yurdu etkisi altına aldı. Bingöl'de kar yağışı nedeniyle okullar tatil edilirken, sağanak yağış İzmir'i felç etti 
      DOĞAN HABER AJANSI 
   
   Kar ve sağanak yağmur tüm yurtta etkili oluyor. Bingöl'de kar kalınlığı kent merkezinde 25, yüksek kesimlerde ise 60 santimetreye ulaştı. İlköğretim okulları ve liseler bugün tatil edildi. Balkanlar'dan gelen soğuk hava, Trakya'ya yeniden kar getirdi. Kar yağışı özelikle Erdirne ve Kırklareli'nin yüksek kesimlerinde etkili oldu. Kar yağışı Kırklareli ve Edirne'de bugün de devam edecek. Uludağ'da kar kalınlığı 117 santimetreye yükseldi. Sivas - Malatya karayolu Yağdonduran mevkiinde, tipi ve buzlanma nedeniyle birçok araç kayarak yoldan çıktı. Ege'nin özellikle kıyı kesimi sağanak yağmurun etkisi altına girdi. İzmir'de sürücülerle yayalar, ızgara ve kanalların tıkanması nedeniyle yolların su biriken bölümlerinde zor anlar yaşadı. İzmir'de etkili olan yağmur bugün kıyı kesimlerinden iç bölgelere kayacak. Ege'nin iç kesimlerinde kar yağışı da bekleniyor. Aydın'ın Kuşadası ilçesinde 24 saatte metrekareye 111.8 kilogram yağış düştü. 
   
   
   
</TEXT>
</DOC>
