<DOC>
<DOCNO> 232305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko17.html </URL>
<DATE> 2004/04/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
MT Yıldırım, denize indirildi... 
</HEADLINE>
<TEXT>

     Yıldırım Şirketler Grubu'nun, Kocaeli'nin Körfez İlçesi'ndeki Marmara Tersanesi'ne yaptırdığı ''MT Yıldırım'' adlı yük gemisi, törenle denize indirildi. 
     Denizcilik Müsteşarı İsmet Yılmaz, törende yaptığı konuşmada, denizciliğin gelişmesi için ellerinden gelen gayreti gösterdiklerini ifade ederek, ''2004, tersane atılım yılı olacak'' diye konuştu. 
     Denizcilik sektörüne verilen desteğe de değinen Yılmaz, yük taşıyan ve ticaret yapan gemilerden alınan özel tüketim vergisinde indirime gidildiğini kaydetti. 
     Deniz Ticaret Odası Başkanı Metin Kalkavan da, yurt dışındaki insanların, Türkiye'nin gizli gücünü merak ettiğini belirterek, ''İşte merak edilen müteşebbis gücümüz deniz ticaretidir'' dedi. 
     Yıldırım Şirketler Grubu Yönetim Kurulu Başkanı Ali Rıza Yıldırım ise 6 hafta sonra deniz ticaretine başlayacak olan gemi için, bol kazanç ve hayırlı yolculuk beklediklerini kaydetti. 
     Marmara Tersanesi Yönetim Kurulu Başkanı Ahmet Esen Bolak da, gemi hakkında teknik bilgi verdi. Daha sonra önümüzdeki ay sonunda denize indirilmesi planlanan aynı şirkete ait iki geminin kaynak töreni yapıldı. 
     Tören, Ali Rıza Yıldırım'ın annesi Fatma Yıldırım'ın, ''Türkiye için hayırlı olsun'' diyerek, geminin indirme ipini kesmesiyle son buldu. 
     Uzunluğu 103 metre, ağırlığı 3 bin 450 groston olan ''MT Yıldırım'' 10 ayda tamamlandı. 
     
</TEXT>
</DOC>
