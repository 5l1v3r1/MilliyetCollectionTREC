<DOC>
<DOCNO> 207736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo06.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Tandoğan Milli forma için farkedileceğim günü bekliyorum 
</HEADLINE>
<TEXT>

     Gençlerbirliği'nin sağ kanat oyuncusu Ali Tandoğan, hedefinin milli formayı giymek olduğunu belirterek, ''Beni fark edecekleri günü sabırsızlıkla bekliyorum'' dedi. 
     Teknik Direktör Ersun Yanal ile ikinci buluşmasında kendini bulduğunu belirten Ali Tandoğan, ''Gençlerbirliği olarak bu sezon hedeflerimiz çok büyük. Avrupa'da ses getirmeye yeni yılda da devam edeceğiz'' diye konuştu. 
     Yeni bir takım olmaları nedeniyle ligde sorunlar yaşadıklarını anlatan Tandoğan, şöyle devam etti 
     ''Avrupa'da ve ligde son haftalarda oynadığımız oyunlarla gücümüzü herkese gösterdik. İkinci yarıda daha iyi işler yapacağız. Ligin zirvesine tutunmak için yoğun çaba harcıyoruz. Eğer lige iyi giriş yaparsak ilk üç bizim için sürpriz olmaz. Avrupa'da geçen sezon Denizlispor forması ile kazandığımız başarıyı tekrar edeceğimizden de kimsenin kuşkusu olmasın.'' Milli formayı giyebilmek için çok çalıştığını söyleyen Ali Tandoğan, ''Anadolu takımlarında oynayan birçok futbolcu milli takım teknik kadrosunun gözünden kaçıyor. Ben de onlardan biriyim. Beni fark edecekleri günü sabırsızlıkla bekliyorum'' dedi. 
     
</TEXT>
</DOC>
