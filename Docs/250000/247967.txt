<DOC>
<DOCNO> 247967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/aspo.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatsız, tuzsuz, zevksiz 0-0 
</HEADLINE>
<TEXT>


Gök Mavililer, dev turnuvaya suskun bir başlangıç yaptı, etkisiz futboluyla hayal kırıklığı yarattı. Danimarka ise üstün oynamasına karşın kaleci Buffon'u geçemedi 


İtalya yine aynı 
C Grubu'nda zirvenin iki önemli adayını karşı karşıya getiren maçta İtalya ile Danimarka "vasatı" aşamadı, golsüz beraberlikle puanları paylaştı. Büyük turnuvalara kötü başlamasıyla tanınan Gök Mavililer, Danimarka karşısında ilk yarıda "pasif" bir oyun ortaya koyarken, ikinci devrede yaptığı oyuncu değişikliklerine karşın yakaladığı birkaç pozisyonda da bu kez kaleci Sörensen'e takıldı. 

Buffon kaleyi kapadı 
Guimaraes'Te oynanan ve 30 bin seyircinin izlediği karşılaşmada özellikle ilk yarıda rakibine oranla daha etkili olan Danimarka, topla daha fazla oynadı, hücumda etkili bir görüntü çizdi. Ancak Kuzey Avrupa temsilcisine de Rommedahl, Helveg ve Tomasson'un gollük vuruşlarında Buffon geçit vermedi. 0 - 0 sona eren karşılaşma 2004 Portekiz'de golsüz biten ikinci maç oldu. 




</TEXT>
</DOC>
