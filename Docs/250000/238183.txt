<DOC>
<DOCNO> 238183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo21.html </URL>
<DATE> 2004/05/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ziya Doğan Galatasaray'dan çok çekiniyorum 
</HEADLINE>
<TEXT>

     Trabzonspor Teknik Direktörü Ziya Doğan, Türkiye Kupası şampiyonluğu sevincinin uzun tutulduğunu belirterek, ''Böyle ortamlardan sonra iyi sonuçlar olmaz. Bu korkuyu yaşıyorum'' dedi. 
     Ziya Doğan, Mehmet Ali Yılmaz Tesisleri'nde düzenlediği basın toplantısında, hafta sonunda Galatasaray ile yapacakları maçın bu sezonki en zor maçları olacağını bildirdi. 
     Türkiye Kupası'nı kazandıkları için sevinçli olduklarını, ancak bu sevinci yerinde bırakmaları gerektiğini kaydeden Doğan, şöyle devam etti 
     ''Son haftalarda Galatasaray takımında düzelme var. Geçen hafta Galatasaray'ı izledik. Kaliteli oyunculara sahipler. Biz de Türkiye Kupası ve ligde zor maçlar oynadık. Bu sezon en çekindiğim maç, Galatasaray maçı. Çeşitli polemikler üretildi. Biri birşey diyor, diğeri başka bir yere çekiyor. Biz Galatasaray maçının zor olduğunu biliyoruz. Ama bu maçı geçersek son haftaya iyi bir biçimde gireriz. Denizlispor maçından çok bizim maç önemli. Önce biz kazanmalıyız.'' Doğan, ayaklarının yere basması gerektiğini ifade ederek, ''Bileğimizin hakkıyla güzel bir çıkış yakaladık. Bu çıkışı devam ettirmek ve son 2 maçı da kazanmak istiyoruz'' diye konuştu. 
     
     SOMERS'İN OYNAMASI 

     Doğan, Somers'ın oynatılması konusunda kimsenin hatalı olmadığını söyledi. 
     Doğan, Somers'ın yurtdışındaki doktorundan video görüntülerini ve bilgiler aldıklarını belirterek, ''Doktoru, çıkıp oynayabilir dedi. Son idmanda nabız kontrolünü yaptım. Hazır seviyedeydi. Belli ölçümler yapmadan sahaya futbolcu atmayız. İbrahim Ege'nin sakatlanması, o mevkideki Hasan Üçüncü'nün de sakat olması nedeniyle mecburen Somers'ı oynattık. Ancak fazla ısınamadı. İyi ısınması gerekiyordu, İbrahim Ege'nin birden sakatlanıp oyundan çıkması nedeniyle bu imkanı bulamadı'' diye konuştu. 
     
     KUPAYI KENARA KALDIRDI 

     Basın mensuplarının toplantı öncesi Türkiye Kupası'nı Ziya Doğan'ın toplantı yapacağı masanın üzerine koymasına Doğan, tepki gösterdi. 
     Doğan, Türkiye Kupası'nı masanın üzerinden kaldırdıktan sonra toplantıya başladı. 

     
</TEXT>
</DOC>
