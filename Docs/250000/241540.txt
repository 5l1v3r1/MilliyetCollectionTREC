<DOC>
<DOCNO> 241540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/guncel/axgun01.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'a turist yağdı 
</HEADLINE>
<TEXT>


İlçeye son 10 günde feribotla 20 bine yakın turist gelirken, uzun yıllar sonra ilk kez mayıs ayında otellerdeki doluluk oranı yüzde 80'i aştı 

YAŞAR ANTER Muğla DHA 

Bodrum, turizm sezonuna son yılların rekorunu kırarak girdi. İlk kez mayısta otellerdeki doluluk oranı yüzde 80'i aştı. Gümbet ve Kumbahçe plajlarıyla Bitez beldesi sahili turistle doldu. Plajlardaki kalabalık görüntünün yanı sıra, Yunanistan'ın İstanköy Kos adasından her gün altı feribotla günübirlik gelen turistlerin çarşıya ve Salı Pazarı'na akın etmesi de moralleri yükseltti. İlçeye son 10 günde feribotla 20 bine yakın turist geldi. 

Ekim sonuna kadar dolu 
Gümbet'te 1200 yataklı, beş yıldızlı World Of Wonders WOW Resort Otel'de yer kalmadı. Doluluk oranının ilk kez mayıs ortalarında yüzde 100'e ulaştığını belirten WOW Resort Otel Genel Müdürü Fatih Ekşi, "Geçen yıl savaş ve ekonomik krizler bu yılki turizmi etkilemedi. Acentelerle yaptığımız anlaşmalarda ekim sonuna kadar otelimizi doldurduk" dedi. Bodrum Tanıtma Vakfı BOTAV Genel Sekreteri Ersun Ezgimen de "Uzun yıllar sonra ilk kez mayısta bu kadar hareketlilik yaşıyoruz" diye konuştu. 


</TEXT>
</DOC>
