<DOC>
<DOCNO> 245247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun27.html </URL>
<DATE> 2004/06/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kafalar karışık... CIA Başkanı neden istifa etti 
</HEADLINE>
<TEXT>

     Amerikan Merkezi İstihbarat Örgütü CIA'nin direktörü George Tenet'in kasım ayında yapılacak başkanlık seçimleri öncesindeki istifasının sırrı çözülemedi. Tenet'in bir süredir baskı altında olduğu biliniyordu. Ancak istifasının zamanlaması CIA içinde bile kafaları karıştırdı. 
     BBC'den Nick Childs ve Adam Brooks'un haberine göre, George Tenet, 11 Eylül 2001 saldırıları ve Irak savaşı öncesi öncesi CIA'nın performansı konusunda eleştirilere hedef oluyordu. 
     Gerek 11 Eylül saldırılarını soruşturan komisyon, gerekse Senato İstihbarat Komisyonu'nun yakında yayınlayacağı raporlarında CIA'nin bu iki konuda da suçlanması bekleniyor. 
     
     ÇELEBİ VE YANLIŞ RAPOR 

     Son zamanlarda bunlara Irak Ulusal Kongresi lideri Ahmet Çelebi konusunda yaşanan gerginlik de eklendi. 
     Çelebi'nin, İran'ın yönlendirmesiyle, Kongre'deki şahinleri Irak savaşına ikna edebilmek için Amerika'ya yanlış istihbarat raporları verdiği öne sürülmüştü. 
     Tenet'in Demokratlar tarafından atanmasına rağmen 9 yıldır sürdürdüğü bu görevinden istifa etmesi Beyaz Saray için gerçek bir sürpriz oldu. 
     Beyaz Saray, Tenet'in istifaya zorlanmadığının altını çiziyor. Bir istihbarat kaynağı da "Bu konuda hiçbir işaret yok" diyor. 
     Başkan Bush'a yakınlığıyla bilinen George Tenet, CIA içinde de desteğe sahipti. 
     
     TALİBAN'I DEVİRMİŞTİ 

     Afganistan'da Taliban'ın devrilmesini sağlayan stratejisiyle takdir toplamıştı. Ancak Tenet, son zamanlarda Beyaz Saray'la ilişkilerinde gerginlik yaşamaya başlamıştı. 
     İstihbarat kaynaklarına göre, Tenet'in istifasında siyasi nedenler de rol oynadı. Kongre'nin Tenet'e güveni azalmıştı. Üstelik sadece Demokrat Parti'de değil Cumhuriyetçiler'le de arası açılmaya başlamıştı. 
     Cumhuriyetçi Alabama Sanatörü Richard Shelby, "Onun görevi döneminde istihbarat tarihinde hiç bu kadar hata yapılmadı" diyor. 
     Tenet'e yöneltilen eleştiriler arasında örgütü örgütü soğuk savaş kalıplarından kurtaramaması da var. 
     
     GÜÇ SAVAŞI KAYBEDİLDİ 

     Bazılarına göre ise Tenet'in istifasında, Amerikan Savunma Bakanlığı'na girdiği güç savaşını kaybetmesi de etkili oldu. 
     Rumsfeld, Tenet'le aralarında böyle bir savaş olmadığını öne sürüyor. 
     Başkanlık seçimleri kampanyasının sürdüğü bir dönemde Bush'un Kongre'ye yeni atanacak CIA Başkanı'nı onaylatması ve örgüt içinde reformlara gidilmesi zor görünüyor. 
     Bu yüzden CIA'nin geleceğiyle ilgili kararların önümüzdeki yıla kalacağı anlaşılıyor. 
     
</TEXT>
</DOC>
