<DOC>
<DOCNO> 235074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/ekonomi/eko05a.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener 3 puanı kaptı hisseleri tavan yaptı 
</HEADLINE>
<TEXT>


Fenerbahçe, şampiyonluğa bir adım daha yaklaşırken, hisseleri bir ara yüzde 11.4 değer kazandı, ancak gün sonunda artış yüzde 4.8'de kaldı 

EKONOMİ SERVİSİ 

Ligin son derbi maçını alarak bitime üç hafta kala büyük avantaj yakalayan Fenerbahçe, başarısını borsada da sürdürdü. Şampiyonluk yolunda en büyük engel olarak görülen Beşiktaş maçının kazanılması, Fenerbahçe hisselerine borsada talep yarattı. Hisselerin fiyatı 12.900 liraya yükselirken, değer artışı da yüzde 4.88 oldu. 
Fenerbahçe karşısında aldığı 3-1'lik yenilgiyle şampiyonlar ligi hayallerini mucizelere bırakan Beşiktaş ise borsada durgun bir seyir izledi. 19 Şubat'tan bu yana hızla gerileyen Beşiktaş hisselerinin dünkü yüzde 2.34'lük düşüşten sonra, son dokuz haftalık değer kaybı yüzde 40 olarak gerçekleşti. 

Arat'ın hisseleri yükseldi 
Bu arada Beşiktaş Kulübü Başkanı Serdar Bilgili'nin görevi bırakacağını açıklamasından sonra, Bilgili'nin borsada işlem gören ve uzun süre Beşiktaş hisseleriyle ters yönde hareket eden Arsan Tekstil hisselerinde düşüş yaşandı. 
Hisseler günü yüzde 1.92'lik kayıpla 2.040 liradan kapattı. Ancak başkanlık seçimlerinde Bilgili'nin en büyük rakibi olan Hasan Arat'ın şirketi Arat Tekstil'in dünkü değer artışının ise yüzde 12.64 olması dikkat çekti. 

Fener'in hızını borsa kesti Cuma günü 12.300 liradan kapanan Fenerbahçe hisseleri, dün ilk seansta hızla değer kazanarak 13.700 liraya fırladı. Bu arada hisse senetlerinin değer artışı da yüzde 11.38'e kadar ulaştı. 
Ancak daha sonra borsanın geneline yayılan k r amaçlı satışlara paralel olarak Fenerbahçe hisselerinin de fiyatı geriledi ve kapanışta 12.900 lira oldu. Borsada hisse senetlerinin ortalama yüzde 4.35 değer kaybettiği dünkü işlemlerde, Fenerbahçe hisseleri yüzde 4.88 değer kazandı. Hisselerin dünkü artışıyla Fenerbahçe Sportif'in piyasa değeri de 231.9 milyon dolara yükseldi. 


</TEXT>
</DOC>
