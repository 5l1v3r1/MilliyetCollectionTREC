<DOC>
<DOCNO> 209242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/yazar/akyol.html </URL>
<DATE> 2004/01/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Üniter devlet ve idari reform 
</HEADLINE>
<TEXT>

   
   HÜKÜMETİN Meclis'e sevk ettiği "Kamu Yönetimi Temel Kanun Tasarısı" Türkiye'nin değişmez niteliklerinden biri olan "üniter devlet" ilkesine aykırı mı 
   Sayın Oktay Ekşi, dünkü yazısında, bu tezi savunan hukuk akademisyenlerinin görüşlerine yer verdi 
   "Temel kanun ancak federal devletlerde söz konusu olur... O nedenle 'Temel Kanun' kavramı da, böyle bir yasanın çıkması da hem Anayasa'ya hem Türkiye'nin üniter ulus devlet kimliğine aykırıdır." 
   Acaba öyle mi 
   Burada bir kavram kargaşası yaşanıyor... 
   Üniter devlet, federal devlet, idari merkeziyetçilik ve idari yerinden yönetim gibi kavramları iyi tanımlamadan bu kargaşayı aşmak da mümkün değil. 
   
   ÜNİTER devlet kurumunun belirleyici özelliği, yasama ve yargı yetkisinin hiçbir şekilde yerel yönetimlere devredilmemesidir Sınırlı şekilde bu yetki devrini yapmış olan İspanya bile üniter devlettir 
   Federal devletlerde, yasama ve yargı yetkileri belirli ölçülerde eyaletlere devredilir. Bunun için "eyalet parlamentoları" ve "eyalet mahkemeleri, eyalet yargıtayları" vardır. Eyaletlerin ceza kanunlarında bile farklılıklar görülür. Federalizmin belirleyici özelliği budur. 
   Federal devletlerde, evet, federal nitelikli "temel kanun"lar çıkarılır. Eyalet kanunları bunlara uygun olarak yapılsın diye... 
   Tasarıda ise, il özel idarelerine hiçbir yasama yetkisi verilmiyor Hiçbir yerel mahkeme kurulmuyor. Üniter devlet devam ettiriliyor. 
   Tasarının "temel kanun" olmasının sebebi, eyalet kanunlarına çerçeve çizmek için değil, idari reform konusunda ileride çıkacak diğer kanunları şimdiden yasalaşmış bir ön sisteme bağlamak ihtiyacıdır. 
   Merkezi ve mahalli idareler gibi çok karmaşık konularda çeşitli kanunlar çıkarılacağına göre, önceden 'genel' bir kanunla sistematik bir çerçeve çizmek mantıken zorunludur, federalizmle hiçbir ilgisi yoktur. 
   
   TÜRKİYE sosyolojik bütünleşmesini uluslaşmayı henüz yeterli düzeye getiremediği için kamu hizmetlerinin bu çapta mahalli idarelere devredilmesi sakıncalı bulunabilir. Hantal merkeziyetçilik bile savunulabilir. Tasarıda denetimin zayıf olduğu da söylenebilir. Bunlar birer fikirdir... Kavramları çarpıtmadan, teknik dille tartışılmalıdır elbette... 
   Müsteşar Ömer Dinçer'e hatta daha sert tepkiler de gösterilebilir. 
   Ama reform meselesini laiklik ve üniter devlet gibi hayati kurumlara bağlayarak 'ideolojize' etmek ve "kalkın ey ehli vatan " diye alarm zilleri çalarak siyaset yapmak yanlıştır. 
   'Akılcılık' diye yapılan bir irrasyonelliktir bu... 
   Raymond Aron, "Fransız kafası"nın teknik meseleleri bile ideoloji sorunu yaparak içinden çıkılmaz hale getirdiğini belirtir, bu yüzden sorunların çözümünün zorlaştığını anlatırdı. 
   Türkiye'nin sorunlarını daha fazla sürüncemede bırakmanın, çözümleri engellemenin anlamı yok. Özellikle CHP somut eleştirileri neyse onu söylemeli, önerilerini ortaya koymalıdır. 
   'İdeolojik kavga' kime yaradı ki CHP'ye yarasın 
   
      
   
</TEXT>
</DOC>
