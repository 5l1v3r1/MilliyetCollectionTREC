<DOC>
<DOCNO> 206121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/guncel/gun07.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dallas'ın 'Ceyar'ı ölüm döşeğinde 
</HEADLINE>
<TEXT>

   Alkol yüzünden karaciğerinin bir kısmı alınan 'kötü adam' Larry Hagman'dan doktorlar ümidi kesti 
      
   Dünyada ve Türkiye'de televizyon izleyicilerini yıllarca ekran başına kilitleyen Dallas dizisindeki "kötü adam" J.R. Ewing karakteriyle ünlenen Larry Hagman, alkol bağımlılığının yol açtığı karaciğer rahatsızlığı nedeniyle ölümün pençesinde. 
   Almanya'da yayımlanan Bild gazetesinin haberine göre, daha önce bir karaciğer nakli ameliyatı geçiren 72 yaşındaki Larry Hagman'a nakledilen karaciğerin bir kısmı, iki hafta önce New York'ta yapılan ameliyatla alındı. Doktorlar, artık bir şey yapılamayacağı gerekçesiyle Hagman'ı taburcu ettiler. Dallas'ın ünlü "kötü adamının" sağlık durumunda olumlu bir değişiklik olmadığı belirtiliyor. 
   Haberde, daha önce karaciğer nakli yapılan Hagman'ın yıllardır alkolik olduğu, geçirdiği karaciğer nakli ameliyatına rağmen geçen yılın başında tekrar içki içmeye başladığı ifade edildi. Hagman'ın bir arkadaşı, "Kendi mezarını kazdığının bilincindeydi" dedi. 
   
   
</TEXT>
</DOC>
