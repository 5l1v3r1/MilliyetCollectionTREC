<DOC>
<DOCNO> 208303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun08.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson, "çocuk parkı manzaralı" bir eve çıktı .. 
</HEADLINE>
<TEXT>

     ABD'de küçük çocuklara tacizde bulunduğu gerekçesiyle gözaltına alındıktan sonra kefaletle serbest bırakılan pop yıldızı Michael Jackson, verdiği sözü tutarak Neverland malikanesini terketti ve çocuklarını da alarak ''kiraya çıktı''. 
     Jackson, serbest kaldıktan sonra CBS televizyonunun ''60 Dakika'' programına yaptığı açıklamada, bir daha polis tarafından basılan Neverland malikanesine dönmeyeceğini belirterek, ''Orası benim için artık herhangi bir ev, bir yuva değil'' demişti. 
     Michael Jackson'un 3 çocuğuyla birlikte yerleştiği yeni binanın, Los Angeles yakınlarında, 20 milyon dolarlık bir villa olduğu belirtildi. Jackson, söz konusu villaya ayda 70 bin dolar kira ödeyecek. 
     Jackson'un yeni malikanesinin 3 bin 400 metrekare olduğuna dikkati çeken People dergisi, binayı, İslami Cemaat danışmanlarından Leonard Muhammed'in bulduğunu yazdı. 
     
     ÇOCUK PARKINA NAZIR 
     Dergide, malikanede 9 süit, 10 banyo, bir tiyatro salonu, tenis kortu, bir açık, bir de kapalı yüzme havuzu bulunduğu, binanın en ilginç özelliğinin ise çocuk parkına bakması olduğu belirtildi. 
     Jackson ailesinin avukatı Bryan Oxman, dergiye yaptığı açıklamada, olayların tüm aileyi bir araya getirdiğini belirterek, ünlü şarkıcının anne ve babasının da yeni tutulan binaya birkaç dakika uzaklıkta, San Fernando vadisinde bir evde yaşadıklarını ifade etti. 
     
</TEXT>
</DOC>
