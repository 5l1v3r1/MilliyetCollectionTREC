<DOC>
<DOCNO> 236940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo08.html </URL>
<DATE> 2004/05/03/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Diyarbakırspor'dan ilginç teklif... 
</HEADLINE>
<TEXT>

     Diyarbakırspor Kulübü Başkanı Ahmet Göksu, aynı bölge takımlarının ilk maçlarını kendi aralarında oynaması için Kulüpler Birliği'ne teklif götüreceğini söyledi. 
     Göksu, AA muhabirine yaptığı açıklamada, her yıl ligin son maçlarında doğru olsun olmasın şaibe söylentilerinin ortaya çıktığını belirterek, Diyarbakırspor olarak bu söylentiler içerisinde yer almamak için çaba gösterdiklerini bildirdi. 
     Aynı bölge takımlarının son maçlarında birbirlerini koruduğuna dair çıkan söylentilerin, bu sezon da gündeme geldiğini kaydeden Göksu, ''Aynı bölgede yer alan takımların ilk maçlarını kendi arasında oynaması durumunda bu iddiaların yaşanmayacağını düşünüyorum. Kulüpler Birliği Toplantısı'nda bu teklifimizi dile getireceğiz'' dedi. 
     
     HEDEF İLK 10 
     Göksu, dün deplasmanda oynadıkları Elazığspor maçının çok zevkli geçtiğini belirterek, 2 komşu kent arasında centilmenlik içerisinde geçen maçta 2 takımında iyi mücadele ettiğini söyledi. 
     Bu hafta sahalarında Bursaspor'u konuk edeceklerini ifade eden Göksu, şöyle konuştu 
     ''Bursaspor ligde kalma mücadelesi veriyor. Ama biz kendi işimize bakıyoruz. Şaibe söylentilerine izin vermemek için maçlarımızda genç oyuncularımıza yer vermedik. Bursaspor maçında da bunu sürdüreceğiz. Fenerbahçe, Beşiktaş ve Galatasaray maçlarında nasıl mücadele ettiysek, bu maçta da aynı mücadeleyi göstereceğiz. Biz ilk 10 içerisinde yer almak istiyoruz.'' 
     
</TEXT>
</DOC>
