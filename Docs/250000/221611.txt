<DOC>
<DOCNO> 221611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur29.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Masonlar Derneği saldırısı çözülüyor... 
</HEADLINE>
<TEXT>

     İstanbul Valisi Muammer Güler, Hür ve Kabul Edilmiş Masonlar Büyük Locası Derneği'nin Yakacık Şubesi'ne yönelik saldırıya ilişkin polisin üzerinde çalıştığı birçok ipucu bulunduğunu belirterek, İstanbul polisinin bu olayı da bütün ayrıntılarıyla aydınlatacağını söyledi. 
     Vali Güler, Beşiktaş Öğretmenevi'nin açılış töreninin ardından basın mensuplarının sorularını yanıtladı. 
     Soruşturmanın büyüdüğünü ifade eden Güler, ''Büyük hızla çözülüyor. Polisin üzerinde çalıştığı birçok ipucu var. Hepsini değerlendiriyor arkadaşlarımız'' dedi. 
     ''Eylemciler Türk vatandaşı mı '' sorusu üzerine de Güler, ''Evet, Türk vatandaşı. Sadece bu kadar söyleyebilirim'' yanıtını verdi. 
     ''El Kaide bağlantısı var mı '' şeklindeki bir soru üzerine Güler, şunları söyledi 
     ''Konuyla ilgili şu anda söyleyebileceğim birşey yok. Kamuoyuna söyleyeceğim herşey teyit edilmiş, doğrulanmış olmalı. Çok sabırlı olun. İstanbul polisi geçtiğimiz olayları da en iyi şekilde aydınlattı. Bunu da bütün ayrıntıları ile aydınlatacaktır. Çok aşama kaydedildi. Bütün bilgileri oluşturarak sonuca ulaşacağız.'' Güler, ''İstanbul için özel güvenlik önlemi var mı '' sorusu üzerine de ''Her zaman güvenlik önlemi var zaten'' yanıtını verdi. 
     
</TEXT>
</DOC>
