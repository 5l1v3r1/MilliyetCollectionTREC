<DOC>
<DOCNO> 227589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko24.html </URL>
<DATE> 2004/04/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kurumlar için vergi ayı... 
</HEADLINE>
<TEXT>

     Kurumlar vergisinde beyanname verme ve verginin ilk taksidini ödeme dönemi bugün başladı. 
     Vergi Kanunlarında yapılan değişiklik uyarınca, kurumlar vergisi mükellefleri 15 Nisan Perşembe akşamına kadar, 2003 yılı gelirlerine ilişkin beyanname verecek. Zor durum nedeniyle 15 Nisan'a kadar bağlı oldukları vergi dairesine bir dilekçe ile başvuranlar için beyanda bulunma dönemi, 30 Nisan akşamına kadar uzayacak. 
     Mükellefler, yine ödeme takvimindeki değişiklik nedeniyle tahakkuk eden vergiyi eskiden olduğu gibi 3 taksitte değil, tek taksitte yatıracak. Bu çerçevede beyan edilen gelir üzerinden hesaplanacak kurumlar vergisinin tümü, 30 Nisan akşamına kadar yatırılacak. 
     Gelirler Genel Müdürlüğü verilerine göre, Türkiye'de halen 607 bin 645 kurumlar vergisi mükellefi bulunuyor. 
     1990 yılında 142 bin 995 olarak belirlenen kurumlar vergisi mükellef sayısı, 1995 yılında 319 bin 698'e, 1999 yılında 560 bin 411'e, geçen yıl da 607 bin 645'e yükseldi. 
     
</TEXT>
</DOC>
