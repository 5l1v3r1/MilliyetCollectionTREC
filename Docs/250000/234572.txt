<DOC>
<DOCNO> 234572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/spor/ysenay.html </URL>
<DATE> 2004/04/25/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Buyrun İnönü'ye 
</HEADLINE>
<TEXT>

   
   Bu akşamki derbi, geçmiş yıllarda yaşadığımız kapışmalardan çok farklı 90 dakika yaşatacaktır muhakkak... Öyle ya, Beşiktaş ikinci yarı başından beri yapageldiği saha içi yanlışlarına bir yenisini yaratmamak isteyecek ve şampiyonluktaki son kozunu oynayacaktır. Defansı zayıfmış, gol yollarına dönük planlı orta alan çıkışları yokmuş, kalede Cordoba son haftalarda önemli pozisyon yanlışları yapıp, Beşiktaş seyircisinin yüreklerini ağızlarına getiriyormuş... Aman efendim Fenerbahçe daha mı az arızalı bir rakip sanki 
   Onun da defansında, kanat savunmalarında, göbekteki Luciano - Tomas ikilisinin en hassas bölgelerinde verdiği açıklar haftalardır çarpıyor gözlerimize... Samsunspor maçında yediği eşitlik golünde bütün defans ve kalede Volkan adeta seyirci kalmadılar mı Şenol'un filelere rahat rahat gönderdiği hayati gol sayısına Ya orta saha... Hooijdonk'un, Nobre'nin, Serhat veya Tuncay'ın koşu yollarına, hassasiyeti tribünlerden de farkedilen tek bir ara pası veya yüzde yüz gollük servis şıklığını gördünüz mü bu yıl Fenerbahçe maçlarında Ben her maça gittim ama, eski Kaptan Oğuz Çetin'i hatırlatan bir pas estetiğine hiç şahit olamadı 50 yıldır derbi kovalayan şu çok şey görmüş gözlerim. Hooijdonk gibi futbolcu klasiği bir usta, kendi defansından top çıkarıp, orta alandaki top kavgalarında rol almaya mecbur kalıyorsa eğer, o 35'lik yorgun kramponun tehlikeli bölgelerde gol pozisyonları kovalamaya ne mecali kalabilir ki 
   Sergen bir futbol ve pozisyon fenomeni. Onun oynayabildiği dakikalarda hangi pas, pozisyon ve gol sihirleri yaratabileceğini iyice izlemeliyiz bu gece... Ayrıca İlie'nin, Beşiktaş'a gelişiyle birlikte en parlak gecelerinden birini yaratabileceği ihtimali de çok yüksek bu maçta... Tuncay, Nobre, Serhat ve tabii Hooijdonk da büyük patlamalar yapabilirler Fenerbahçe adına... Çünkü iki takım da, kiminle dans ettiğini çok iyi biliyor tarihi İnönü ve Beşiktaş çimeninde... Ayrıca iki taraf da, kapılarına gelip dayanmış "şampiyonluk perisi" ni nasıl ellerinden kaçırdıklarının çok da iyi farkındalar. 
   Son olarak ben size bir şey söyleyeyim mi Dedikodu kazanı fokur fokur kaynıyor izlediğiniz gibi... Öyleyse bu maçta puanların beraberlikle paylaşılmasına hiç razı değilim ben... Çünkü beraberlik doğarsa, dedikodu kazanı hemen maç sonrası isim değiştirip, "cadı kazanı" haline dönüşecektir pislik futbol kulislerinde... Öyleyse iş bitirici bir futbol gösterisini taraftarına sunmak ve tarih sayfalarına çok şık bir derbi yarışmasını yazmak üzere BUYRUN İNÖNÜ'YE... 
   
      
</TEXT>
</DOC>
