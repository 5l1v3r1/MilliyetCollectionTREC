<DOC>
<DOCNO> 224867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo05.html </URL>
<DATE> 2004/03/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Doğan Fatih ve Gökdeniz'in transferinin konuşulmasından rahatsızım 
</HEADLINE>
<TEXT>

     Trabzonspor Teknik Direktörü Ziya Doğan, takım olarak iyi bir hava yakaladıklarını, şampiyonluk potasına girdiklerini söyledi. 
     Doğan, yaptığı açıklamada, bordo-mavili takımın her geçen hafta iyi bir futbol oynadığını belirterek, ''Tam istediğimiz gibi değil, ama kısa sürede bundan iyisi beklenemezdi. Her maç, futbol olarak daha iyi bir seviyeye geldik. İyi bir hava yakalayarak şampiyonluk potasına girdik'' dedi. 
     Göreve geldiği dönemde futbolcuların ve taraftarın güvenlerini kaybettiğini gözlemlediğini de dile getiren Doğan, şöyle devam etti 
     ''İlk yarının bitiminde art arda kaybedilen maçlar olmuştu. Bu takım üzerinde olumsuz bir etki yaratmıştı. Ancak göreve geldiğimde en büyük avantajım oyuncularımın mantalitesini çok iyi bulmam oldu. Daha sonra aldığımız galibiyetlerle futbolcular ve seyircilere güven geldi. Kupada atladığımız turlar da ayrı bir hava getirdi. Bir bütünlük sağlandı, ancak önemli olan bunun devamını getirmek.'' Matematiksel olarak şampiyonluk şanslarının sürdüğüne dikkat çeken Doğan, ''Fenerbahçe'nin şampiyonluk yolunda büyük avantajı var, ancak bizim de şansımız var. Her maç bizim için final. Bu maçların sonucu bizi nereye getirir bakacağız. Sonuna kadar hedefimizi kovalayıp gidebileceğimiz kadar en iyi yere gideceğiz'' diye konuştu. 
     
     FATİH VE GÖKDENİZ KONUSU 

     Teknik direktör Doğan, Fatih ve Gökdeniz'in başka takımlara transferinin gündeme gelmesinden rahatsızlık duyduğunu söyledi. 
     Bu iki oyuncunun sözleşmesinin gelecek yıl sonunda biteceğini dile getiren Doğan, ''Futbolcuları motive ediyoruz, ancak maça bir gün kala basında bakıyoruz, Fenerbahçe, Beşiktaş ve Galatasaray'a transfer olmuşlar. Onlarla görüşüyoruz. Trabzonspor büyük bir kulüp, buradan büyük Avrupa'yı düşünün diyoruz. Bu oyuncuların transferinin gündeme gelmesinden rahatsızım, ancak Allah'tan çocuklar anlayışlı, iyi birer profesyoneller ve onlardan verim alıyoruz'' diye konuştu. 
     
     MALATYASPOR MAÇI 

     Teknik direktör Doğan, bu hafta daha önce çalıştırdığı Malatyaspor ile yapacakları maçın zorlu geçeceğini de ifade ederek, ''Biz profesyoneliz. Daha önce Malatyaspor'u çalıştırdım, ancak şu an Trabzonspor'un başarısı için mücadele ediyorum. İç sahada çok iyi oynayan ve gol pozisyonuna giren bir takım ile oynayacağız. Bu maçtan da galibiyetle ayrılarak hedefimiz yolunda devam etmek istiyoruz'' dedi. 
     
     ''YATTARA'NIN MANTALİTESİ ZAYIF'' 

     Ziya Doğan, sık sık yedek kulübesinde oturttuğu Gineli oyuncu Yattara'nın belli bir mantalite almadığını söyledi. 
     Gineli oyuncunun maça giderken cep telefonu ile konuştuğunu, bazen idmanlara geç geldiğini belirten Doğan, şöyle konuştu 
     ''Bunları kötü bir niyetle yapmıyor. Onu uyarıyoruz ve bu tür davranışlarını düzeltmeye çalışıyoruz. Ancak her defasında belli bir şeyi çıkıyor. Belli bir mantalite almamış. Kendisi çok yetenekli bir oyuncu, ancak takım oyununa katılımı istenilen seviyede değil. Yine de ilk geldiğim dönemdeki Yattara ile bugünkü arasında fark var. 
     Ankaragücü maçında direkt oynattım ve istediklerimi 55 dakika boyunca yaptı. 70 metreden gelip savunmadan top çıkarmaya başladı. Denizlispor maçında forvette ihtiyaç duydum ve ona görev verdim.'' 

     
</TEXT>
</DOC>
