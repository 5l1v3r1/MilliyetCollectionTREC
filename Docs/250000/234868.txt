<DOC>
<DOCNO> 234868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun69.html </URL>
<DATE> 2004/04/26/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
BM sözcüsü "Genel Sekreter'in iyi niyet misyonu sona erdi" 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro de Soto, New York'a gelerek Güvenlik Konseyi'ni bilgilendirecek. 
     BM Genel Sekreteri'nin sözcüsü Fred Eckhard, günlük basın toplantısında yaptığı açıklamada, Kıbrıs'taki referandumların ardından De Soto'nun yakında New York'a dönerek, Annan'a bir rapor sunacağını ve Konsey'i bilgilendireceğini belirtti. 
     Ada'daki BM barış gücünün bundan sonraki durumu ve görev yönergesine de Güvenlik Konseyi'nin karar vereceğini belirten Eckhard, iki tarafın referandumların sonuçlarına bakmaları gerektiğini, tarihi bir fırsatın kaçtığını söyledi. 
     Sözcü Eckhard, BM Genel Sekreteri'nin Cumartesi günü itibariyle ''İyi Niyet Misyonu''nun da sona erdiğini kaydetti. 
     ''Kıbrıs'taki plan başarılı olsaydı, dünyanın başka yerlerindeki sorunların çözümü için de bir örnek teşkil edebileceğini'' belirten Eckhard, Kıbrıs'ta taraflar arasındaki sınırın durumunun da Türk ve Rum taraflarının görüşmeleriyle açıklığa kavuşmasının beklendiğini söyledi. 
     Sözcü Eckhard, ikinci bir referandum yapılıp yapılmayacağı gibi konuların henüz açık olmadığını kaydetti. 
     Bu arada, diplomatik kaynaklar, De Soto'nun Annan ve Güvenlik Konseyi'ne sunacağı raporlarda, Türk tarafının çözüm için elinden geleni yaptığına, Rum yetkililerin ise uzlaşmaz tutumuna işaret etmesinin beklendiğini kaydettiler. 
     BM'nin referandumlar sonucu ortaya çıkan durumu ve 4 yıldır süren görüşmeleri değerlendirmesi, bundan sonra ne yapacağına karar vermesinin beklendiğini belirten BM kaynakları, De Soto'nun raporunun da bu açıdan önemli olduğunu belirttiler. 
     
</TEXT>
</DOC>
