<DOC>
<DOCNO> 246972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas12.html </URL>
<DATE> 2004/06/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tarım ve böcek ilaçlarındaki kanser tehlikesi... 
</HEADLINE>
<TEXT>

     Erciyes Üniversitesi Tıp Fakültesi Çocuk Sağlığı ve Hastalıkları Ana Bilim Dalı öğretim üyesi Prof. Dr. Mehmet Akif Özdemir, ''göz kararı, el yordamı'' ile kullanılan böcek ve tarım ilaçlarının kansere neden olduğunu söyledi. 
     Prof. Dr. Özdemir, AA muhabirine yaptığı açıklamada, Türkiye gibi sanayileşme sürecindeki toplumlarda, kirlenme iyi kontrol edilemediğinde insanların kimyasal kanserojen maddelere maruz kalma riskinin arttığını belirtti. 
     ''Çevresel faktörler ne yazık ki bugünden yarına kanser oluşumuna yol açmadıkları için zararlı değillermiş gibi algılanmakta ve insanları tedbir almaktan alıkoymaktadır'' diyen Özdemir, şöyle devam etti 
     ''Tarım ve böcek ilaçlarının tamamında pestisit maddesi vardır. Bu gibi ilaçların bilinçsizce göz kararı, el yordamı ile kullanılması kansere neden olmaktadır. Artık, dünya zararlı böcek ve bitkilerle mücadelede kimyasal ilaçları terk etmekte ve biyolojik mücadele yapmaktadır. Bitkilere zarar veren bir böceği yok etmek için başka bir böceği kullanmaktadır.'' Çocuk kanserlerinde ise genetik faktörlerin erişkinlere göre daha ön planda olduğuna işaret eden Özdemir, ''Çocuk kanserlerinde geçmişe oranla büyük bir artış var. Türkiye için elimizde sağlıklı bir istatistik olmamasına rağmen, geçen yıl servisimizde takip ettiğimiz lösemi vakalarında, önceki yıla oranla 2 kat artış oldu'' dedi. 
     
</TEXT>
</DOC>
