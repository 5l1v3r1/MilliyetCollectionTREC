<DOC>
<DOCNO> 247744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko08.html </URL>
<DATE> 2004/06/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İç Anadolu balık kaynıyor... 
</HEADLINE>
<TEXT>

     Kayseri il sınırları içindeki çeşitli akarsularda, yılda 1 milyon 780 bin kilo alabalık üretildiği belirtildi. 
     Kayseri Tarım İl Müdürü Adnan Akay, Kayseri'deki tatlısu balıkçılığının her geçen yıl yaygınlaştığını kaydetti. 
     Özellikle Pınarbaşı İlçesi ve çevresinde zengin su kaynakları bulunduğunu ifade eden Akay, bu ilçenin yakınlarından geçen ve Uzunyayla bölgesinden doğan Zamantı Irmağı'nın kollarından olan Yukarı Karagöz ve Şerefiye dereleri ile diğer akarsuların, alabalık yetiştirmek için çok elverişli olduğunu belirtti. 
     Akay, bu derelerin düzgün debili akarsular olduğunu vurgulayarak, ''Derelerin su ısısı da 10-16 derece arasında olması nedeniyle, alabalık yetiştirmeye çok uygundur'' dedi. 
     İl genelinde büyük bir çoğunluğu Pınarbaşı İlçesi'nde olmak üzere Bünyan, Develi, Sarıoğlan, Sarız ve Yahyalı ilçelerinde 20 civarında alabalık çiftliği bulunduğunu kaydeden Akay, çiftliklerde, büyük bir çoğunluğu Pınarbaşı İlçesi'nde olmak üzere yılda 1 milyon 780 bin kilo alabalık üretildiğini söyledi. 
     
     ETLERİ KALİTELİ 

     Akay, özellikle Zamantı Irmağı'nın kolları üzerinde kurulu çiftliklerde üretilen alabalıkların etlerinin kaliteli olduğunu belirtti. 
     Alabalığın yetişeceği suyun berrak ve kaliteli olması gerektiğini vurgulayan Akay, şunları söyledi 
     ''Zamantı Irmağı'nın kolları olan dereler yıl boyunca berrak akar. Alabalık üretebilmek için suyun berraklığının yanı sıra, kireç ve asitik asit bakımından da uygun olması gerekir. Pınarbaşı çevresindeki akarsular da bu özellikleri ve ısısı bakımından alabalık yetiştirmek için en uygun akarsulardır. Ilık sularda yetiştirilen alabalıkların etleri yumuşak olur ve pişirilirken dağılırlar. Bizim bölgemizdeki sular soğuk olduğu için balıklar daha diri ve pişirirken de dağılmaz. Suların özelliklerinin de iyi olması nedeniyle bölgemizde üretilen alabalıkların etleri daha kalitelidir.'' Yamula ve Bahçelik barajlarının devreye girmesiyle buralarda kafes balıkçılığı yapılabileceğini kaydeden Akay, ''barajlarda kafes balıkçılığına izin verilmesi ve diğer akarsuların da yeterinde değerlendirilmesi halinde, şu anki üretim birkaç katına çıkabilir. Böylelikle gelecekte Kayseri İç Anadolu'nun su ürünleri üretim merkezi olabilir'' dedi. 
     
</TEXT>
</DOC>
