<DOC>
<DOCNO> 243317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy33.html </URL>
<DATE> 2004/05/27/ </DATE>
<TIME> 21.04 </TIME>
<AUTHOR>  </AUTHOR>
<HEADLINE>
Başbakan Erdoğan İngilter'ye gitti. 
</HEADLINE>
<TEXT>

     Başbakan Recep Tayyip Erdoğan, özel uçak ATA ile saat 19.55'te İngiltere'ye gitti. 
     Erdoğan'ı, Esenboğa Havalimanı'ndan, Adalet Bakanı Cemil Çiçek, Milli Savunma Bakanı Vecdi Gönül uğurladı. 
     Uğurlamada, Başbakanlık Müsteşarı Ömer Dinçer, Ankara Valisi Yahya Gür, Ankara Büyükşehir Belediye Başkanı Melih Gökçek ve öteki ilgililer de hazır bulundu. 
     Erdoğan ile birlikte Devlet Bakanı Ali Babacan ile Enerji ve Tabii Kaynaklar Bakanı Hilmi Güler de İngiltere'ye gitti. 
     Başbakan Recep Tayyip Erdoğan, İngiltere'nin, başından itibaren Türkiye'yi AB konusunda sürekli olarak desteklediğini, İngiltere Başbakanı Tony Blair'in Türkiye ziyaretinde de bunu açıkça ortaya koyduğunu kaydetti. 
     Erdoğan, İngiltere'ye hareketinden önce Esenboğa Havalimanı'nda yaptığı açıklamada, Oxford Üniversitesi'nin davetlisi olarak İngiltere'ye gittiğini söyledi. 
     Bu yıl kendisinin katılacağı konferansa, her yıl geleneksel olarak Avrupa'nın değişik ülkelerinin devlet adamlarının çağrıldığını ve orada konuşmalar yaptığını ifade eden Erdoğan, dünya gündeminin önemli başlıklarının orada anlatıldığını kaydetti. 
     Erdoğan, konferansta, Aralık 2004'teki müzakereler öncesinde Avrupa Birliği ile ilgili Türkiye'nin düşüncelerini anlatacağını söyledi. 
     Konferansta, Türkiye'nin AB üyeliği başta olmak üzere, gerek siyasi, gerekse ekonomik alanda nereden nereye geldiğini ortaya koyma fırsatı bulacağını dile getiren Erdoğan, şöyle konuştu 
     ''Türkiye'nin gerek güven noktasında, gerekse istikrar noktasında şu anda yakalamış olduğu performansı oradaki tüm izleyenlere anlatma fırsatını yakalamış oluyorum. Oxford'daki temaslarımız sırasında İngiltere'nin bütün finans kuruluşlarıyla biraraya gelme fırsatımız olacak. Onlarla kahvaltılı bir toplantıda biraraya gelmek suretiyle karşılıklı soru-cevap şeklinde bir görüşmemiz olacak. Türkiye'deki son finans hareketlerini, ekonomik durumu kendileriyle karşılıklı müzakere etme fırsatını bulacağız. Ülkemizde doğrudan yabancı sermayenin, aldığımız son teşvik kararlarıyla birlikte daha pozitif bir konuma gelmesini sağlamayı hedefliyoruz.'' 
     
     İNGİLTERE'DE YAŞAYAN TÜRKLER 

     Başbakan Erdoğan, İngiltere'de yaşayan Türk vatandaşlarının çatısı altında toplandığı derneklerle de biraraya geleceklerini ifade ederek, o görüşmelerde, İngiltere'de yaşayan Türklerin sorunlarını dinleyeceğini ve sorunlara çözüm yolları arayacaklarını kaydetti. 
     Erdoğan, İngiltere'de bulunduğu süre içerisinde kendilerini, İngiltere Hükümeti adına Adalet Bakanı'nın kaldıkları otelde ziyaret edeceğini belirtti. 
     İngiltere'nin AB ülkeleri içerisindeki durumunun herkes tarafından bilindiğini anımsatan Erdoğan, ''İngiltere, başından itibaren Türkiye'yi bu konuda sürekli olarak desteklemiştir. Bundan sonra da aynı desteğin devamını, zaten kısa bir süre önce Tony Blair Türkiye'yi ziyaret ettiğinde de bunu açıkça ortaya koymuştur'' diye konuştu. 
     Başbakan Erdoğan, bir gazetecinin, ABD'deki G-8 zirvesine, İsrail ve Ürdün'ün de davet edildiğini anımsatarak, bu zirveden Ortadoğu ile ilgili bir planın çıkıp çıkmayacağını sorması üzerine, kendisine gelen yazıda, zirveye davet edilen ülkeler arasında Ürdün'ün olduğunu, ancak İsrail'in bulunmadığını belirtti. 
     G-8 zirvesinde, ağırlıklı olarak, Ortadoğu konusunun ele alınacağını ifade eden Erdoğan, ''Bizler de bu toplantıya 'özellikli' davet edilen bir ülke konumundayız. Temenni ederim ki o toplantıdan Ortadoğu'nun geleceğine yönelik olumlu kararlar çıksın'' dedi. 
     
     ''CEVAPLAR VERİLECEKSE BUNU HÜKÜMET VERİR'' 

     Erdoğan, ABD'nin İncirlik konusunda bir talepte bulunduğu anımsatılarak, bu konudaki görüşünün sorulmasına üzerine, ''Genelkurmayımızdan böyle bir bilgi çıkmadı. Sizin nereden böyle bir bilgiyi aldığınızı bilmiyorum. Böyle bir şey söz konusu değil. Bu tür talepler her zaman olabilir. Bu tür taleplere verilmiş ne Genelkurmayımızın ne de Dışişlerimizin olumlu bir cevabı vardır. Kaldı ki bu tür cevaplar verilecekse, bunu Hükümet verir. Böyle bir şey de söz konusu değil'' diye konuştu. 
     Afganistan'a asker gönderilmesiyle ilgili bir soru üzerine de Erdoğan, şu anda bu konuda netleşmiş bir durumun söz konusu olmadığını söyledi. 
     Başbakan Erdoğan, Büyük Ortadoğu Projesi'yle ilgili olarak basında, askerlerle siviller arasında görüş ayrılığı bulunduğu yönünde haberler olduğunu anımsatarak, bu projeye bakış açısını soran gazeteciye, ''Türkiye, örnek bir ülke olacaktır. Bu noktada hiç şüpheniz olmasın. Örnek ülke olmak bizi küçültmez, bizi büyütür'' yanıtını verdi. 
     
     ''İSABETLİ BİR AÇIKLAMA'' 

     Erdoğan, Günter Verheugen'in, ''Türkiye kriterleri yerine getirmezse bile müzakerelere başlanabilir'' şeklindeki açıklamasıyla ilgili görüşünün sorulması üzerine de ''Kendisine çok teşekkür ediyorum. İsabetli bir açıklama yapmış'' diye konuştu. 
     Türkiye'nin İsrail ile Filistin arasındaki barış çabalarında bir köprü olup olamayacağının sorulması üzerine ise Erdoğan, ''Şu G-8 toplantısını bir görelim. Bu toplantıdan sonra atılabilecek adımlara hep olumlu yaklaşıyoruz. Yeter ki barışın oluşmasında bizim de emeğimiz olsun'' dedi. 
     
</TEXT>
</DOC>
