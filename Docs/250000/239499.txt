<DOC>
<DOCNO> 239499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur52.html </URL>
<DATE> 2004/05/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Küçük çocuk 2 apartman arasına sıkışınca... 
</HEADLINE>
<TEXT>

     Bahçede oyun oynarken 2 apartman arasındaki boşluğa girip sıkışan Batuhan İnce 2 , yarım saatlik çalışmanın ardından kurtarıldı. 
     İnönü Caddesi'ndeki Hacı Bekir Tahsin Apartmanı'ndaki olayda, Ayşe İnce ev işleriyle meşgul olurken, oğlu Batuhan oynamak için bahçeye çıktı. Bu sırada yan binayla kendi apartmanları arasındaki boşluğa giren küçük çocuk, iki bina arasında sıkıştı. 
     Batuhan'ın ağlamaya başlamasıyla birlikte dışarı çıkan anne Ayşe İnce, oğlunun 10 metre uzunluğundaki boşlukta sıkışıp kaldığını görüp, 155 Polis İmdat telefonundan yardım istedi. 
     Kısa sürede olay yerine ulaşan polis ve itfaiye görevlileri, bir taraftan anneyi teselli ederken, diğer taraftan çocuğun sıkıştığı duvarı deldi. 
     Batuhan, titiz bir şekilde yürütülen yarım saatlik çalışma sonunda, sıkıştığı delikten kurtarıldı. Kendisine teslim edilen oğluna sarılan Ayşe İnce, uzun süre ağladı. 
     
</TEXT>
</DOC>
