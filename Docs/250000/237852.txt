<DOC>
<DOCNO> 237852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy26.html </URL>
<DATE> 2004/05/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Baykal "Irak'taki pisliklerin içine biz de girecektik" 
</HEADLINE>
<TEXT>

     CHP Genel Başkanı Deniz Baykal, Irak'taki askerlerin, esirlere yaptığı her türlü işkencenin ortaya çıktığını belirterek, ''Irak'ta esirlere yapılanlar hiçbir hukuka uymuyor'' dedi. 
     Baykal, Edirne'nin Meriç İlçesi'nde vatandaşlara hitaben yaptığı konuşmada, Trakya'nın önemli toprakları bulunduğunu ifade ederek, bu topraklarda çalışkan ve kendini işine vermiş çiftçilerin bulunduğunu söyledi. 
     Trakya'da en iyi toprak ve en iyi üreticinin bulunduğunu ifade eden Baykal, Trakya'nın tarım cenneti olmaması için hiçbir nedenin olmadığını kaydetti. 
     
     ''IRAK'TAKİ ESİRLER'' 
     Baykal, Irak'taki askerlerin, esirlere yaptığı işkencelerin ortaya çıkmaya başladığını ifade ederek, şunları kaydetti 
     ''Irak'ta esirlere yapılanlar hiç bir hukuka uymuyor. Irak'taki esirlere ne işkenceler yapıyorlar. Bize demokrasiyi uygulamıyorsunuz Avrupa Birliği'ne giremezsiniz diyorlardı. Peki Irak'taki bu manzara ne Yapılanlar ne uluslararası hukuka, ne de Avrupa İnsan Hakları sözleşmesine uyuyor. Yapılanlar, İncil'e, Tevrat'a ve Kuran'a aykırı. Ne dine mensup olursa ol, hiçbir kitap bir insanın başka birine böyle davranmasını istemez. Irak'ta esirlere yaptıkları terbiyesizliklere bakın. Bu pisliklerin içine biz de girecektik. 65 bin ABD askeri bizim toprağımıza yerleşecekti. Bu olumsuzluğa giden yolu biz önledik. Bunları isteyenler ise halen iktidarda.'' Baykal, konuşmasından sonra Ziraat Bankası Meriç Şubesi'nde mazot desteği ödemeleri almak için sırada bekleyenlerin yanına giderek, bir süre sohbet etti. 
     
     ERGENE NEHRİ'NİN KİRLİLİĞİ 
     Baykal, daha sonra Uzunköy İlçesi'nin Yeniköy Beldesi'ne geçerek burada vatandaşlarla sohbet etti. 
     Baykal, bir üreticinin Ergene Nehri'nin kirliliğine çözüm bulunmasını istemesi üzerine de Türkiye'nin birçok yerinde akarsuların kanalizasyon gibi kullanıldığını belirterek, Ergene'nin Trakya'nın can damarı olduğunu söyledi. 
     Türkiye'nin en iyi pirincinin burada yetiştiğini anlatan Baykal, ''Ergene kirlenince pirincin tadı kaçtı. Trakya'nın pirinci acı oldu. Pirinçte ve çeltikte ithalata açılınca kendi üreticimizi bir kez daha vurmuş olduk'' dedi. 
     Baykal, Süloğlu İlçesi'nde de Belediye Başkanı İsmet Balin'i ziyaret etti. 
     
</TEXT>
</DOC>
