<DOC>
<DOCNO> 237877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo17.html </URL>
<DATE> 2004/05/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Konyaspor'da Malatyaspor maçı hazırlıkları... 
</HEADLINE>
<TEXT>

     Konyaspor'da hafta sonu yapılacak Malatyaspor maçında hafif sakatlıkları süren Ogün ve Cenk'in yerine Tayfun ve Ömer'in oynaması bekleniyor. 
     Ligin bitimine 2 hafta kala son deplasman maçına çıkacak Konyaspor'da Malatyaspor maçının hazırlıkları iyi geçerken, sakat olan Ogün ve Cenk antrenmanlara sadece düz koşuyla katıldı. 
     Ligdeki ilk 10 hedefine ulaşmak için deplasmanda mutlak galibiyet hedefleyen yeşil-beyazlılar, sahaya farklı bir kadroyla çıkmaya hazırlanıyor. 
     Hafif sakatlıkları süren Ogün ve Cenk'in yerine, ilk 11'de Ömer ve Tayfun'a yer verecek teknik heyet, kanatları en iyi şekilde kullanarak organize ataklarla gol bulmayı hedefliyor. 
     Konyaspor Basın Sözcüsü Sefa Ortaç, ligi iyi bir yerde bitirmeyi istediklerini söyledi. Bu nedenle, sahasında iyi top oynayan Malatyaspor'dan 3 puan almaları gerektiğini belirten Ortaç, ''Futbolcularımıza güveniyoruz. Deplasmandan puan ya da puanlarla döneceklerinden şüphemiz yok'' dedi. 
     Konyaspor, yarın Ankara üzerinden Malatya geçecek. 
     
</TEXT>
</DOC>
