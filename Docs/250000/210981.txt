<DOC>
<DOCNO> 210981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/yasam/yas01.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzlu yolda aile faciası 
</HEADLINE>
<TEXT>

   Doktor Kadir Durak, kullandığı otomobille Gelibolu'da TIR'ın altına girdi. Kendisi, doktor olan eşi ve 3 çocuğu öldü. Çiftin hafif yaralanan diğer çocuğu ise hastaneye kaldırıldı... 
   
   Çanakkale'nin Gelibolu ilçesinde TIR'ın altına giren otomobilde bulunan doktor çift ile 3 çocukları yaşamını yitirdi, 1 çocukları yaralandı. 
   Burhanlı köyü yakınlarında dün gece meydana gelen kazada, Nöroloji Uzmanı Kadir Durak'ın kullandığı otomobil, buzlu yolda kontrolden çıkarak karşı yönden gelen Slovak vatandaşı Jan Klatik'in kullandığı TIR'ın altına girdi. 
   
   TIR sürücüsü gözaltında 
   Kazada Durak, eşi Kadın Doğum Hastalıkları Uzmanı Hüsniye Durak, çocukları Ali Emir, Eda ve Sanem İsra Durak öldü. Çiftin diğer çocukları Beyza Hilal Durak da hafif yaralanarak Gelibolu Devlet Hastanesi'nde tedavi altına alındı. TIR sürücüsü Klatik, gözaltına alındı. 
   
   Hepsi 'pekiyi' Yasemin    DHA 
      Kesin teşhisi konulamayan bir kan hastalığından rahatsızlanarak Ankara'da tedavi altına alınan Yasemin Çetintaş 11 , heyecanla beklediği karnesini göremedi. 
   Kastamonu Merkez İlköğretim Okulu 4. sınıf öğrencisi Yasemin, tedavi gördüğü Ankara Numune Hastanesi'nde karnesini almasına 10 gün kala son nefesini verdi. Yasemin'in yaşamını yitirmesiyle, sınıfı 4 B'deki karne coşkusu da hüzne dönüştü. Küçük Yasemin için düzenlenen hüzünlü karne törenine, Kastamonu Milli Eğitim Müdürü Yusuf Sezer de katıldı. Sezer, teselli etmeye çalıştığı Yasemin'in arkadaşlarına, "Acınızı yürekten paylaşıyoruz. Yasemin'i sonsuza kadar yaşatmak istiyorsanız başarınızı en üst seviyeye çıkarın" dedi. Sezer, törenin ardından evine gittiği Yasemin'in annesi Sultan Çetintaş'a, okuldaki yardım kampanyasında toplanan para ile kızının karnesini teslim ederek, başsağlığı diledi. 
   
   
</TEXT>
</DOC>
