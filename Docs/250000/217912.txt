<DOC>
<DOCNO> 217912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/yazar/akyol.html </URL>
<DATE> 2004/02/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
DEHAP ve Kürtler 
</HEADLINE>
<TEXT>

   
   DİYARBAKIR Belediye Başkanı Feridun Çelik'in DEHAP'tan ayrı, bağımsız adaylığını koyması çok önemli bir olay... Murat Bozlak ve Ahmet Türk gibi 'ağır toplar'ın da onu desteklemesi gösteriyor ki, bu hadise, DEHAP'ın aday yapmadığı Feridun Çelik'in şahsi tepkisi değil, siyasi bir tavırdır. 
   Ahmet Türk CHP geleneğinden gelen ılımlı, sağduyulu bir Kürt politikacıdır. 
   Eski HADEP Genel Başkanı Murat Bozlak da Kürt meselesini Türkiye'nin siyasi ve sosyolojik gerçeklerini gözeterek düşünen bir kimsedir. 
   Derya Sazak'ın "Basın Odası"nda Bozlak önemli açıklamalar yapmıştı. Milliyet 21 Ekim 2002 
   DEHAP'ın 2000 seçimlerine hiçbir baskı altında olmadan girdiğini belirtiyordu. Bölgenin rahatladığını, insanların kavga istemediğini, etnik parti değil, bütün Türkiye'yi kucaklayan bir parti olduklarını, barajı çok rahat aşacaklarını söylüyordu. 
   Halbuki yüzde 6'da kaldılar. 
   DEHAP içinde yavaş yavaş dışa vuran fikir ayrılıklarının köklerini buralarda aramak lazım. 
   
   DEHAP Kürt vatandaşlarımızdan bile umduğu oyu alamayan 'demir leblebi' gibi bir partidir. Erimiyor ama değişik kitlelere açılarak büyüyemiyor da... 
   Çünkü, partiye egemen bir "oligarşi" partiyi sımsıkı avucunun içinde tutuyor. Her şey "tepeden inme emirler"e bağlı... 
   Diyarbakır Bağlar Belediye Başkanı Cabbar Leygara, DEHAP'ın "belediye hizmetleri" konusunda başarılı birkaç belediye başkanından biri idi. Ama belediye başkanlarında "kamu hizmeti"nden ziyade "siyasi" nitelikler arayan DEHAP yönetimi onu tasfiye etti. Yerine Çanakkaleli bir bayanı aday gösterdi. Bağlar ahalisiyle hiçbir bağı yok... 
   Mersin'in Akdeniz belediyesi başka bir örnek. DEHAP'tan belediye başkanı seçilen Fazıl Türk, Ahmet Türk'ün yeğeni... Belediye hizmetleri konusunda yine iyi bir izlenim bırakmış. Onu da tasfiye ettiler. Yerine, ailesi Paris'te yaşayan bir ismi aday gösterdiler. 
   Kıstas, kitlelerle bağ değil, kamu hizmeti de değil, DEHAP'a yön veren "oligarşi"nin istekleri... 
   
   BÖYLE kapalı, oligarşik, 'demir disiplinli' partiler geniş kitlelere açılamazlar. Çünkü geniş kitlelerin birbirinden çok farklı olan duyarlıklarına göre değil, "oligarşi"nin tepeden gelen emirlerine göre yapı kurarlar ve siyaset yaparlar. 
   Murat Bozlak'ın ve Ahmet Türk'ün buna uzun süre tahammül edeceklerini zaten sanmıyordum. DEHAP çizgisi mesela Şerafettin Elçi ve Tarık Ziya Ekinci gibi saygın birçok ismi ya hiç bünyesine alamamış veya birçok kimse girdikten sonra ayrılmıştır, Fehmi Işıklar ve Mehmet Metiner gibi... 
   Türkiye'de nüfusun ne kadar iç içe geçtiğini, kimlik sorunlarının etnik milliyetçilikle değil, mülki ve milli bütünlük içinde demokrasinin gelişmesi ile çözüleceğini gören birçok Kürt aydını ve bu sosyolojik gerçeği günlük hayatında yaşayan geniş halk kitleleri bu küçük "demir leblebi"nin içine sığar mı Sığmıyor işte... 
   Feridun Çelik'i ihraç edeceklermiş. Krizin orada noktalanacağını sanmıyorum. 
   DEHAP hareketi kaçınılmaz bir dönüm noktasına doğru gidiyor. Sağduyu uzun süre aşırılıkla bir arada yaşayamaz. 
   
      
   
   
</TEXT>
</DOC>
