<DOC>
<DOCNO> 207960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur22.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Erkal'dan örnek proje... 
</HEADLINE>
<TEXT>

     Ses sanatçısı İbrahim Erkal, İstanbul'da açacağı konservatuvardan elde edeceği gelirle her yıl 6 okul yaptırıp eğitime destek vereceğini söyledi. 
     İbrahim Erkal ve eşi Filiz Erkal, evleri ile İstanbul'da kuracakları konservatuvarın iç dekorasyonunu yapmayı üstlenen Euro Dekor Mağazası'nın sahibi Cüneyt Güçlü'nün daveti üzerine Eskişehir'e geldi. 
     Erkal, burada düzenlediği basın toplantısında, yapımı süren konservatuvarın kısa sürede hizmete girmesi için çalışmaların tüm hızıyla devam ettiğini belirterek, buradan elde edeceği gelirle ihtiyacı olan illerde ''Canısı'' adını vereceği ilköğretim okulları yaptıracağını kaydetti. 
     Konservatuvardan ayda 25 milyar lira kazanmayı hedeflediğini ve iki ayda 50 milyar liraya, bir ilköğretim okulu yaptırmayı planladığını anlatan Erkal, ''İmkanlarım ölçüsünde eğitime destek vermeyi düşündüm ve bu projeyi hayata geçirmeye karar verdim. Anadolu'da okulu olmayan öğrencilere okul yaptırarak katkı sağlayabilirsem ne mutlu bana'' dedi. 
     
     MAGAZİN KÜLTÜRÜ... 

     Erkal, Türkiye'deki magazin kültürünün kendine çekidüzen vermesi gerektiğine de değinerek, şöyle konuştu 
     ''Magazin dünyasının pırıltılı ışıklarından, evinde ekmeği olmayan yoksul insanların etkilendiğini görüyoruz. Son olarak uyuşturucudan yaşamını yitiren mankenin babasının söylediği kızım televole kültüründen etkilendi sözü çok doğrudur. Kimi zaman beni de bu kültürün içine çekmeye çalıştılar, ancak 3 yıldır hiçbir televole programında yer almadım. Üç aylık hamile eşimi bile ilk kez Eskişehir'de sizler görüyorsunuz. Magazin basını kendisine çekidüzen vermek zorundadır.'' 
     
</TEXT>
</DOC>
