<DOC>
<DOCNO> 219741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun27.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto yarın Ankara'ya gidecek 
</HEADLINE>
<TEXT>

     Lefkoşa'da sürdürülen Kıbrıs müzakerelerine BM Genel Sekreteri Kofi Annan adına katılan Kıbrıs Özel Temsilcisi Alvaro de Soto, danışmalarda bulunmak amacıyla yarın Ankara'ya gidecek. 
     De Soto, Ankara'da Dışişleri Bakanlığı yetkilileriyle Kıbrıs müzakerelerinde gelinen son aşamayla ilgili danışmalarda bulunacak. 
     De Soto'nun önümüzdeki günlerde Atina'ya da aynı çerçevede bir ziyarette bulunacağı, ancak bu ziyaretin kesin tarihinin henüz belli olmadığı belirtildi. 
     
     PRENDERGAST BU SABAH AYRILDI 
     Öte yandan, Kıbrıs'ta görevli BM Barış Gücü Sözcüsü Brian Kelly, BM Genel Sekreteri'nin Siyasi İşler Yardımcısı Sir Kieran Prendergast'ın adadaki temaslarını tamamlayarak, bu sabah New York'a hareket ettiğini bildirdi. 
     Prendergast'ın adada hedeflediği tüm görüşmeleri yaptığını ve Kıbrıs konusuna ilişkin son durum hakkında gerekli istişarelerde bulunduğunu kaydeden Kelly, Sir Kieran Prendergast'ın, BM'de kendisini bekleyen yoğun işleri de göz önüne alarak, bu sabah adadan ayrıldığını belirtti. 
     İki tarafla istişarelerde bulunmak amacıyla 2 Mart Salı günü adaya gelen BM Genel Sekreter Yardımcısı Sir Kieran Prendergast, dün KKTC Cumhurbaşkanı Rauf Denktaş ve Rum yönetimi lideri Tasos Papadopulos'la ayrı ayrı görüşmüştü. Kıbrıs müzakerelerinde gelinen noktayla ilgili olarak BM Genel Sekreteri'nin Kıbrıs Özel Temsilcisi Alvaro de Soto'yla durum değerlendirmesinde de bulunan Prendergast, Kıbrıs müzakerelerinin dünkü bölümüne de katılmıştı. 
     Prendergast, New York'a dönüşünde, BM Genel Sekreteri Kofi Annan'ı müzakereler hakkında bilgilendirecek. 
     
</TEXT>
</DOC>
