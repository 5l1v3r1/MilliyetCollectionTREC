<DOC>
<DOCNO> 200312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/spor/spo06.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu ama yaralı 
</HEADLINE>
<TEXT>

   Danimarka ve Yunan basını, Türkiye'nin güçlü bir rakip olduğu ancak son dönemlerde düşüş yaşadığı görüşünde birleşti. Extrabladet, "Türkler'den niçin korkuyorsunuz " başlığını attı 
   
   'İşimiz kolay değil' 
   2006 Dünya Kupası elemelerinde aynı grupta yer aldığımız dişli rakipler Danimarka ve Yunanistan'da basın, Türkiye'nin zorlu ama yaralı bir rakip olduğu görüşünü savundu. Danimarka'da BT gazetesi, "Türkiye Dünya 3.'sü ve zor puan alınacak bir ekip. İşimiz kolay değil. Ümidimiz, Türkiye, Arnavutluk ve Yunanistan'ın birbirine karşı kaybedeceği puanlarda" diye yazdı. Teknik direktör Olsen de Türkiye'den özellikle evinde puan almanın zor olduğunu söyledi. 
   
   Oyuncular memnun oldu 
   DANİMARKA'NIN Extrabladet gazetesi ise farklı bir görüş savunarak "Kafanıza bir kebap yersiniz" başlığını kullandı ve önce Türkiye'yi isteyenlerin kuradan sonra çekingen konuşmasını eleştirdi. Gazete "Türkiye çıksın istiyorduk. Şimdi niye korkuyorsunuz. Ülkemizde kebap satan Türkler'den mi çekiniyorsunuz " yorumunu yaptı. Gazete ayrıca Danimarkalı futbolcuların, teknik direktör Olsen'in aksine ilk torbadan Türkiye'nin gelmesinden memnun olduklarını yazdı. 
   
   Yaşlı Hakan Şükür 
   YUNANİSTAN'DA Goal News, "Geçebiliriz. Türkiye'nin formsuzluğu bizim için şans. Yaşlı Hakan Şükür'e güveniyorlar. Defans ağır. Eğer takımda revizyon yapılmazsa işimiz kolaylaşır. Nihat ve Emre iyi ama Rüştü formsuz" diye yazdı. Fos gazetesi "Türkiye alarmı. Federasyon şimdiden Yunanistan'daki maçta alacağı önlemleri düşünüyor" derken, Antenna 1 TV'si "Türkiye Ümit takımdaki yıldızlarını kullanırsa şansını artırır" yorumunu getirdi. 
   
   Fikstür krizi büyüyor    MEHMET DEMİRCAN 

   ALMANYA'DA yapılan 2006 Dünya Kupası Kuraları'nda yaşanan fikstür krizi yeni bir boyut kazandı. Milli takım yetkililerinin diğer ülke federasyonlarıyla konuştuktan sonra FİFA'nın özel yemeğine de katılmayarak, Ukraynalılarla anlaşmadan salonu terketmeleri, FİFA'yı çaresiz bıraktı. Toplantıya geç katılan Ukrayna'nın, fikstür toplantısının Kiev'de yapılması konusundaki ısrarı sürüyor. Ukraynalılar'ın, kuraya 7 kişi ile katılan Türkiye Futbol Federasyonu'na kızgın olduğu belirtildi. 
   
   
</TEXT>
</DOC>
