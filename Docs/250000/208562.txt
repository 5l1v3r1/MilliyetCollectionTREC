<DOC>
<DOCNO> 208562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun30.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bot "Türkiye'nin AB üyeliğinin İslamiyet'e olumlu bir sinyal olur" 
</HEADLINE>
<TEXT>

     Hollanda Dışişleri Bakanı Ben Bot, Türkiye'nin AB üyeliğinin İslamiyet'e olumlu bir sinyal olacağını söyledi. 
     Bot, Alman Die Welt gazetesine verdiği demeçte, Türkiye'nin AB üyeliğini savunarak, ''Türkiye'nin kendisi, AB ülkelerindeki önyargıların giderilmesine büyük katkı sağlayabilir. Ayrıca Müslüman ülkesi olduğu için alınmaması gerektiği şeklindeki argümana katılmıyorum. Müslüman bir ülkenin AB'ye girmesi, İslamiyet'e olumlu bir sinyal olacaktır'' dedi. 
     AB Komisyonu raporunda ve Kıbrıs sorunuyla ilgili olarak olumlu gelişmeler meydana gelmesi durumunda, Türkiye'nin üyeliği konusunda müzakerelere başlanabileceğini kaydeden Bot, şunları söyledi 
     ''Türklere her zaman üyeliğe aday olduklarını ve bir süre sonra üye olabileceklerini söyledik. AB bu konuda bir söz verdi. Hem de bir kez değil, birkaç kez. AB inandırıcı olmak istiyorsa sözünde durmalı. Türkiye'nin ne zaman üye olabileceği, Kopenhag kriterlerini yerine getirmesine bağlı. Konsey, kriterleri yerine getirdiğine inandığı takdirde Türkiye ile üyelik müzakerelerine başlanmalı.'' Bot, Romanya ve Bulgaristan ile Arnavutluk'un üyeliği konusunun bile tartışıldığına dikkati çekerek, ''Ukrayna'nın üyeliği bile düşünülüyor. Bu ülkelere Müslüman, Hıristiyan ya da Ortodoks olup olmadıkları sorulmuyor. Bir zaman sonra 35 üyeli bir birlik haline geldiğimizde, belki 'İyi ki Ankara'yı aldık' denilecek. Çünkü bu durumda Irak, İran ve Kafkaslar'a sağlam bir sınırımız olacak'' ifadesini kullandı. 
     Bot, Türkiye'ye karşı önyargıların nasıl aşılabileceği şeklindeki bir soruya karşılık da, ''Her zaman Türkiye'nin modern ve demokratik bir ülke olduğu ve Kopenhag kriterlerini yerine getirdikten sonra bizim ülkelerimizdeki gibi normların olacağı söylenmeli. Ayrıca geleceğimiz için, birliğin sınırlarının Türkiye ile birlikte daha iyi korunabileceğine işaret edilmeli. Ancak bunları anlatmanın kolay olmayacağını ben de biliyorum'' diye konuştu. 
     
</TEXT>
</DOC>
