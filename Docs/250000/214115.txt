<DOC>
<DOCNO> 214115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur02.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Seul'de Kore iş çevreleriyle biraraya geldi... 
</HEADLINE>
<TEXT>

     Başbakan Recep Tayyip Erdoğan, Türkiye'nin özel sektörü ekonominin itici ve dinamik gücü olarak gördüğünü belirterek, ''Ulusal ekonomide kamunun payını mümkün olduğu ölçüde azaltarak daha etkin bir hale getirmeyi ve özel sektörün başat bir rol üstlenmesini arzu ediyoruz'' dedi. 
     Başbakan Erdoğan, Güney Kore'nin başkenti Seul'deki temaslarını sürdürüyor. Erdoğan, bu çerçevede, kaldığı Grand Hyatt Oteli'nde Kore iş çevreleriyle öğle yemeğinde biraraya geldi ve Türk-Kore İş Konseyi Toplantısı'na katıldı. 
     Erdoğan, burada yaptığı konuşmada, Türkiye'nin Kasım 2002 genel seçimlerinden sonra hem siyasi hem ekonomik istikrarı yakaladığını ifade ederek, hükümet olarak, bu güven ve istikrar ortamını sürdürmeye kararlı olduklarını söyledi. 
     Uygulamaya konulan ekonomik önlemlerin kısa sürede olumlu sonuçlar vermeye başladığını kaydeden Erdoğan, Türkiye'nin ekonomik verilerine ilişkin açıklamalarda bulundu. 
     Ekonomideki olumlu gelişmelerin yanı sıra Türkiye'nin Avrupa Birliği'ne AB tam üye olma sürecinde çok önemli adımlar attığını dile getiren Erdoğan, bu yılın sonlarında Türkiye'nin AB'ye tam üye olarak katılımı müzakereleri için kesin bir tarih saptanmasını beklediklerini belirtti. 
     
     ''TÜRKİYE, YABANCI YATIRIMCILAR İÇİN CAZİP''- 
     Türkiye'nin yabancı yatırımcılar için cazip bir ülke konumuna geldiğini anlatan Erdoğan, Haziran 2003'te yürürlüğe giren yasayla Türk ve yabancı yatırımcıların eşit konuma getirildiğini, Türkiye'deki yabancı yatırımcılar için güvenli ve istikrarlı bir ortam sağladığını söyledi. 
     Erdoğan, Türkiye'de 21 adet serbest ticaret bölgesi bulunduğunu, bu bölgelerdeki ticaret hacminin değerinin 11.1 milyar dolara ulaştığını bildirdi. 
     Ekonomik hedeflere ulaşmak açısından özelleştirmeye önem verdiklerini kaydeden Erdoğan, ''Türkiye, özel sektörü ekonominin itici ve dinamik gücü olarak görmektedir. Ulusal ekonomide kamunun payını mümkün olduğu ölçüde azaltarak daha etkin bir hale getirmeyi ve özel sektörün başat bir rol üstlenmesini arzu ediyoruz. Bu bağlamda özelleştirmeye büyük önem atfediyoruz'' diye konuştu. 
     Tekel, Türk Telekom, Tüpraş ve Petkim başta olmak üzere özelleştirmeyi hızlandırmak istediklerini anlatan Erdoğan, şöyle devam etti 
     ''Üzülerek ifade etmem gerekiyor ki, Türkiye ile Kore Cumhuriyeti arasındaki ikili ekonomik ve ticari ilişkiler arzu ettiğimiz düzeyde değildir. İki ülkenin ekonomik ve ticari potansiyelini dikkate aldığımızda, önümüzde büyük işbirliği imkanlarının bulunduğunu değerlendiriyoruz. İki ülke arasındaki ticaret hacmi, Ocak-Ekim 2003 itibarıyla 1 milyar 71 milyon 9 bin dolardır. Kore'den ithalatımız 1 milyar 23 milyon 103 bin dolar, ihracatımız ise 48 milyon 436 bin dolardır. Kore'nin, Türkiye'deki toplam yatırımları 325 milyon dolar düzeyindedir. 
     Koreli işadamlarının, iki ülkenin iş imkanlarını daha etkin bir şekilde değerlendirmelerini beklemekteyiz. Bu çerçevede, Türk-Kore İş Konseyi toplantılarının bundan böyle düzenli olarak yapılmasının, ikili ekonomik ve ticari ilişkilerimize ivme kazandıracağına inanıyoruz. Koreli işadamlarını, Türkiye'de kendilerine sunulan imkanlardan yararlanarak yatırım yapmaya davet ediyoruz.'' 
     
     ''ÜÇÜNCÜ ÜLKELERDE İŞBİRLİĞİ'' 
     Müteahhitlik hizmetlerinin Türk ekonomisinin temel taşlarından biri olduğunu kaydeden Erdoğan, Koreli işadamlarıyla Türk karşıtlarının üçüncü ülkelerde işbirliği yapabileceklerini söyledi. Erdoğan, bu bağlamda Irak'ın yeniden imarı ve ihyası sürecinde iki ülkenin ortak müteahhitlik hizmetleri alanında işbirliği yapmalarının yararlı olacağını ifade etti. 
     Erdoğan, Türkiye'nin Rusya ve Orta Asya cumhuriyetlerinde de önemli miktarda yatırımı bulunduğunu ve bu ülkelerde de işbirliğine hazır olduğunu kaydetti. 
     Başbakan Erdoğan, konuşmasını şu sözlerle tamamladı 
     ''Aramızda, 1950 Kore Savaşı'nda başlayan ciddi manadaki dostluğun, 1999 deprem felaketinde Kore halkının gösterdiği hassasiyetle zirveye taşındığını biliyoruz. 2002 Dünya Kupası'nda Daegu'da Kore seyircisinin yarısı Türkiye, yarısı Kore için bağırıyordu. Maçın sonucunda, el ele dünyaya çok önemli bir mesaj verilmişti. İstiyoruz ki bu mesaj ekonomide de kendisini çok açık ve net olarak bir dayanışmayla göstersin. Ben bu duyguların gerek Türk gerekse Koreli işadamlarında müşterek olarak oluştuğunu görüyorum.'' 
     
</TEXT>
</DOC>
