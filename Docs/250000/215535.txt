<DOC>
<DOCNO> 215535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur14.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış şartları yaşamı zorlaştırıyor... İşte yurttan haberler... 
</HEADLINE>
<TEXT>

     Yurtta etkili olan soğuk hava ve kar yağışı yaşamı olumsuz etkiliyor. 
     Sivas'ta, yoğun kar yağışı ve tipi nedeniyle, Sivas'ı Kayseri'ye bağlayan Şarkışla-Pınarbaşı karayolu ulaşıma kapandı. 
     Yetkililer, Sivas merkez ve ilçelere bağlı toplam 5 köy yolunun ulaşıma kapalı olduğunu, bu yollardan 77'sinde çalışmalarının sürdürüldüğünü bildirdiler. 
     Sivas Valiliği bünyesinde oluşturulan kriz masası yetkilileri ise olumsuz hava koşulları nedeniyle taşımalı sistemli bazı okullarda eğitime ara verildiğini kaydettiler. 
     Bu arada, 73 köye elektrik verilemediğini, 111 yerleşim biriminin ise haberleşme sisteminin kapalı olduğunu belirten yetkililer, Sivas'ın ''kara noktaları'' olarak bilinen Sakaltutan, Seyfebeli, Yaraşbeli, Çamlıbel, Koyuncu rampası, Yağdonduran ve Kızıldağ mevkiilerinde sürücülerin dikkatli olmasını istediler. 
     
     BURSA 

     Kış turizminin önde gelen merkezlerinden Uludağ'da, kar kalınlığı 3 metre 80 santimetreye ulaştı. 
     Uludağ Meteoroloji İstasyonu yetkilileri, oteller bölgesinde kar kalınlığının 380 santimetreyi bulduğunu belirttiler. 
     Havanın güneşli ve açık olduğu, sıcaklığın eksi 7 derece olarak ölçüldüğü Uludağ'da, kar yağışının yarına kadar aralıklarla sürmesi bekleniyor. Bursa-Uludağ karayolunun ise trafiğe açık olduğu bildirildi. 
     
     KAYSERİ 

     Kayseri'de önceki gün başlayan ve aralıklarla devam eden kar yağışı ve tipi nedeniyle halen Pınarbaşı, Sarız, Tomarza, Bünyan, Sarıoğlan ve Develi ilçelerinde 47 köy yolu ulaşıma kapalı bulunuyor. 
     Köy Hizmetleri İl Müdürlüğü ekiplerinin, kapalı köy yollarında kartemizleme çalışmalarını sürdürdüğü, ancak tipi nedeniyle ulaşıma açılan yoların bazı bölümlerinin yeniden kapandığı kaydedildi. 
     
     ORTA KARADENİZ 

     Samsun, Ordu ve Sinop'ta kar yağışı sonucu 1209 köy yolunun ulaşıma kapalı olduğu bildirildi. 
     Özellikle Samsun'un yüksek kesimlerinde kar yağışı sonucu 641, Ordu'da 425, Sinop'ta ise 143 köyle ulaşım sağlanamıyor. 
     Bu arada, bölgede çok sayıda köye elektrik verilemediği, telefon irtibatı sağlanamadığı bildirildi. 
     Yetkililer, kapalı köy yollarını açma çalışmalarının sürdürüldüğünü, elektrik ve telefon hatlarındaki arızalarının ise giderilmeye çalışıldığını söylediler. 
     
     GÜNEYDOĞU ANADOLU 

     Diyarbakır'da 110, Batman'da 85, Mardin'de , Siirt'te 76 ve Şırnak'ta 61, Malatya'da 164 olmak üzere toplam 549 köy yolunda ulaşımsağlanamıyor. 
     Ayrıca, Şırnak-Uludere-Beytüşşebap ile Siirt-Pervari karayolu kar ve tipi nedeniyle ulaşıma kapandı. 
     
     VAN VE HAKKARİ 

     Meteoroloji Bölge Müdürlüğü yetkililerinden alınan bilgiye göre, sıcaklığın eksi 16 derecenin altına düşmesiyle Van'da yılın en soğuk gecesi yaşandı. 
     Yetkililer, Van merkezde kar kalınlığının 10 santimetreye ulaştığını, kar yağışının öğlen saatlerinden sonra aralıklarla etkisini göstereceğini kaydettiler. 
     Karayolları 11. Bölge Müdürlüğü yetkilileri ise Şemdinli-Alan, Yüksekova-Şemdinli ile Hakkari-Çukurca ayrım 9. Bölge Hududu yollarının ulaşıma kapandığını bildirdiler. 
     Köy Hizmetleri Bölge Müdürlüğü yetkilileri de, Van'da 388, Hakkari'de ise 111 köy yolunun ulaşıma kapalı olduğunu, yol açma çalışmalarının aralıksız devam ettiğini bildirdiler. 
     Hakkari'nin Şemdinli İlçesi'nde ise enerji nakil hatlarında meydana gelen arıza nedeniyle ilçe merkezine dün akşamdan bu yana elektrik verilemiyor. 
     
     ÇANKIRI 

     Çankırı'nın ilçelerinden Atkaracalar'da 3, Bayramören'de 6, Çerkeş'te 10, Ilgaz'da 7, Kurşunlu'da 7, Orta'da 4, Şabanözü'nde 4 ve Yapraklı'da 10 olmak üzere toplam 51 köyde yollar ulaşıma kapandı. 
     Yetkililer, kapanan köy yollarının açılması için ekiplerin 24 saataralıksız çalıştığını belirttiler. 

     
</TEXT>
</DOC>
