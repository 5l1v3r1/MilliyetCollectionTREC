<DOC>
<DOCNO> 236363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/siyaset/asiy.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye için cesaret 
</HEADLINE>
<TEXT>


40 yıldır AB üyeliği vaat edilen Türkiye'nin dışlanamayacağını söyleyen Schröder, 'Sözümüzü tutma cesareti gösterelim' dedi 


Almanya Başbakanı Gerhard Schröder, Türkiye'nin AB üyeliğine karşı çıkan Hıristiyan Demokratlar'ı "Türkiye'ye 40 yıldır Kopenhag kriterlerini yerine getirdiği takdirde AB'ye gireceği söylendi. Şimdi körü körüne popülizm yaparak, 'Bu olmaz' diyorsunuz" sözleriyle eleştirdi. Dışişleri Bakanı Joschka Fischer de Türkiye'ye "hayır" denilmesinin kötü sonuçlar doğuracağını kaydetti. 
Schröder ve Fischer dün federal mecliste AB'ye 10 yeni üyenin katılımıyla ilgili yapılan tartışmalarda, Türkiye'nin Birliğe üyeliğine "tam destek" veren açıklamalarını yineledi. 

'Türkiye barıştırır' 
Schröder, Türkiye'nin üyeliğiyle köktendinci olmayan İslam ile Batılı aydınlanma arasında barışma sürecinin başlayacağını ve bunun Avrupa'nın güvenliği için büyük kazanç olacağını kaydetti. Ortadoğu'ya nasıl istikrar getirebileceğinin konuşulduğunu hatırlatan Schröder, en büyük istikrarın Türkiye'deki reform sürecinin başarılı olmasıyla sağlanabileceğini söyledi. Schröder, "Bunda da sadece 'Evet, size verdiğimiz sözü tutacağız' deme cesaretini gösterirsek başarılı oluruz. Benim bu tartışmadan hiçbir korkum yok" dedi. 

'Kör popülizm' 
Türkiye'ye 40 yıldır Kopenhag kriterlerinin hatırlatıldığını vurgulayan Schröder, Türkiye'nin üyeliğine karşı olanları şu sözlerle eleştirdi "Bazıları yapmayacaklarını umdu, ancak Türkler başarılı görünen bir yola çıktılar. Şimdi siz geliyor ve körü körüne popülizm yaparak, 'Bu olmaz' diyorsunuz. Son yaptığımız tartışmada size eski Başbakan Helmut Kohl'ün Türkiye'nin AB üyeliğini destekleyen sözlerini hatırlatmak zorunda kalmıştım. Artık bundan sadece yavaş yavaş uzaklaşmakla kalmıyor, adeta kaçıyorsunuz." 

'Ölçüt Diyarbakır' 
Türkiye'ye 40 yıldan bu yana ciddi vaatlerde bulunulduğuna işaret eden Fischer de "Eğer Türkiye'ye 'Ne yaparsanız yapın AB'ye giremezsiniz' denilirse, bu Türkiye'de 'Kapıyı yüzünüze daimi olarak kapatıyoruz ve hayır diyoruz' şeklinde algılanacaktır. Bu 'hayır' çok kötü sonuçlar doğuracaktır" dedi. Türkiye'de kısa sürede büyük reformlar yapıldığını vurgulayan Fischer, "Sadece Kıbrıs tutumuna bile bakacak olursak altı ay öncesine kadar bunu başaramazlar diye düşündüm, ancak başardılar" dedi. Fischer, "Daha önce de söylediğim gibi Türkiye'nin Avrupa yeteneği Ankara, İstanbul ya da İzmir değil, Erzurum ve Diyarbakır'da belli olacak" diye konuştu. 

Merkel AB'nin boş vaatlerinden sıkıldım 
Almanya Başbakanı ve Dışişleri Bakanı Fischer Türkiye'nin AB üyeliğine tam destek verirken, Alman Hıristiyan Demokrat Birlik Partisi lideri Angela Merkel, Türkiye'ye yerine getirilemeyecek vaatlerde bulunulmasından sıkıldığını söyledi. Merkel, Erdoğan'la yaptığı görüşmede, daha fazla demokrasi uygulamak için Türkiye'nin doğru bir yolda olduğunu söylediğini ifade etti. Merkel, "Türkiye'nin gerilemesine neden olacak bir şey yaparsak, bu saçımızı başımızı yolacağı-mız bir gelişme olur... Avrupa'yı teşvik etmek isteyenler, Avrupa'daki insanları zorlamamalı." 

Bush'a teşekkür Putin'e sitem 
Başbakan Recep Tayyip Erdoğan, dün Rusya lideri Vladimir Putin ve ABD Başkanı Bush'la telefonla görüştü. Erdoğan, BM'de KKTC'de ambargolara dayanak oluşturan kararların gözden geçirilmesi önerisine olumsuz yanıt veren Rusya Federasyonu'nun Başkanı Putin'e "KKTC halkına destek verin" çağrısı yaptı. Başbakan, Kıbrıs'taki referandum sürecine katkıları nedeniyle Bush'a teşekkür etti. Bu arada Erdoğan, Avrupa'da KKTC ile ilgili alınan olumsuz kararlara ilişkin yorum yapmadı. 

ABD'den KKTC'yi tanıma sinyali... 
ABD Dışişleri Bakanı Colin Powell'ın ardından, ABD Dışişleri Bakanlığı'nın Kıbrıs Özel Koordinatörü Thomas Weston da KKTC'nin diplomatik olarak tanınması sinyalini verdi. Weston, Johns Hopkins Üniversitesi Paul Nitze İleri Uluslararası Etütler Okulu'nca düzenlenen "Referandum Sonrası Kıbrıs" konulu panelde, "KKTC'nin tanınmasını bir seçenek olarak görüyor musunuz " sorusunu yanıtlarken, "Tanınmanın gerçekten yaşayabilir bir seçenek olmadığı yönündeki yasal desteklerin BM Güvenlik Konseyi'nde ve AB içinde aşınmakta olduğunu görüyorum" dedi. 

'Rumlar Türkleri temsil edemez' 
KKTC Başbakanı Mehmet Ali Talat, referandum sonrası, bugüne kadar "tüm Kıbrıs'ın temsilcisi" olarak tanınan Rum tarafının, artık bu iddiasını öne sürme imk nı kalmadığını belirterek, "Bu yeni durum artık eskisinin devamı olarak algılanamaz. AB, bunu dikkate alarak Kıbrıs Türkleri üzerindeki izolasyonu kaldırmalı" dedi. Ankara'daki temaslarını dün değerlendiren Talat, "Biz görevimizi yerine getirdik. Artık, uluslararası topluluk, AB ve BM'nin bir şeyler yapması lazım" diye konuştu. Talat, 4 Mayıs'ta New York'ta Dışişleri Bakanı Powell ile BM Genel Sekreteri Annan ile görüşecek. 

Karamanlis, Erdoğan'a evinde yemek verecek 
Yunanistan Başbakanı Kostas Karamanlis, Başbakan Recep Tayyip Erdoğan'ı 6 Mayıs'ta başlayacak Atina ziyaretinde bir jestle karşılayacak. Programda heyetler arası bir yemek olmasına rağmen Karamanlis ve eşi, Erdoğan ve eşi Emine Erdoğan'a Rafina'daki villasında bir aile yemeği verecek. Resmi görüşmelerin başlayacağı 7 Mayıs'ta önce eşlerle birlikte daha sonra da Karamanlis'le baş başa görüşecek olan Erdoğan, aynı gün Cumhurbaşkanı Stephanopoulos tarafından kabul edilecek. Erdoğan, ziyaretin son gününü de Batı Trakya Türklerine ayıracak. 


</TEXT>
</DOC>
