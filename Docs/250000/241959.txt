<DOC>
<DOCNO> 241959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonsiy06.html </URL>
<DATE> 2004/05/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal "Türkiye'yi sıcak para cenneti olmaktan çıkarmalıyız" 
</HEADLINE>
<TEXT>

     CHP Genel Başkanı Deniz Baykal, Türkiye'nin altına girdiği borç yükünü bugünkü mekanizmalarıyla karşılama şansının giderek azaldığını söyledi. Baykal, uygulanan ekonomik programının sürdürülmesinin zorlaştığına da dikkati çekti. 
     CHP Genel Başkanı Baykal, TOBB Genel Kurulu'nda yaptığı konuşmada, ekonominin içinde bulunduğu tablonun soğukkanlı, ciddi ve iyi niyetli bir tartışmayı gerekli kıldığını belirtti. ''Sorunlar çözüldü, sabredin, gidiş doğru zeminde'' diyerek çözüm sağlanamayacağını ifade eden Baykal, son 5 yıldır uygulanan IMF programının ekonomiyi ağır bir cenderenin içine soktuğunu söyledi. 
     5 yıldan beri ekonominin refaha çıkacağı beklentisinin hakim olduğunu, uygulanan ve ağır koşullar içeren ekonomik programa karşın bir umut bulunduğunu kaydeden Baykal, gelinen noktada tablonun iç açıcı olmadığını ifade etti. 
     Baykal, daha önce siyasi koşullara bağlı 8.5 milyar dolarlık ABD kredisine ihtiyaç olmayabileceği yönünde açıklamalar yapan hükümet yetkililerinin şimdi farklı bir noktaya geldiklerini savundu. 
     Türkiye'nin borçlarının AK Parti iktidarı döneminde arttığını belirten Baykal, vergi yükünün de çok ağırlaştığını, ''bir anlamda vergi terörü'' uygulandığını ileri sürdü. 
     Baykal, dış ticaret açığının 24 milyar dolara ulaştığına dikkati çekerek, ''25 milyar dolarlık dış ticaret açığının bundan önceki krizi tetiklediğini hiç birimiz unutmamalıyız'' dedi. 
     
     'PROGRAMIN UYGULANMASI ZORLAŞIYOR'' 
     Türkiye'de sıcak para temelinde bir istikrar programı uygulandığını, bunun risklerinin bulunduğunu anlatan Deniz Baykal, ekonomide yaşanan son gelişmelerin sadece ABD Merkez Bankası'nın yaptığı açıklamalara bağlanamayacağını söyledi. 
     Bunun tüm dünyada sıcak para hareketlenmesine yol açtığını, ama Türkiye'den çok daha büyük bir kaçışın söz konusu olduğunu kaydeden Baykal, Türkiye'nin, önümüzdeki dönemle ilgili olarak önce bir zihni netleşmeye ihtiyaç duyduğunu söyledi. 
     Uygulanan programın sürdürülmesinin giderek zorlaştığına dikkati çeken Baykal, ''Türkiye'yi sıcak para cenneti olmaktan çıkarmalıyız. Buna mecburuz. Aksi halde Türkiye ekonomisinin kanamasını önleyemeyiz'' diye konuştu. 
     Yabancı sermaye girişinin azlığına iddia edildiği gibi yalnızca bürokratik engellerin yol açmadığını belirten Baykal, yerli sanayicilerin de fabrikalarını başka ülkelere taşıma arayışı içine girdiklerine işaret etti. 
     Baykal, vergi tabanının giderek daraldığını ve bunu değiştirmeye yönelik ciddi bir açılım gerçekleştirilemediğini belirterek, sözlerini şöyle sürdürdü 
     ''Türkiye'nin önümüzdeki dönemde altına girdiği borç yükünü bugünkü mekanizmalarıyla karşılama şansı giderek azalmaktadır. Son 5 yılın ortaya koyduğu sonuç sıcak para nedeniyle Türkiye'nin çok önemli bir döviz kanamasını yaşaması gerçeğidir. Borçlarının reel faizlerinin artması gerçeğidir. Bunu değiştirmek zorundayız. Bunun değiştirtmesinin elbette uluslararası bir uyum içerisinde sağlanmasına ihtiyaç vardır. Türkiye'nin dış borçlarını daha uygun bir takvime yayacak bir anlayışı uluslararası kuruluşlarla değerlendirmesini gerektiren bir ortam şekillenmeye başlamıştır. Geldiğimiz noktada Türkiye'nin artık iyi niyetli bir katkıya, desteğe ihtiyacı vardır. 
     Türkiye'yi kendi ülkesine yatırım yapamayan, kendi insanına istihdam sağlayamayan bir konumda tutmaya devam etmenin artık bir çıkar yol olmadığı kabul edilmelidir. Bu konuları yeniden konuşmaya başlamalıyız, ilişkilerimizi ona göre kurmalıyız. Dünyada yüzde 6.5'luk faiz dışı fazlayı 5 yıl boyunca uygulamış, önümüzdeki 3 yıl boyunca da uygulayacağını taahhüt etmiş kaç tane ülke var Çok bilen ekonomi bakanlarının bana bunu söylemesini istiyorum.'' 
     
     ''UMUT IŞIĞI GÖREBİLSEK'' 
     Türkiye'nin geride bırakılan dönemde dış borç açısından ekonomi politikası telkinlerine muhatap olduğunu ve bunu büyük uyumla, gayretle uygulamaya çalıştığını kaydeden Baykal, ''70 milyon bir laboratuar gibi bu modelin uygulanmasına gayret etmiştir. Geldiğimiz noktada bir umut ışığı görebilsek, çekilenler feda olsun diyerek rahatlamak belki mümkün olacaktır. Ama maalesef bunu söyleme olanağımız da kalmamıştır'' dedi. 
     Baykal, önümüzdeki dönem için yeni arayışlara ihtiyaç olacağını kaydederek, Türkiye'nin yatırım yapamadığını, sosyal gerçeklerini unutarak sahipsiz bir noktaya sürüklendiğini savunarak, bütçedeki yetersiz sosyal ödeme fonlarının dahi faiz ödemeleri için transfer edildiğini söyledi. 
     Deniz Baykal, Başbakan Recep Tayyip Erdoğan'ın konuşması sırasında, ''Her işadamının bir işsizi yanında çalıştırarak işsizlik sorununu'' çözmesi önerisinde bulunduğunu anımsatarak, ''İşsizlik konusunda Başbakan'ın güzel, neşeli fikirleri var. Ancak, işadamlarının yanlarında çalıştırdıkları işçilerin sigorta primlerini, vergilerini ödeyemediklerini sanıyorum TOBB'un Başbakan'a anlatması gerekiyor'' dedi. 
     
</TEXT>
</DOC>
