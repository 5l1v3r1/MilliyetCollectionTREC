<DOC>
<DOCNO> 219112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/spor/spo04.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi kimse tutamaz' 
</HEADLINE>
<TEXT>

   Trabzon Başkanı Aktuğ, Beşiktaş maçı için iddialı konuştu, "Arzulanan futbolu oynadığımız taktirde hiç bir rakip karşımızda tutunamaz" dedi 
      
   Samsun maçında beğendi 
   TRABZONSPOR Başkanı Atay Aktuğ, ligin üst sıralarındaki farkın kapanmaya başladığına dikkat çekti, Beşiktaş maçı için iddialı konuştu. Aktuğ, Siyah - Beyazlılar karşısında arzu edilen oyunu sahaya yansıtması halinde rakiplerinin karşılarında tutunamayacağını söyledi. Bordo - Mavililer'in Başkanı, şöyle devam etti "Samsunspor karşısında daha başarılı bir grafik sergiledik. Bunu daha yukarı taşıyabilirsek, rakibimiz karşımızda tutunamaz." 
   
   İç sahada zorlanıyor 
   ATAY Aktuğ, buna karşın, kendi sahalarında oynadıkları maçların daha zorlu geçtiğine de dikkat çekti. Taraftarlardan sabırlı olmalarını da isteyen Bordo - Mavili kulübün patronu, "Trabzon'daki maçlarda galibiyete zor ulaşıyoruz. Bu sezon son dönemlerdeki bir Adanaspor, Konyaspor, Çaykur Rizespor maçları çok zorlu geçti. Ligde her takım iyi mücadele ediyor. Beşiktaş'ın da ligdeki diğer takımlardan farkı yok'' diye konuştu. 
   
   Trabzon'da alarm    AVRUPA yarışından geride kalmak istemeyen Trabzonspor Teknik Direktörü Ziya Doğan, Beşiktaş maçına büyük önem veriyor. Yedekleri yardımcı antrenörlere veren Doğan, aslarda belirlediği eksikleri gidermek için uyarılarda bulundu. Doğan, elindeki nabız saati ve ağzındaki düdükle oyuncularına sürekli müdahale ederek, "Topu seri kullanıp forvette alan boşaltma" emri verdi. Sakatlığı devam eden İbrahim Ege, ağrıları olan Augustine ve Emre Aygün, doktor kontrolünde çalıştı. 
   
   Pazarlıklar askıda    BEŞİKTAŞ maçını düşünen Trabzonspor Yönetimi, Fatih ve Gökdeniz ile yapılacak transfer görüşmesini, bu karşılaşma sonrasına bıraktı. Bordo - Mavililer'in Asbaşkanı Nevzat Şakar, "Önümüzde hayati maçlar var. Gökdeniz ve Fatih'in de kafası karışmasın. Biz nasıl olsa onlardan kalma sözünü aldık. Ancak imzaların bu ay içinde biteceğini garanti edebilirim" diye konuştu. 
   
   
</TEXT>
</DOC>
