<DOC>
<DOCNO> 230662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonsiy08.html </URL>
<DATE> 2004/04/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Depremzede belediye başkanının makamı çadır... 
</HEADLINE>
<TEXT>

     Erzurum'un Aşkale İlçesi'nde 25 Mart'ta meydana gelen depremde en fazla hasar gören yerleşim yerlerinden olan Kandilli Beldesi'nde, 28 Mart'ta seçimleri kazanan AK Partili Belediye Başkanı Mehmet Ak, makam odası olarak çadır kullanıyor. 
     Belediye binasının ağır hasar gördüğü Kandilli Beldesi'nde, belediye hizmetleri üç ayrı çadırda depremzedelere verilmeye çalışılıyor. 
     Belediye hizmet çadırlarının birini makam olarak kullandığını belirten ve seçimlerin ardında görevini çadırda devraldığını anlatan Ak, belde sakinlerine en iyi hizmeti vermek için çaba harcadıklarını söyledi. 
     1984-1994 yılları arasında belde belediye başkanlık görevi yaptığını hatırlatan Ak, ''3. dönem başkanlığıma çadırda başladım. Ama en kısa zamanda devletimizin yaralarımıza saracağına güvenim tam'' diye konuştu. 
     Depremde beldenin altyapısının tamamen tahrip olduğuna dikkat çeken Ak, belediyenin üç ayrı çadır daha kurarak, ''Buralarda da bir kahvehane ile iki market hizmete verecek'' dedi. 
     
     ''SESİMİZİ DUYURMAYA ÇALIŞIYORUZ'' 

     Aşkale depreminin televizyon ve gazetelerde yeterince yer almadığını iddia eden Ak, hazırladıkları cd'lerle sesini duyurmayı amaçlıyor. 
     Gurbette yaşayan hemşehrilerinin telefonla durumları hakkında bilgi almaya çalıştıklarını kaydeden Ak, şunları söyledi 
     ''Deprem gazete ve televizyonlarda yeterince yansıtılamadığı için gurbetteki hemşehrilerimiz bilgi sahibi olamadılar. Biz de depremin hasarlarını gösteren 250 cd hazırlattık. Bunları bakanlıkların yanı sıra gurbetteki hemşehrilerimize gönderiyoruz.'' 
     
</TEXT>
</DOC>
