<DOC>
<DOCNO> 248161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo33.html </URL>
<DATE> 2004/06/15/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Murat Şahin Cordoba ve Ramazan ile rekabetimiz faydalı olacak.. 
</HEADLINE>
<TEXT>

     Beşiktaş ile 1 yılı opsiyonlu 3 yıllık sözleşme imzalayan kaleci Murat Şahin, forma için Cordoba ve Ramazan ile rekabet içinde olacaklarını, bundan da Beşiktaş'ın yarar göreceğini bildirdi. 
     Geçen sezon Çaykur Rizespor'da forma giyen Murat Şahin, Beşiktaş'ın resmi internet sitesine yaptığı açıklamada, Cordoba'nın çok iyi bir kaleci olduğunu, ancak kendisine duyduğu güvenin de tam olduğunu vurgulayarak, ''Bu arada Ramazan'ı da unutmamak lazım. Forma için üçümüz de çalışacağız. Kimin oynayacağını ise zaman gösterecek. Bizim rekabetimizin Beşiktaş'a faydası olacak'' dedi. 
     Teknik direktör Vicente Del Bosque ile çalışacak olmaktan gurur duyacağını ifade eden Murat, İspanyol teknik adamın kalitesini dünyaya kanıtlamış biri olduğunu, yorum yapmaya gerek bulunmadığını kaydetti. 
     Takıma yeni katılan oyucularla, eskilerin kısa sürede kaynaşacağına inandığını dile getiren Murat, ''Beşiktaş büyük bir camia. Sezon başında iyi bir kaynaşma dönemi geçirip, lige hazır olacağız. Gelecek sezon, rakiplerimize oranla daha iddialı olacağız'' dedi. 
     
</TEXT>
</DOC>
