<DOC>
<DOCNO> 201716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/dunya/adun.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev ABD'de öldü... 
</HEADLINE>
<TEXT>

   Azerbaycan eski Cumhurbaşkanı Haydar Aliyev, Amerika'da dün hayata veda etti 
      DIŞ HABERLER SERVİSİ 

   
   Azerbaycan eski Cumhurbaşkanı Haydar Aliyev 80 , üç ayı aşkın bir süredir tedavi gördüğü ABD'de dün yaşama veda etti. Aliyev'in ölümüyle ilgili ilk açıklama Azerbaycan'ın Washington Büyükelçiliği 1. K tibi Tahir Tahizade tarafından yapıldı. Ancak bir süre ölüm haberinin resmen teyit edilmemesi tereddütlere yol açtı. Tahizade'nin ardından Haydar Aliyev'in tedavi gördüğü Clevelend Kliniği'nden ölüm haberiyle ilgili açıklama yapılması tereddütleri ortadan kaldırırken, Bakü'nün saatlerce sessiz kalması dikkat çekti. 
   Açıklamasını, "Aliyev bu dün sabah vefat etti, saatini tam olarak bilemiyoruz" şeklinde duyuran Tahizade, Aliyev'in vefatını "elim bir olay" olarak nitelendirirken, Büyükelçilik'te bir taziye defteri açılacağını ve diplomatik nota yayımlanacağını kaydetti. Büyükelçiliğin ardından Clevelend Kliniği de, Aliyev'in dün yerel saatle 10.00'da Türkiye saatiyle 17.00 öldüğünü resmi bir bildiriyle duyurdu. Aliyev 6 Ağustos'tan beri Clevelend Kliniği'nde kalp yetmezliği ve böbrek problemlerinden ötürü tedavi görüyordu. Cumhurbaşkanı Sezer, Aliyev'in ölümü üzerine yayımladığı mesajda, Azerbaycan halkına ve Aliyev ailesine başsağlığı diledi. 
   
   Azerbaycan hep bağımsızdı    10 Mayıs 1923'te Nahçivan'da doğan Aliyev, Azizbek Enstitüsü'nde mimarlık eğitimi gördü. 1941'de Nahçivan Komünist Partisi'nde görev aldı. 1944'te ise, Azerbaycan Devlet Güvenlik Komitesi'nde çalışmaya başladı. 1957'de Kirov Üniversitesi tarih bölümünü bitirdi. General rütbesine yükseldikten sonra 1969'da Azerbaycan Komünist Partisi 1. Sekreterliği'ne getirildi. 
   Brejnev döneminde Sovyetler Birliği Başbakan Yardımcılığı'na, daha sonra da Politbüro Üyeliği'ne getirildi. Aliyev, Sovyetler'de bu görevi üstlenen ikinci Türk asıllı kişi oldu. Aliyev, iktidara Gorbaçov'un gelmesi üzerine 1988'de bütün görevlerinden alındı. 1990'da Kızıl Ordu tanklarının Bakü'ye girmesi ardından Moskova'da basın toplantısı düzenleyen ve 1991'de memleketine dönen Aliyev, Nahçivan Parlamentosu Başkanlığı'na seçildi. İktidarda olan Ebulfeyz Elçibey'in 1993'teki isyan sonucu Bakü'yü terk etmesi üzerine liderliğe Aliyev getirildi. ABD, Rusya ve Türkiye ile dengeli ilişkiler kurmaya çalışan Aliyev'in en büyük başarısı ise, 1993 sonlarında Batılı petrol şirketleriyle 7. 5 milyar dolarlık petrol anlaşması imzalaması oldu. 1999'da Bakü - Tiflis Ceyhan petrol boru hattı anlaşmasını imzaladı. Moskova'yı karşısına almamaya çalışan Aliyev, yaşının ilerlemesiyle kalbinden ve böbreklerinden rahatsızlanması üzerine 6 Ağustos'ta Cleveland'e giderek uzun süre tedavi gördü. Sağlık sorunları nedeniyle seçimlere katılamayacağını açıklayan Aliyev, halkı oğlu İlham Aliyev'in adaylığını desteklemeye çağırdı. Oğul Aliyev, 15 Ekim'deki seçimi kazanarak başkanlık koltuğuna oturdu. Azerbaycan'ı 34 yıl yöneten Aliyev'in en büyük başarısı Azerbaycan'ın bağımsızlığını koruması oldu. 
   
   
   
</TEXT>
</DOC>
