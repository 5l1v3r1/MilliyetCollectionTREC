<DOC>
<DOCNO> 233724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/yasam/yas01.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz göre göre ÖLÜYORLAR 
</HEADLINE>
<TEXT>

   Son bir ayda art arda kayıplara rağmen Sağlık Bakanlığı'nın uzman doktor atamadığı Hakk ri'de ölen böbrek hastası sayısı dün altıya çıktı... 
      BEHÇET DALMAZ DHA 
   
   Hakk ri Devlet Hastanesi'nde doktorsuzluk yüzünden son bir ayda ölen böbrek hastası sayısı altıya ulaştı. 
   Hastanedeki son acı kayıp, hemodiyaliz merkezinde uzman doktor olmadığı için tedavi edilemeyen ve evine döndükten 12 saat sonra can veren Fahrettin Yalçın 27 oldu. Yüksekova ilçesinde yaşayan Yalçın, yedi yıldır böbrek hastasıydı. Pazartesi günü iki ağabeyinin hastaneye getirdiği Yalçın, uzman doktor olmadığı için hemşirelerin yardımıyla diyalize bağlandı. 
   
   Paraları yetmedi 
   Bir süre sonra 'Burada elimizden bir şey gelmiyor' diyen görevliler, Yalçın'ı Van'a sevk etti. Ancak paraları olmadığını söyleyen Mesut ve Senar Yalçın, kardeşlerini çaresiz evlerine geri götürdü. Yalçın'ın eve döndükten 12 saat sonra son nefesini vermesi, iki kardeşi perişan etti. 
   Mesut Yalçın, "Doktorsuzluğun son kurbanı kardeşim oldu. Hemşireler, 'Biz bir şey yapamayız, Van'a götürün' dediler. Maddi durumumuz elvermediği için gidemedik" diye isyan etti. 
   Böbrek hastaları Zeynep Kahraman 18 , İbrahim Duman 13 , Nusret Yıldız 55 , Sabri Kaya 60 ve Hansi Oğuz 40 da daha önce uzman doktor olmadığı için yaşamını yitirmişti. 
   
   Vali'nin çağrısı 
   Konunun basına yansımasının ardından harekete geçen Sağlık Bakanlığı, Hakk ri Sağlık Müdürlüğü'ne en kısa sürede uzman doktor ataması yapılacağını bildirmişti. Buna karşılık henüz bir atama yapılmadı. 
   Hakk ri Valisi Erdoğan Gürbüz ise, hastanede pazartesi günü yaptığı incelemenin ardından bölgeye doktor gelmemesinden yakındı. İl genelinde 100'e yakın uzman doktora ihtiyaç olduğunu, ancak sadece 16 uzman doktor bulunduğunu anlatan Gürbüz, sorunun mecburi hizmet uygulamasıyla çözülebileceğini söyledi. Gürbüz, "Mecburi hizmet getirilmiyorsa, Doğu ve Güneydoğu illerinin pilot bölge ilan edilmesi gerekir" dedi. 
   
   Hastane 6 yıl önce kuruldu    100 yataklı Hakk ri Devlet Hastanesi'nde altı yıl önce kurulan hemodiyaliz merkezinde, biri arızalı altı ünite bulunuyor. Merkeze bugüne kadar iki uzman doktor ataması yapıldı. Yıllar önce gelen bir doktor, altı ay görev yaptıktan sonra ayrıldı. Son atanan doktor da yaklaşık bir yıl önce askerlik nedeniyle ayrılmak zorunda kaldı. 42 uzman doktora ihtiyaç duyulan hastanede, 10 uzman doktor bulunuyor. Bu doktorlardan ikisi rotasyonla geldiği için 45 gün görev yaptıktan sonra ayrılacak. 10 olması gereken pratisyen doktor sayısı da dört. Hakk ri İl Sağlık Müdürlüğü yetkilileri de, hastanede acil olarak 53 uzman doktora ihtiyaç duyulduğunu kaydetti. 
   
   
</TEXT>
</DOC>
