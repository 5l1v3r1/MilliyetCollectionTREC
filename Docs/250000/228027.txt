<DOC>
<DOCNO> 228027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur06.html </URL>
<DATE> 2004/04/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
''Bursa'da yakın gelecektie bir deprem beklentisi var'' 
</HEADLINE>
<TEXT>

     Jeofizik Mühendisleri Odası Bursa Şube Başkanı Sabahattin Sesli, Erzurum'daki depremlere kamuoyunun duyarsız kaldığını savunarak, ''Aşkale'deki deprem Kocaeli'nde, Bursa'da, İstanbul'da olsaydı kamuoyunun tepkisi çok daha farklı olurdu'' dedi. 
     Sesli, AA muhabirine yaptığı açıklamada, Türkiye'nin önemli fay zonları üzerinde bulunduğunu, bu nedenle depremin Türk insanının yaşamının bir parçası haline geldiğini belirtti. 
     Depremin habercileri bulunduğunu, Boğaziçi Üniversitesi Kandilli Rasathanesi ve Deprem Araştırma Enstitüsü'nün de bu verileri profesyonel anlamda takip eden kurum olduğunu ifade eden Sesli, ''Depremi ve sonuçlarını en iyi bilen'' jeofizik ve jeoloji mühendislerinin ise bu konuda kamuoyu oluşturma gibi önemli sorumlulukları bulunduğunu vurguladı. 
     Sesli, özellikle Marmara Depremi'nden sonra deprem konusunda bilinçli bir toplum oluşturma adına çalışmalar yürütmelerine karşın, Erzurum'daki depremlerin kamuoyunun gerekli mesajı almadığını gösterdiğini söyledi. 
     Türkiye'nin her yerinde depremler olduğunu, Aşkale'de günde 10 deprem meydana geldiğini belirten Sesli, şöyle konuştu 
     ''Rasathane kayıtları, dünden beri sadece Aşkale'de değil Kütahya, Gemlik, Bingöl'de de yer sarsıntısı meydana geldiğini gösteriyor. Çünkü yer yaşıyor, yaşarken de enerjisini boşaltıyor. Bu boşaltma sırasında, ara sıra çok büyük depremler oluyor. Aşkale'deki deprem de bunlardan biri. Ancak, Erzurum'daki depremlere kamuoyu duyarsız kaldı, uzaktan seyirci olarak izledi. Oysa Aşkale'deki deprem Kocaeli'nde, Bursa'da, İstanbul'da olsaydı kamuoyunun tepkisi çok daha farklı olurdu. Bu cumhuriyetin her toprağı bizim vatanımız değil mi '' Sesli, Marmara Depremi'nin ardından çıkarılan ''Yapı Kontrol Yönetmeliği'' ile ilgili denetimlerin yapılmadığını, bu yönetmeliğin, sağlıklı yapıların ortaya çıkması ya da birilerine rant sağlamak için mi çıkarılıp çıkarılmadığının hala anlaşılmadığını öne sürdü. 
     Yönetmelikte, devlete ait binaların denetim dışı tutulmasının da bir handikap olduğunu anlatan Sesli, ''Yönetmeliği uygulayacak yapı denetim kurumlarında birçok eksiklik var. Bu kurumlarda jeoloji, jeofizik mühendisi ve sismolog bulunmaması ise en büyük eksikliktir'' dedi. 
     
     ''BURSA'DA DA DEPREM BEKLENTİSİ'' 

     ''Deprem değil bina öldürür''ün artık slogan değil, kaçınılmaz bir gerçek olduğunu vurgulayan Sesli, Bursa'nın, denetimsiz ve çok kötü yapılaşma nedeniyle olası şiddetli bir depremde büyük tehlike yaşayacağını, aynı tehlikenin gecekondulaşmanın, yoğunlaştığı İstanbul, İzmir, Kocaeli, Adapazarı gibi iller için de geçerli olduğunu söyledi. 
     Sesli, tarihsel verilere göre Bursa'da 150-160 yılda bir büyük deprem meydana geldiğine değinerek, ''Bursa'da yakın bir gelecekte deprem var. Bunun zamanını bilmek mümkün değil. 1 yılda da, 30 yılda da 50 yılda da olur, ama mutlaka olur. Niye olur Çünkü 170 yıldır Bursa kaynaklı bir deprem olmadı'' diye konuştu. 
     
</TEXT>
</DOC>
