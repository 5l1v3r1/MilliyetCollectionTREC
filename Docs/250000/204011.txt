<DOC>
<DOCNO> 204011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur18.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da orta şiddette deprem... 
</HEADLINE>
<TEXT>

     Bursa'da, orta şiddette bir deprem meydana geldi. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nden alınan bilgiye göre, merkez üssü Bursa Keles'te, saat 14.23'te, 4.8 büyüklüğünde bir deprem kaydedildi. 
     Deprem, Bursa'nın yanısıra başta Balıkesir olmak üzere çevre iller ve ilçelerden de hissedildi, yaşanan panik ise çabuk atlatıldı. 
     
     KALİFORNİYA DEPREMİ TETİKLEMEZ... 

     Bursa'da meydana gelen 4.8 büyüklüğündeki depremin ''yörede olağan sayılabilecek bir sarsıntı olduğu ve ana sistemin dışındaki tali kırıklarda meydana geldiği'' bildirildi. 
     Boğaziçi Üniversitesi Kandilli Rasathanesi ve Deprem Araştırma Enstitüsü Sismoloji Laboratuvarı Şefi Dr. Doğan Kalafat, A.A muhabirine yaptığı açıklamada, merkez üssü Bursa'nın Keles ilçesi olan ve bugün saat 14.23'te kaydedilen orta şiddetteki depremin Batı Anadolu'daki sarsıntıların genel özelliğini yansıttığını belirterek, depremin derinliğinin de 7 kilometre olduğunu söyledi. 
     Dr. Kalafat, ''O yörede olağan sayılabilir. Ana sistemin dışında tali kırıklar üzerinde oldu. Sığ bir deprem...'' diye konuştu. 
     4.8 büyüklüğündeki depremin nadiren de olsa artçı sarsıntılara neden olabileceğini anlatan Dr. Kalafat, ayrıca bu tür kırıkların yaklaşık 5.0 büyüklüğünde deprem yaratabileceğini kaydetti. 
     Dr. Doğan Kalafat, ABD'nin Kaliforniya eyaletinde dün meydana gelen 6.5 büyüklüğündeki depremin Türkiye'yi etkilemesinin ise kesinlikle söz konusu olmadığını sözlerine ekledi. 
     

     
</TEXT>
</DOC>
