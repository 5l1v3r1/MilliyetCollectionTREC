<DOC>
<DOCNO> 203797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur34.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Üzelgün "Uçak teknik bir arızadan dolayı düştü" 
</HEADLINE>
<TEXT>

     Balıkesir Valisi Atıl Üzelgün, Bandırma 6. Ana Jet Üssü'nden kalkış yapan F-16 savaş uçağının düşüşüne, teknik bir arızanın neden olduğunu bildirdi. 
     Üzelgün, yaptığı açıklamada, Pilot Üsteğmen Serhat Yıldırım yönetimindeki F-16 uçağının kalkış sırasında düşmesiyle ilgili incelemenin devam ettiğini söyledi. 
     Uçak düşmeden önce atlayarak kurtulan Pilot Yıldırım'ın hayati tehlikesinin olmadığını anlatan Üzelgün, şöyle konuştu 
     ''Uçak teknik bir arızadan dolayı düşmüştür. Olayla ilgili inceleme sürmektedir. Uçağın pilotu Yıldırım, kazanın ardından Bandırma Mustafa Güven Karahan Devlet Hastanesi'ne kaldırıldı. Hayati tehlikesi yoktur. Olayla ilgili detaylı bilgi alındığında kamuoyuyla paylaşılacaktır.'' Bandırma 6. Ana Jet Üssü Komutanı Tuğgeneral Semih Birdoğan da, yaptığı açıklamada, kazanın motor arızasından kaynaklandığını belirterek, ''Pilot kurtulmak için uçaktan atlamak zorunda kaldı. Uçak, üsse düştü. Çıkan yangın söndürüldü'' dedi. 
     
</TEXT>
</DOC>
