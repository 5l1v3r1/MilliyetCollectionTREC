<DOC>
<DOCNO> 242612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun22.html </URL>
<DATE> 2004/05/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İran mahkemesi, ABD'yi 600 milyon dolar tazminata mahkum etti 
</HEADLINE>
<TEXT>

     İran'ın başkenti Tahran'da bir mahkeme, ABD'yi 1980-1988 yıllarındaki İran-Irak savaşında Irak'a verdiği destek nedeniyle iki İran vatandaşına 600 milyon dolar tazminat ödemeye mahkum etti. 
     Muhafazakar Kuds gazetesinin bugünkü haberine göre, Tahran Kamu Mahkemesi üçüncü şubesinde görülen davada yargıç Mansur Purnur, ABD'nin, 8 yıl süren savaşta Irak'a verdiği destek yüzünden, savaş sırasında kullanılan kimyasal silahlar nedeniyle sakat kalan iki kişiye 600 milyon dolar tazminat ödemesine karar verdi. 
     Haberde konuya ilişkin ayrıntı verilmedi. 
     İran'da martta da bir mahkeme, ABD'yi 1980 yılında İran'a yönelik askeri eylemlerle bağlantılı olarak 4 İran vatandaşına 1,2 milyar dolar tazminat ödemeye mahkum etmişti. 
     İran'da kamu mahkemeleri, özellikle İran-Irak savaşı sırasında meydana gelen olaylar nedeniyle ABD'yi tazminat ödemeye mahkum ederken, ABD'de de bazı mahkemeler, benzeri davalarda İran hükümetini Amerikan vatandaşlarına tazminat ödemeye mahkum etmişti. 
     Bir Amerikan mahkemesi, geçen yıl eylül ayında İran'ı, Filistinli grup Hamas'ı desteklemekle suçlayarak, 1997 yılında bu grubun düzenlediği intihar saldırısında ölen 12 Amerikan vatandaşına 420 milyon dolardan fazla tazminat ödemeye mahkum etmişti. 
     Amerikalı bir yargıç da Mart 2000'de İran'ı gazeteci Terry Anderson ve ailesine 341 milyon dolar tazminata mahkum etmişti. 
     Associated Press'in Beyrut temsilcisi Anderson, Filistinli grup İslami Cihad tarafından kaçırılmış ve 6 yıldan fazla rehin tutulmuştu. 
     
</TEXT>
</DOC>
