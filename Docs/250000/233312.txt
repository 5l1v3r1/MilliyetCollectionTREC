<DOC>
<DOCNO> 233312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/ekonomi/eko02.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenspan'den yüksek faiz sinyali 
</HEADLINE>
<TEXT>

   FED Başkanı Alan Greenspan'in, ABD bankacılık sisteminin yüksek faiz oranlarını kaldırabileceğini söylemesi dolara değer kazandırdı. Muhtemel faiz artırımının yaz aylarında gerçekleşmesi bekleniyor 
      EKONOMİ SERVİSİ 
   
   ABD Merkez Bankası FED Başkanı Alan Greenspan, günlerdir piyasalarda konuşulan faiz artırımının sinyalini verdi. Greenspan, ABD bankacılık sisteminin güçlü olduğunu ve daha yüksek faiz oranlarını kaldırabilecek düzeyde bulunduğunu söyledi. 
   Alan Greenspan, dün ABD Senatosu Bankacılık Komitesi'nde yaptığı konuşmada, FED'in düşük faiz ortamında bankaların tüketicileri kredi olanaklarından faydalandırdıklarını, faiz oranları artmaya başladığı zaman da bankacılık sisteminin bu duruma hazırlıklı olduğunu ifade etti. Greenspan, bankacılık sisteminin tüketicilerden gelecek kredi ve diğer finansal hizmet taleplerine karşı hazırlıklı olduğunu da sözlerine ekledi. 
   ABD'de faizler son 46 yılın en düşük seviyesi olan yüzde 1 seviyesinde bulunuyor. Uzmanlar, iki hafta sonraki FED toplantısında bir faiz artırımı beklemezken, güçlenen ekonomiye ve işgücü artışına dikket çekerek haziran ya da ağustosta faiz artırımına gidilebileceğini belirtiyor. 
   Greenspan bugün de ABD Kongresi Ortak Ekonomi Komitesi'nde genel ekonomik görünüm ile ilgili bir konuşma yapacak. 
   
   Doların çıkışı hızlandı 
   Greenspan'in açıklamaları bir süreden beri euro karşısında değer kazanmakta olan doların daha da yükselmesine neden oldu. Euro dolar paritesi 1.1852'ye kadar geriledi. Açıklama, New York Borsası'nda da satışlara yol açtı. Dow Jones yüzde 1'in, Nasdaq da yüzde 2'nin üzerinde değer kaybetti. 
   Öte yandan, Avrupa'dan ise zayıf ekonomik datalar gelmeye devam ediyor. Euro Bölgesi'nin en büyük ekonomisi olan Almanya'da Zew Ekonomik Araştırma Enstitüsü'nün mart ayında yüzde 57.6 olan beklenti endeksi, nisan ayında 49.7 seviyesine düştü. 
   
   ABD dünya refahını tehdit ediyor    ABD Başkanı George Bush'un ekonomi politikalarından yakınanlar arasına, IMF ve Ekonomik İşbirliği ve Kalkınma Teşkilatı da OECD katıldı. İki kuruluşun ayrı ayrı yayımladıkları raporlarda, denetimsiz bütçe açıklarının faiz oranlarının yükselmesine ve borçlanma masraflarının artmasına yol açarak dünya refahını tehdit ettiği vurgulandı. IMF raporunda, ABD'nin geçen yıl 541.8 milyar dolarla rekor kıran dış ticaret açığının yüksekliğinin de dünya ekonomisinin sağlığı açısından kaygı verici olduğu belirtildi. 
   
   Borsaları etkileyebilir 
   Dış ticaretindeki devasa açığın ABD'nin, halkının bugünkü refahını sürdürmek için dünyanın geri kalanından borçlanması anlamına geldiğine dikkat çeken IMF, herhangi bir nedenle yabancıların ABD'ye verdiği borcun önemli bir ölçüde azalmasının, doların değerinde büyük düşüşe, bu ülkedeki yabancıların kaçmasına, borsaların sarsılmasına ve faizlerin tırmanmasına yol açacağı uyarısında bulundu. Başkanlık seçimleri öncesinde ekonomi politikaları yüzünden Demokrat Parti'nin ağır eleştirileriyle bunalan ABD Başkanı Bush açısından IMF ve OECD'den gelen uyarıların ayrı bir baş ağrısı oluşturduğu belirtiliyor. 
   
   
</TEXT>
</DOC>
