<DOC>
<DOCNO> 218072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur13.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çitgöl'de tüm belediye başkan adaylarının adı Recep... 
</HEADLINE>
<TEXT>

     Kütahya'nın Simav İlçesi'ne bağlı Çitgöl beldesinde tüm belediye başkanlarının adı Recep... 
     Alınan bilgiye göre, 2 bin 500 seçmenli beldede AK Parti'den Recep Yalçın, MHP'den Recep Ok, bağımsız olarak da Recep Kıyar ve Recep Güre, belediye başkanlığı için aday oldu. MHP adayı Recep Ok, 5 bin nüfuslu beldede 500'ün üzerinde ''Recep'' ismi bulunduğunu belirterek, ''28 Mart'taki yerel seçimlere, 4 adaş katılıyoruz. Aramızda en ufak bir çekişme yok. Zaten kasabamızda vatandaşlar, partilere değil isimlere yani Recep'lere oy veriyor'' dedi. 
     Kim seçilirse seçilsin, adaşı başkan olacağı için endişeli olmadığını kaydeden Ok, ''Bizler, birbirlerimizle uzaktan da akraba sayılırız'' diye konuştu. 
     Bu seçim döneminde afiş ve benzeri masraflar yapmama kararı aldıklarını belirten Recep Ok, seçim büroları da oluşturmayacaklarını sözlerine ekledi. 
     
</TEXT>
</DOC>
