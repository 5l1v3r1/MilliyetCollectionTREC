<DOC>
<DOCNO> 235584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko41.html </URL>
<DATE> 2004/04/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Özelleştirme mağdurlarına müjde .. 
</HEADLINE>
<TEXT>

     Özelleştirme mağdurlarına kamu kurum ve kuruluşlarında geçici personel olarak çalışmasına imkan veren yasal düzenleme, Başbakanlığa sevkedildi. 
     Devlet Bakanı ve Başbakan Yardımcısı Mehmet Ali Şahin, TBMM Kulisi'nde gazetecilere yaptığı açıklamada, 1994 yılından bu yana özelleştirme nedeniyle işini kaybetmiş veya bundan sonra işini kaybedeceklere yönelik çalışmanın sonuçlandırıldığını bildirdi. 
     Başbakanlığa sunulan yasal düzenlemenin, özelleştirmenin işsiz bıraktığı veya bundan sonra bırakacağı kişilerin kamu kurum ve kuruluşlarında Devlet Memurluğu Kanunu'nun 4 C maddesi uyarına geçici personel olarak istihdamına imkan verdiğini anlatan Şahin, bunun için Özelleştirme İdaresi Kanunu ile 2004 yılı bütçesinde değişiklik yapılması gerektiğini kaydetti. 
     Düzenlemenin, Özelleştirme İdaresi Kanunu'nun yürürlüğe girdiği 1994 yılına kadar geriye yürüyeceğine dikkati çeken Şahin, bu düzenlemeden yararlanacakların sayısıyla ilgili olarak, ''TÜRK-İŞ'in tahminine göre 5 bin kişi. Ama biz hesabımızı 7 bin olarak yaptık'' dedi. 
     Şahin, bu düzenlemenin devlete maliyetinin ne olacağı sorusuna, Özelleştirme İdaresi Başkanlığı'nın ''İş Kaybı Tazminat Fonu''nda biriken parayı bu amaçla kullanılması için Maliye Bakanlığı'na vereceğini bildirdi. Şahin, düzenlemenin 2004 yılı bütçesine ek bir yük getirmeyeceğine işaret ederek, 2005 yılı bütçesi yapıldığında bu amaçla kullanılmak üzere ödenek aktarımı yapılacağını ifade etti. 
     Şahin, ''önemli bir soruna çözüm üretildiğini'' belirterek, özelleştirme mağdurlarının sorunun giderileceğini vurguladı. 
     
</TEXT>
</DOC>
