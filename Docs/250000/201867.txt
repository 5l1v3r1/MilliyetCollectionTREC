<DOC>
<DOCNO> 201867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur09.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 2004 yılının tatil günleri Şubat'ta sadece 15 gün çalışılacak 
</HEADLINE>
<TEXT>

     2004 yılında en çok iş günü olan Mart ve Aralık aylarını terleyerek geçirecek kamu görevlileri, Kurban Bayramı'na rastlayan Şubat ayında ise sadece 15 gün çalışacak. 
     Resmi tatil günleri ile hafta sonu tatilleri arasında kalan günlerin birleştirilebileceği göz önünde bulundurulmazsa, bir kamu görevlisi 2004 yılında, hafta sonu tatilleri hariç, yılbaşında 1 gün, Kurban Bayramı'nda 3 gün, 23 Nisan Ulusal Egemenlik ve Çocuk Bayramı, 19 Mayıs Gençlik ve Spor Bayramı, 30 Ağustos Zafer Bayramı ve 29 Ekim Cumhuriyet Bayramı'nda 1'er gün, Ramazan Bayramı'nda ise 2 gün tatil yapacak. 
     Ancak Kurban Bayramı'nda 1, Ramazan Bayramı tatilinde ise hafta sonu tatilleri arasına rastlayan 3 iş gününün bu yıl olduğu gibi idari tatil ilan edilmesi gündeme gelebilecek. 
     
     10 GÜN TATİL HAFTA SONLARIYLA 29'A ÇIKACAK 
     Kurban Bayramı, 30 Ağustos ve Ramazan Bayramı, hafta sonlarıyla idari tatil yapılarak birleştirilirse, cuma günlerine rastlayan 29 Ekim ve 23 Nisan'daki tatillerle birlikte kamu görevlilerinin tatil günleri 29'a çıkmış olacak. 
     İl günü pazara rastlayan Kurban Bayramı tatili çarşamba günü sona eriyor. Önceki yılarda olduğu gibi arada kalan perşembe ve cuma günlerinin de idari tatil ilan edilmesi halinde bu tatil, arife gününe rastlayan cumartesi ile birlikte 9 günü bulacak. 
     2004 yılında kutlanacak 23 Nisan Ulusal Egemenlik ve Çocuk Bayramı cuma gününe denk geliyor. Böylece hafta sonu tatiliyle birleşen 23 Nisan tatili de kesintisiz 3 güne çıkıyor. 
     19 Mayıs Gençlik ve Spor Bayramı ise çarşamba gününe rastladığı için, hafta sonu tatilleriyle birleşmiyor. Haziran ve Temmuz ayında ise tüm çalışanlar için sadece hafta sonu tatilleri dışında fazladan izin bulunmuyor. 
     Pazartesi gününe rastlayan 30 Ağustos Zafer Bayramı ise kesintisiz tatil yapmak isteyenlerin yüzünü güldürecek. Böylece 30 Ağustos tatiliyle, tüm çalışanlar pazartesi sendromunu bir haftalığına da olsa yaşamamış olacaklar. 
     Fazladan tatil yapılmadan geçecek Eylül ayının ardından çalışanların imdadına 29 Ekim Cumhuriyet Bayramı yetişecek. 29 Ekim günü cumaya rastladığı için bir kez daha kesintisiz tatil yapma fırsatı doğacak. 
     Ramazan Bayramı'nın ilk günü ise 14 Kasım Pazar... Salı günü sona erecek olan bayram tatili, arada kalan çarşamba, perşembe ve cuma günleri de geçtiğimiz yıllarda olduğu gibi idari tatil ilan edilirse, bu yıl da 9 gün olabilecek. 
     
     ŞUBAT TATİL AYI 
     2004 yılının en fazla çalışılacak dönemini ise Mart ve Aralık ayları oluşturacak. 31 çeken her iki ayda da 23 iş günü bulunuyor ve bu aylara sadece 4 hafta sonu isabet ediyor. 
     Buna karşın Şubat'ı ise tatil özlemi duyanlar adeta iple çekecek. Yılın en çok iş günü olan Mart ve Aralık aylarını terleyerek geçirecek olan kamu çalışanı, Kurban Bayramı'na rastlayan Şubat ayında sadece 15 gün çalışacak. 
     Öte yandan, 30 günlük yıllık yasal tatil iznini kullandığı varsayılan bir kamu çalışanı, idari tatillerle birlikte yılın 220 gününü çalışarak, 145 gününü ise dinlenerek geçirmiş olacak. 
     
</TEXT>
</DOC>
