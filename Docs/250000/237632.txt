<DOC>
<DOCNO> 237632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas03.html </URL>
<DATE> 2004/05/05/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Erken yaşta annelik hem anneyi hem de bebeği tehlikeye atıyor 
</HEADLINE>
<TEXT>

     Bülent Keneş 

Dünyada her 10 bebekten birinin, çocuk yaştaki annelerce doğrulduğu belirtilirken, çocuk yaşta anneliğin hem anne için hem de bebek için büyük riskler taşıdığı kaydedildi. 
     ''Çocukları Koru'' isimli sivil toplum grubunun yayınlanan yıllık raporuna göre, her yıl doğum yapan 15-19 yaşları arasındaki 70 bin genç anne ve 1 milyonun üzerinde bebek, doğum ve çocuk bakımındaki yanlışlıklara bağlı sebeplerden hayatını kaybediyor. 
     ''Çocukları Koru'' grubundan doğum sağlığı danışmanı Mary Beth Powers, anne ölümlerinin yüzde 99'unun gelişmekte olan ülkelerde meydana geldiğini belirtirken, kızların erken doğum yaparken ölme riskinin özellikle Afrika'nın güney bölgelerinde yüksek olduğu belirtildi. Afrika dışında ise Afganistan, Bangladeş, Hindistan, Nepal, Yemen, Guatemala, Haiti ve Nikaragua'nın en riskli ülkeler olduğu kaydedildi. 
     Her yıl 119 ülkede annelerin sağlık, eğitim ve siyasi durumuna dair araştırma yapan grup, ''Dünya Annelerinin Durumu'' başlıklı raporlar hazırlıyor. Bu yıl ilk kez vücutları doğum yapacak olgunluğa ulaşmamış, çocuk yaştaki anneler konusuna odaklanan grubun hazırladığı raporda, çocuk yaşta anneliğin gelişmekte olan ülkelerde olduğu kadar gelişmiş ülkelerde de yaygın olduğuna dikkat çekiliyor. Gelişmiş ülkeler arasında çocuk yaşta hamilelik konusunda ABD birinci sırayı alırken, bu ülkeyi Rusya ve Yeni Zelanda takip ediyor. 
     Çocuk yaşta doğum yapma bakımından en düşük rakamlara sahip olan Kore Cumhuriyeti ise bu konuda Japonya ve Hollanda tarafından takip ediliyor. Raporda, çocuk yaşta anneliğin önlenmesi ve sağlıklı çocukların yetiştirilmesi konusunda en büyük rolü eğitimin oynadığının belirtiliyor. Raporda, örnek olarak Nijerya'da yedi yıl eğitim almış 20 yaşın altındaki kadınlar arasında annelik oranı yüzde 7 iken, eğitimsiz kadınlar arasında bu oranın yüzde 43'e çıktığına yer veriliyor. Anneler açısından en iyi 10 ve en kötü 10 ülke listesi de yapılan rapor, kadınların yüzde 100'e yakınının okuma yazma bildiği İsveç'i anneler için en iyi ülke olarak gösterirken, kadınlar arasında okuma yazma oranının yüzde 9 olduğu Nijer en kötü ülke olarak listenin sonunda yer alıyor. 
     
</TEXT>
</DOC>
