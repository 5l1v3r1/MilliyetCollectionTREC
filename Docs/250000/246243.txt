<DOC>
<DOCNO> 246243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonsiy06.html </URL>
<DATE> 2004/06/08/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
MTV iptali istemi... Unakıtan, Anayasa Mahkemesi'ne açıklamada bulundu 
</HEADLINE>
<TEXT>

     Maliye Bakanı Kemal Unakıtan, motorlu taşıtlardan vergi alınmasını düzenleyen yasa hükümlerinin iptali istemiyle açılan davada Anayasa Mahkemesi heyetine sözlü açıklamalarda bulunmasının ardından, ''Bundan sonra karar yüksek yargınındır. Bizim her zamanki gibi hukuka, Anayasa Mahkemesi'ne ve bütün yargıya saygımız sonsuzdur'' dedi. Unakıtan, Maliye Bakanlığı Müsteşarı Hasan Basri Aktan ve Gelirler Genel Müdür Vekili Osman Arıoğlu ile birlikte motorlu taşıtlardan vergi alınmasını düzenleyen yasa hükümlerinin iptali istemiyle açılan davada, Anayasa Mahkemesi heyetine yaklaşık 1 saat sözlü açıklamalarda bulundular. 
     Anayasa Mahkemesi'nden ayrılırken gazetecilerin sorularını yanıtlayan Unakıtan, bu dava kapsamında sözlü açıklamada bulunma taleplerinin olduğunu ve bu talebin kabul edildiğini söyledi. 
     Yasanın gerekçelerini anlattıklarını ifade eden Unakıtan, ''Bundan sonra karar yüksek yargınındır. Bizim her zamanki gibi hukuka, Anayasa Mahkemesi'ne ve bütün yargıya saygımız sonsuzdur. Durum, bundan ibarettir'' diye konuştu. 
     Bir gazetecinin ''CHP, motorlu taşıtlar vergisinin silindir hacmi ve aracın yaşına göre alınmasının eşitlik ilkesine aykırı olduğunu savunmuştu. Bunu nasıl değerlendiriyorsunuz '' sorusu üzerine, Unakıtan, yasanın Anayasa'nın eşitlik ilkesine aykırı olmadığını anlatmaya geldiklerini belirtti. 
     Unakıtan, 2004 yılı bütçesinde motorlu taşıtlar vergisinden beklenen toplam gelirin 1 katrilyon 635 trilyon lira olduğunu ifade etti. 
     ''Yasanın iptali durumunda bir ek önlem düşünüyor musunuz '' sorusuna Unakıtan, ''Doğmamış çocuğa don biçilmez'' şeklinde yanıt verdi. 
     Anayasa Mahkemesi, davayı önümüzdeki günlerde esastan karara bağlayacak. 
     CHP, 5035 sayılı ''Bazı Kanunlarda Değişiklik Yapılması Hakkında Kanun''un 23, 24 ve 50. maddelerinin iptali ve yürürlüğünün durdurulması istemiyle dava açmıştı. Başvuruda, motorlu taşıtların değeri üzerinden vergi alınması gerekirken, motor gücü, yaşı ve kalkış ağırlığı gibi bazı kriterlere göre vergilendirme yapılmasının Anayasa'ya aykırı olduğu savunulmuştu. Başvuruda, bu düzenlemelerin 2 Ocak 2004'te Resmi Gazete'de yayınlanarak yürürlüğe girdiğini ancak 1 Ocak 2004'den itibaren geçerli sayıldığını belirtilerek, yürürlük maddesinin de Anayasa'ya aykırı olduğu iddia edilmişti. 
     
</TEXT>
</DOC>
