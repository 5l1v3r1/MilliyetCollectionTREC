<DOC>
<DOCNO> 218687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/yazar/guclu.html </URL>
<DATE> 2004/02/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Milliyet iyi bir okurunu kaybetti 
</HEADLINE>
<TEXT>

   
   Atıf Tükel, kırk yıldır Milliyet okuyucusuydu. Hem de en sıkılarından. Siyasetten spora hemen her köşesini satır satır okur, yeri geldiğinde eleştirir, yeri geldiğinde de 'aferin size' derdi. 
   Gazete okurluğu tiryalikten de ötedir. İsteseniz de bırakamazsınız. Kızsanız da eleştirseniz de onu bırakıp bir başka gazeteye başlamak çok güçtür. 
   Okurla gazetesi arasındaki güven bambaşkadır. Zaman zaman istisnalar söz konusu olsa da okur, yazarından muhabirine tüm gazete çalışanlarına, gazete de yedine yetmişe tüm okurlarına fazlası ile güvenir. 
   Birileri telefon açıp da 'Milliyet okuruyum' dediğinde, ayrıca bir referansa gerek yoktur. Ya da bir yerlerde bir Milliyet okuru ile karşılaştığınızda can dostlarınızdan biriyle olduğu gibi koyu bir sohbete dalmanız üç, beş dakikanızı almaz. En azından bu benim için hep böyle oldu... 
   Eşimle 17 yıl önce evlenmeye karar verdiğimizde, benim Milliyet'te çalışıyor olmam, dün toprağa verdiğimiz sıkı Milliyet okuyucusu Atıf Tükel için yetmiş de artmıştı. Kayınvalideye de 'Milliyet'te çalışıyor, daha neyini sorup soruşturacaksınız' demiş. Gazetesine de çalışanlarına da öylesine güvenirdi. 
   Kendisine Allah rahmet eylesin diyoruz. 
   
   Akşam vefat etmeyin 
   Ölüm öylesine sinsi ki nerede, ne zaman, kimin kapısını çalacağı hiç belli değil. Ne kadar hazırlıklı da olsanız, ne kadar yol yordam da bilseniz tıkanıp kalıyorsunuz. 
   Belediyeler bu konuda oldukça donanımlı ve yardımseverler. Ama mevzuat hazretleri insanlar öldükten sonra da eziyet çektiriyor. Onu aşmak ise adeta olanaksız. 
   Eğer akşam 8'den sonra vefat ettiyseniz yandınız. İşler gündüz ne kadar düzenli yürüyorsa, gece bir o kadar sorunlu. Belediyeler, geceleri tam anlamı ile sessiz. Telefona bakan bir danışma memuru var. Hepsi o. 
   Cenazenizi, defnedeceğiniz mezarlığın morguna kaldırabilmeniz için belediye doktorunun ölüm raporu gerekiyor. Ama doktorlar akşam saat 8'e kadar görev yapıyorlarmış. Ya 8'den sonra Sabahı bekleyin diyorlar. 
   
   Başbakan sert çıktı 
   Biz bu işler ile uğraşırken cenazesini, Van'a götürmek isteyenler vardı. 'Yol uzun, şimdi çıksak yarın ikindiye ancak yetişiriz, yoksa ta öbür güne kalır. Bu da çok geç olur' diyorlardı. Ama dertlerini anlatmaları ne mümkün 
   Oysa, böylesi durumlar için nöbetçi eczaneler gibi nöbetçi doktorlar olabilir ya da Hızır Acil'e ölüm raporu düzenleme yetkisi tanınabilir. Eğer amaç hizmetse bu yapılmalıdır. Sağlığında hizmette kusur ettikleri vatandaşlara hiç olmazsa ölümünden sonra saygı göstermeliler. 
   Hükümet ile YÖK arasındaki ÖSS tartışması alevlenmeye başladı. Başbakan Erdoğan önceki gün Kütahya'da yaptığı konuşmada 'sabrımızı zorlamayın' mesajı verdi. ÖSS'de uygulanan katsayı farklılığının kaldırılması gerektiğine bir kez daha dikkat çeken Erdoğan, 'bu işi siz gerçekleştirmezseniz, meclis gerçekleştirir. Seçimden sonra da bu iş meclise gelecek ve geçecek' dedi. 
   ÖSS'ye yönelik değişikliğin seçim sonrasına bırakılması, farklı yorumlara neden oldu. YÖK'ün, hükümetin bu isteğine çok sıcak bakmaması, her defasında gerginliğe neden oluyordu. Erdoğan'ın tasarının TBMM'de görüşülmesini işte bu yüzden seçim sonrasına ertelettiği konuşuluyor. 
   Seçim öncesi yaşanacak bir hükümet YÖK gerginliği sandığa yansır mı Başkalarını bilmem ama sanki AKP'nin bu yönde bir korkusu var. Dahası seçim sonrasına kalacak bir tasarı, haziran sonunu da kalabilir ve öğrenci mağduriyeti devam eder. Buna, önceki hükümetler döneminde çok şahit olduk. AKP bu konuda inandırıcı olmaktan giderek uzaklaşıyor... 
   
      
   
   
</TEXT>
</DOC>
