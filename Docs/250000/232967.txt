<DOC>
<DOCNO> 232967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonyas15.html </URL>
<DATE> 2004/04/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
O bir "şikayet ustası"... Haksızlıklara karşı sadece söylenmiyor... 
</HEADLINE>
<TEXT>

     Rekabet Kurumu'na yaptığı başvuruyla doktor ve avukatlara uygulanan mesleki ücret tarifesinin rekabete aykırı olduğunu kabul ettiren ve kaldırılması için girişim başlattıran İzmirli Emir Çetinkaya'nın, şikayet konusunda usta bir vatandaş olduğu ortaya çıktı. 
     Emir Çetinkaya, 2 yıl önce muayene olduktan sonra fatura istemesi üzerine gelişen olayların, mesleki ücret tarifelerine karşı bir savaşa dönüştüğünü söyledi. Haksızlığa tahammül edemediğini ve bunların düzeltilmesi için sabırla mücadele verdiğini kaydeden Çetinkaya, şöyle konuştu 
     ''Muayenehanenin duvarında asılı olan fiyat 8 milyon liraydı. Ücreti ödedim, fiş isteyince Türk Tabipler Birliği'nin belirlediği asgari ücret olan 35 milyon lira vermem gerektiğini söylediler. Aksi halde kendilerine ceza kesileceğini belirttiler. Bunun anayasaya aykırı olduğunu söyledim, ancak yine de fatura alamadım. Mücadele etmeye karar verdim. Bir araştırma yaparak, mesleki ücret tarifesi belirleyen Tabip, Baro, Diş Hekimleri, Mali Müşavirler ile Mimar ve Mühendis Odaları hakkında Rekabet Kurumu'na şikayette bulundum.'' Rekabet Kurumu'nun şikayetini titizlikle değerlendirerek meslek ücret tarifesinin, rekabeti kısıtlayıcı etki yarattığına karar verdiğini hatırlatan Çetinkaya, tarife sisteminin kaldırılması için yasal çalışma başlatıldığına dikkat çekti. 
     
     ''HAKLARIMA SALDIRI'' 
     Anayasaya aykırı olduğu kabul edilen bu sistemin yıllardır uygulandığını ve hem vatandaş, hem de devletin büyük kayba uğradığını savunan Çetinkaya, ''Birisi faturasını alarak daha düşük ücretle hizmet almak istiyor, diğeri de vermek istiyor. Ancak, araya giren bir kurum bunu engelliyor. Bu benim haklarıma saldırıdır. Verdiğim mücadele sonrası yasal düzenlemelerin de yapılmasıyla birlikte, artık isteyen istediği fiyattan hizmet verip, faturasını da korkmadan kesebilecek'' diye konuştu. 
     Hiçbir siyasi kaygısı olmadığını ve kişisel çıkarından çok kamunun çıkarlarını ön plana aldığını dile getiren Çetinkaya, gördüğü tüm aksaklıkları ilgili kurumlara ilettiğini ve çoğunlukla da başarılı sonuçlar aldığını söyledi. 
     İzmir'de yapılan Köstence Köprüsü'nün bir eksikliğini, önerdiği projeyle düzelttirdiğini, aynı sistemin daha sonra benzer projelerde de uygulandığını kaydeden Çetinkaya, ''Otopark sürelerinin uzatılmasından, kaldırım düzenlemelerine kadar gözüme çarpan tüm konularda şikayetimi, önerilerimi sunuyorum. Bu sayede İzmir Büyükşehir Belediyesi'nde kurulan Hemşeri İletişim Merkezi'ndeki görevliler beni çok iyi tanıyor.'' 
     
     İNTERNETLE ŞİKAYET 
     ODTÜ Kamu Yönetimi bölümü mezunu olduğunu kaydeden Çetinkaya, bilinçli bir vatandaş olarak hakkını talep eden ve doğru yollardan başvuru yapan hiç kimsenin başarısız olamayacağını belirterek, ''Bunun en somut örneği, yaptığım girişimlerdir. Haksızlıklara karşı söylenmekten öteye gidemiyoruz. Haksızlıkların üzerine giderek, şikayetlerle birlikte öneriler de yaparsak, daha hızlı ilerleyebiliriz. Şikayet etmek ya da öneride bulunmak artık hiç zor değil. Ben, Rekabet Kurumu'na internet yoluyla ulaştım ve sonuç aldım. Herkes benim gibi davranarak bana destek olmalı'' diye konuştu. 
     Çetinkaya, AB müktesebatının uygulanmaya başlamasıyla birlikte bilinçli vatandaşlara daha çok iş düşeceğini sözlerine ekledi. 
     
</TEXT>
</DOC>
