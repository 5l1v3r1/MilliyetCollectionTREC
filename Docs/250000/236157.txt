<DOC>
<DOCNO> 236157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun45.html </URL>
<DATE> 2004/04/30/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
İtalyan yargıtayı "Eşini aldatmak, boşanmak için yeterli değil" 
</HEADLINE>
<TEXT>

     İtalyan Yargıtayı, erkek veya kadının nikah öncesinde veya sonrasında eşini bir başkasıyla aldatmasının,boşanma sebebi sayılamayacağına karar verdi. 
     İtalya'daki haber ajanslarında yer alan habere göre, Vatikan'a bağlı Kilise Mahkemesi'nin, bir erkeğin, eşini aldattığı gerekçesiyle evliliğin ''hükümsüz'' sayılması yönünde aldığı karar, Yargıtay tarafından bozuldu. 
     Yargıtay, kararında, ''eşini aldatmak, evliliğin geçersiz sayılması için yeterli değildir'' denildi. 
     İtalya'da Vatikan'la yapılmış özel anlaşma doğrultusunda, Katolikler arasındaki nikah akdi konusunda kilise mahkemeleri de karar verebiliyor. Katoliklik inancında ''boşanma''ya izin verilmediğinden, kilise mahkemeleri, nikah akdini geçersiz sayabilmek için genelde belirli koşullarda, evliliği ''hükümsüz'' sayma gerekçesiyle hareket etmeyi tercih ediyor. 
     İtalya'nın Campanya bölgesindeki kilise mahkemesi, Giuseppe L. adlı İtalyan'ın, Immacolata C. ile yaptığı evlilik sonrasında, daha önce ilişkide bulunduğu bir kadınla ilişkisinin saptandığı gerekçesiyle, evliliğin ''hükümsüz'' sayılması gerektiği yönünde karar vermişti. 
     Karar, ilgili kişilerin hiç evlenmemiş sayılmaları, dolayısıyla kilise huzurunda evlilik yapabilmelerinin yolunun açılması anlamına geliyordu. Ancak Kilise Mahkemesi'nin kararı, Roma'daki Yargıtay tarafından bozuldu. Yargıtay, taraflardan birinin eşini aldatma ''zaafı''nın, kilise nikahının geçersiz sayılması için yeterli bir sebep olamayacağına hükmetti. 
     
</TEXT>
</DOC>
