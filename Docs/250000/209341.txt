<DOC>
<DOCNO> 209341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/dunya/dunz1.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Reformcular açlık grevinde    İran'da, 20 Şubat'taki milletvekili seçimi için yaptıkları adaylık başvuruları muhafazak r Uzmanlar Konseyi tarafından reddedilen milletvekilleri, bu kararı protesto etmek için mecliste sürdürdükleri oturma eylemini dün sabah açlık grevine çevirdiler. Konsey, "İslama saygı göstermediği, İslam Cumhuriyeti ve anayasaya bağlı olmadığı" gerekçesiyle adaylık için başvuran 8 bin 157 kişiden 3 bin 605'inin adaylığını reddetmişti. 
   
   Kara kutu çıkarıldı    Kızıldeniz'de düşen Mısır şirketi Flash Airlines'a ait uçağın kara kutularından biri küçük bir Fransız denizaltısı tarafından çıkarıldı. Uzaktan kumandalı denizaltı Scorpio 2000 tarafından çıkarılan kara kutu, uçağın düşmeden önceki teknik durumuyla ilgili bilgileri içeriyor. Ses kayıtlarını içeren ikinci kara kutunun yerinin de tespit edilerek bulunduğu ve çıkarılması için çalışmaların sürdüğü belirtildi. 
   
   Çin'de iki yeni SARS vakası    Çin'de SARS hastası olduğundan şüphelenilen iki kişinin bu hastalığa yakalandığı doğrulandı. Resmi Çin Haber Ajansı, Guangzhou kentinde gözetim altında tutulan iki kişinin yapılan testler sonucu SARS hastası olduğunun kesinleştiğini belirtti. 20 yaşında bir kadın garsonla 35 yaşında bir işadamı oldukları öğrenilen iki kişinin SARS hastası olduğunun doğrulanmasıyla, bu yılki SARS vakalarının sayısı 3'e yükseldi. 
   
   Cherie Blair kitap yazıyor    İngiltere Başbakanı Tony Blair'in eşi Cherie Blair, ülkedeki başbakan eşleriyle ilgili bir kitap yazıyor. "Japon Balığı Kavanozu" adlı kitabında Kraliçe İkinci Elizabeth'in tahta çıktığı tarihten bu yana birçok başbakan eşiyle ilgili bilgiler aktaracak olan Blair, kendi 6 yıllık deneyiminden de bahsedecek. Chatto Windus kitabevinin yayımlayacağı kitap, önümüzdeki eylül ayında piyasaya çıkacak. 
   
   
</TEXT>
</DOC>
