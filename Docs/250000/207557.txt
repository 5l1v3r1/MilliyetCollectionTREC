<DOC>
<DOCNO> 207557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo10.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom taraftarı kızgın Bülent'in gideceğine inanmıyoruz 
</HEADLINE>
<TEXT>

     Galatasaray'da ikinci yarı hazırlıkları sürerken, teknik heyet tarafından kadroda planlanan revizyona taraftarlardan tepki geldi. 
     Özellikle ismi Galatasaray ile özdeşleşen kaptan Bülent Korkmaz'ın da adının ikinci yarıda oynatılmayacak oyuncular arasında gösterilmesine tepki artarken, sarı-kırmızılı taraftarlar, planlanan değişimin yaşanan sorunlara çare olacağına inanmıyor. 
     Sarı-kırmızılı kulübün haberlerinin yer aldığı, ''www.galatasaray.com'' adlı internet sitesinde 23 bin 60 kişinin katılımıyla gerçekleştirilen ''Bülent, Hakan Ünsal, Arif ve Baliç'in kadro dışı bırakılması'' anketinde kullanılan oyların yüzde 40.2'si, planlanan revizyonun durumu daha da kötüleştireceğini yönünde çıktı. 
     Ankette 9 bin 281 oyla yüzde 40.2'lik bölüm, ''Takım daha da olumsuz etkilenecek'' seçeneğini tercih ederken, ''Hiçbir şeyi değiştirmeyecek'' şıkkını işaretleyenler 7 bin 917 kişiyle yüzde 34.3'te, ''Kötü gidişi tersine çevirecek'' biçiminde düşünenler ise 5 bin 862 oyla yüzde 25.5'te kaldı. 
     
     KAPTAN BÜLENT 
     Kaptan Bülent'e taraftarların verdiği destek sürerken, sarı-kırmızılı kulübün en büyük taraftar topluluğu olma özelliği taşıyan UltrAslan ise bir destek mesajı yayınladı. 
     ''www.ultraslan.com''da yayınlana mesajda, ''UltrAslan olarak şimdiye kadar kulübümüze zarar verecek hiçbir işin içinde bulunmadık. Ama herşey bir yana, Galatasaray'a 20 küsür yılını vermiş, hepimizin gözbebeği kaptanımız Bülent Korkmaz'ın bu şekilde bir muameleye maruz kaldığına inanmak istemiyoruz. Çünkü biliyoruz ki, Bülent Korkmaz'ı 100. yılımızda şampiyon takımın kaptanı olarak göreceğiz'' görüşlerine yer verdi. 
     
</TEXT>
</DOC>
