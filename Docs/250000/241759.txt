<DOC>
<DOCNO> 241759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur06.html </URL>
<DATE> 2004/05/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Öğretim üyeleri hayretler içinde kaldı .. 
</HEADLINE>
<TEXT>

     
     Muharrem Aksakallı 
     

Erzurum'un Tortum İlçesi'ne bağlı Pehlivanlı Beldesi'nde yol yapım çalışmaları sırasında bulunan ve yol kenarına terk edilen koç heykelleri, bir grup bilim adamını hayretler içinde bıraktı. 
     Pehlivanlı Beldesi'nde yapılan yol çalışmaları sırasında bulunan Kıpçak Türkleri'ne ait olduğu belirlenen koç heykelleri, Pehlivanlı Belde Belediyesi karşısındaki Pehlivanlı Çayı kıyısında yol kenarına bırakıldı. 
     Yörede incelemelerde bulunan İstanbul Üniversitesi İÜ Öğretim Üyesi Prof. Dr. Oktay Belli, Mimar Sinan Üniversitesi MSÜ Öğretim Üyesi Prof. Dr. Ahmet Taşağıl, Selçuk Üniversitesi SÜ Öğretim Üyesi Prof. Dr. Ekrem Memiş'ten oluşan bilim heyeti, tesadüfen yol kenarındaki eserleri görünce, hayret içerisinde kalarak, vatandaşlardan bilgi aldılar. 
     S.Ü Öğretim Üyesi Prof. Dr. Ekrem Memiş, ''Koç heykelleri bölgenin Türk yurdu olduğunun simgesidir. Bu eserlerin yol kenarında, vatandaşların üzerinde oturduğu taş gibi değerlendirilmesi üzüntü vericidir ve bu eserlerin korunma altına alınması gerekir'' dedi. 
     Pehlivanlı Belediye Başkanı Bahattin Akçay ise, bulunan koç heykellerinin önemini bilmediklerini belirterek, heykelleri belediye binası önüne taşıyacaklarını söyledi. 
     Çalışmalar sırasında bu tip 13 adet heykel bulunduğunu anlatan Akçay, Atatürk Üniversitesi yetkililerinin de durum hakkında bilgilendirildiğini ifade etti. A.Ü. Güzel Sanatlar Fakültesi Araştırma Görevlisi Yunus Berkli de, belediye başkanının kendilerine durumu ilettiğini, 13 ve 17. yüzyıllara ait eserlerin mahallinde korunması için proje başlatıldığını kaydetti. 
     
</TEXT>
</DOC>
