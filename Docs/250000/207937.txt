<DOC>
<DOCNO> 207937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo24.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta ikinci yarı hazırlıkları sürüyor 
</HEADLINE>
<TEXT>

     Beşiktaş, Birinci Süper Futbol Ligi'nin ikinci yarı hazırlıklarını, bugün yaptığı çift antrenmanla sürdürdü. 
     Teknik direktör Mircea Lucescu yönetiminde BJK Nevzat Demir Tesisleri'nde basına kapalı olarak gerçekleştirilen akşam idmanında, siyah-beyazlı futbolcuların kondisyon ve pas çalışmasının ardından çift kale maç yaptıkları öğrenildi. 
     Antrenmanda sakatlığı süren Tümer'in, takımdan ayrı koşu yaptığı bildirildi. 
     
     YARIN DA İSTANBUL'DALAR 
     Antalya'daki kötü hava koşulları nedeniyle bugün başlayacak Antalya kampını erteleyen siyah-beyazlılar, yarın da İstanbul'da çalışacak. 
     Beşiktaş Futbol Takımı Menajeri Sinan Engin, takımın yarın çift antrenmanla hazırlıklarını İstanbul'da sürdüreceğini belirterek, ''Antalya'ya gidip gitmeyeceğimize salı günü karar vereceğiz. Eğer havalar düzelirse 14 Ocak Çarşamba günü yapmayı planladığımız Feyenoord maçı için Antalya'ya gidebiliriz'' diye konuştu. 
     
</TEXT>
</DOC>
