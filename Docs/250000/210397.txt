<DOC>
<DOCNO> 210397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko29.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıt vergilerinde son gün 5 Şubat... İşte ayrıntılar... 
</HEADLINE>
<TEXT>

     Motorlu taşıtlar vergisinin MTV ilk taksidini ödeme dönemi, 5 Şubat 2004 mesai saati bitiminde sona erecek. 
     Bu arada geçen yıl ek vergisini ödeyenler, vergi dairesine gitmeden internetten kendi durumlarına öğrenebiliyor. 
     MTV ödeme süresi normalde 31 Ocak tarihinde sona ererken, ancak bugünün hafta sonuna denk gelmesi ve ardından bayram tatili nedeniyle ödeme süresi uzadı. 
     Buna göre motorlu taşıtlar vergisinin ilk taksidi, 5 Şubat Perşembe günü mesai saati bitimine kadar ödenebilecek. 
     İlgili vergi daireleri yanında, halen 15 banka ile 2 özel finans kuruluşu motorlu taşıtlar vergisi tahsilatı yapıyor. Denizbank ise yarından itibaren motorlu taşıtlar vergisini tahsil etmeye başlayacak. 
     Gelirler Genel Müdürlüğü yetkilileri, ek motorlu taşıtlar vergisini geçen yıl ödeyen ve bu yılki motorlu taşıtlar vergisinden mahsup edecek vatandaşların, boşuna vergi dairelerine gitmemesini isterken, internet sitesine yüklenen program ile bu konuda vatandaşa yardımcı olunuyor. 
     Buna göre, arabasını değiştirmeyen ve geçen yıl ek vergi ödeyen vatandaşın vergi dairesine gitmesine gerek yok. İnternet vergi dairesinden, aracının yaşı ve silindir hacmine göre bu yıl ödeyeceği vergiyi öğrenebiliyor. Yine arabanın tescil tarihi, numarası ve vergi numarası girildiğinde mahsuplaşma sonrası bu yılki Ocak ve Temmuz aylarındaki vergi durumu görülebiliyor. 
     Bu arada, kayıtlarda Ocak'ta normal vergi borcu gözüken, ancak geçen yıl ek motorlu taşıtlar vergisini ödeyen vatandaşların da bu ay içinde vergi dairesine gitmelerine gerek yok. Bu durumdaki vatandaşlar da, Şubat ya da Mart ayında ilgili vergi dairelerine gidip düzeltme yaptırabilecek. 
     Mükellefler, isterse vergi tahsilatına yetkili bankalara bir dilekçe vererek, vergi dairesine iletilecek bu dilekçeyle durumlarının düzeltilmesini talep edebilecek. 
     
     YASAYA GÖRE VERGİ TUTARLARI 
     Motorlu taşıtlar vergisinin de aralarında olduğu yeni vergi düzenlemelerini içeren 5035 sayılı yasaya göre, 2004 yılında 1-3 yaş arası otomobillerde en düşük motorlu taşıtlar vergisi 250 milyon, en yüksek vergi ise 9 milyar lira. 
     Ayrıca Otomobil, kaptıkaçtı, arazi araçları ve motosikletler, ''yaş ve silindir hacmi'' kriterlerine göre vergiye tabii tutuluyor. 
     Silindir hacimleri 1300 cc ve aşağısı, 1301-1600 cc, 1601-1800, 1801-2000 cc, 2001-2500 cc, 2501-3000 cc, 3001-3500 cc, 3501-4000 cc 4001 cc ve yukarısı olarak 9 farklı grupta derecelendiriliyor. 
     Motosikletler için de motorlu taşıt vergisi ödeme zorunluluğu söz konusu. Motosikletler için, bu yılın Nisan ve Temmuz aylarında motorlu taşıt vergileri ödenecek. 
     Otomobil, kaptıkaçtı arazi taşıtı, panelvan ve motorlu karavanlardan alınacak motorlu taşıtlar vergisi miktarları ise şöyle 
     
     OTOMOBİL, KAPTIKAÇTI, ARAZİ TAŞITLARI 
     1300 cc ve aşağısı 1-3 yaş 250 milyon lira, 4-6 yaş 175 milyon lira, 7-11 yaş 100 milyon lira, 12-15 yaş 75 milyon lira, 16 yaş ve yukarısı 30 milyon lira. 
     1301-1600 cc 1-3 yaş 400 milyon lira, 4-6 yaş 300 milyon lira, 7-11 Yaş 175 milyon lira, 12-15 yaş 125 milyon lira, 16 yaş ve yukarısı 50 milyon lira. 
     1601-1800 cc 1-3 yaş 700 milyon lira, 4-6 yaş 550 milyon lira, 7-11 yaş 325 milyon lira, 12-15 yaş 200 milyon lira, 16 yaş ve yukarısı 80 milyon lira. 
     1801-2000 cc 1-3 yaş 1 milyar 100 milyon lira, 4-6 yaş 850 milyon lira, 7-11 yaş 500 milyon lira, 12-15 yaş 300 milyon lira, 16 yaş ve yukarısı 120 milyon lira. 
     2001-2500 cc 1-3 yaş 1 milyar 650 milyon lira, 4-6 yaş 1 milyar 200 milyon lira, 7-11 yaş 750 milyon lira, 12-15 yaş 450 milyon lira, 16 yaş ve yukarısı 180 milyon lira. 
     2501-3000 cc 1-3 yaş 2 milyar 300 milyon lira, 4-6 yaş 2 milyar lira, 7-11 yaş 1 milyar 250 milyon lira, 12-15 yaş 675 milyon lira, 16 yaş ve yukarısı 250 milyon lira. 
     3001-3500 cc 1-3 yaş 3 milyar 500 milyon lira, 4-6 yaş 3 milyar 150 milyon lira, 7-11 yaş 1 milyar 900 milyon lira, 12-15 950 milyon lira, 16 yaş ve yukarısı 350 milyon lira. 
     3501-4000 cc 1-3 yaş 5 milyar 500 milyon lira, 4-6 yaş 4 milyar 750 milyon lira, 7-11 yaş 2 milyar 800 milyon lira, 12-15 yaş 1 milyar 250 milyon lira, 16 yaş ve yukarısı 500 milyon lira. 
     4001 cc ve yukarısı 1-3 yaş 9 milyar lira, 4-6 yaş 6 milyar 750 milyon lira, 7-11 4 milyar lira, 12-15 yaş 1 milyar 800 milyon lira, 16 ve yukarı yaş 700 milyon lira. 
     
</TEXT>
</DOC>
