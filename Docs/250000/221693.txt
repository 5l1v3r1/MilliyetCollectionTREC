<DOC>
<DOCNO> 221693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/yasam/yas03.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın dövmenin cezası sadece 750 milyon lira 
</HEADLINE>
<TEXT>

   Haşmet Ronabar, evli oldukları dönemde eşini dövdüğü gerekçesiyle önce 6 ay hapse çarptırıldı ama 750 milyon lira ödeyip serbest kaldı 
      BAHRİ KARATAŞ İzmir DHA 
   
   İzmirli Bendegül Ronabar, eski kocası işadamı eşi Haşmet Ronabar'ı evli olduğu dönemde kendisini dövdüğü ve hakaret içeren mesajlar geçtiği iddiasıyla mahk m ettirdi. Geçen yıl boşanan Haşmet Ronabar'ın, 'müessir fiil' ve 'hakaret' suçlarından aldığı 6 ay 10 günlük hapis cezaları, 750 milyon lira para cezasına çevrildi. 
   Mankenlik yapan Ronabar, 1999'da 17 yaşındayken tanıştığı 39 yaşındaki Haşmet Ronabar ile aynı yıl evlendi. Ancak Haşmet Ronabar, 5 ay sonra eşinin evlenmeden önce bir dergideki röportajını gerekçe gösterip boşanma davası açtı. Hilmi Topaloğlu ve Mahsun Kırmızıgül'e yönelik iddialara yer verilen röportajı değerlendiren mahkeme, talebi reddetti. Ancak bir süre sonra Ronabar, eşinden dayak yediği ve 2 aylık bebeğini düşürdüğünü öne sürerek kocası hakkında suç duyurusunda bulundu. 3 günlük rapor alan Ronabar, kocasından cep telefonu mesajlarıyla da tehdit aldığını iddia etti. 
   
   Toplam 6 ay 10 gün 
   Haşmet Ronabar hakkında 'Telefonla tehdit, hakaret ve müessir fiil' suçundan açılan 2 ayrı dava sürerken, çift geçen yıl boşandı. Ronanbar'a 50 milyar lira manevi tazminat ve aylık 250 milyon lira nafaka bağlandı. Haşmet Ronabar, İzmir'deki davalarda da 'müessir fiil' suçundan 2 ay 20 gün, 'telefonla tehdit ve hakaret' suçundan da 3 ay 20 gün hapis cezasına çarptırıldı. Toplam 6 ay 10 gün hapis cezası 750 milyon lira para cezasına çevrildi. 
   
   
   
</TEXT>
</DOC>
