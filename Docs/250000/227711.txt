<DOC>
<DOCNO> 227711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur24.html </URL>
<DATE> 2004/04/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Vali Recep Yazıcıoğlu'nun şoförüne 4 yıl hapis... 
</HEADLINE>
<TEXT>

     Temelli'deki trafik kazasında, Vali Recep Yazıcıoğlu ve Denizli Ziraat Odası Başkanı Haldun Tellioğlu'nun ölümüne yol açtığı ileri sürülen araç şoförü Berkant Korkut, 4 yıl 2 ay hapis cezasına çarptırıldı. 
     Ankara 4. Asliye Ceza Mahkemesi'nde görülen davanın bugünkü karar duruşmasına, tutuklu sanık Korkut ve avukatı Nurullah Albayrak katıldı. 
     Yargıç Ümit Nuri Dündar, Adli Tıp Kurumu Başkanlığı'nın raporunun mahkemeye geldiğini bildirdi. 
     Berkant Korkut'un, otomobilin hızını kazanın olduğu yer için belirlenen hız şartlarına göre ayarlamadığı ifade edilen raporda, ''Korkut, tek yönlü 3 şeritli yolun sol şeridinde seyri esnasında, sağındaki şeritte seyreden vasıtanın sola direksiyon kırması karşısında aracını seyir şeridinde emniyette tutarak önlem alma becerisini gösterememiş, frenle sağa tehlikeli biçimde yönelip aşırı hızında olumsuz katkısıyla aracının kontrolünü kaybetmiş, istinat duvarına çarpıp takla atmasıyla meydana gelen olaya sebebiyet vermiştir. Olayda dikkatsizliği, tedbirsizliği ve nizamlara aykırı hareketiyle kusurludur'' denildi. 
     Korkut'un, kazadaki kusur oranın sekizde beş olduğu ifade edilen raporda, sağ şeritte seyrederken sola geçiş yapan otomobilin sürücüsünün de sekizde üç oranında kusurlu olduğu belirtildi. 
     Korkut'un avukatı Albayrak, raporu mahkemenin takdirine bıraktıklarını belirterek, müvekkilinin tahliyesini istedi. 
     Türk Ceza Kanunu'nun, ''tedbirsizlik ve dikkatsizlik sonucu birden fazla kişinin ölümüne neden olma'' hükmünü içeren 455 2. maddesi uyarınca, Korkut'un 8 yıl hapis cezasına mahkum edildiğini belirten Yargıç Dündar, TCK'nın lehe olan hükümleri uygulanarak hapis cezasının 4 yıl 2 aya indirildiğini kaydetti. 
     Dündar, tutuklu kaldığı süre de dikkate alınarak Korkut'un tahliyesine karar verildiğini söyledi. 
     
</TEXT>
</DOC>
