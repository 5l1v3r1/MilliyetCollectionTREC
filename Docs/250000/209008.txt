<DOC>
<DOCNO> 209008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/yazar/guclu.html </URL>
<DATE> 2004/01/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İşsizlik, gençlerin kimyasını bozdu 
</HEADLINE>
<TEXT>

   
   On binlerce öğretmen tayin bekliyor. İçlerinde çok yüksek puan aldıkları halde yıllardır atama bekleyenler var. Sorun özellikle bazı branşlarda çok az sayıda öğretmen alınması. 
   İhtiyaç yok mu Kesinlikle var. 100 bine yakın öğretmen açığı bulunuyor. Ama IMF'nin dayatmaları nedeni ile yeni kadro açılamıyor. Açılsa bile çok kısıtlı kalıyor. 
   İşte bu yüzden on binlerce öğretmen çok zor günler yaşıyor. Moralleri çok bozuk. Derdimizi anlatmak için ille de köprüye mi çıkalım diyenlerin sayısı her geçen gün artıyor. Hükümetin bu gençleri bir an önce rahatlatması gerekiyor. En azından bir takvim açıklayabilirler. Sessizlik ve bilinmezlik, daha fazla içlerine kapanmalarına neden oluyor. 
   Böylesi bir mektup onlara hiç yakışmıyor. Ama geldikleri noktayı görme açısından ilginç. Belki dikkate alan birileri çıkabilir 
   "Bu e maili size yazıyorum ki intihar ettiğim zaman, intihar nedenim bir sır olarak kalmasın. Ben sınıf öğretmeniyim. Yıllarca çok zor şartlar altında okudum ve bir puandan daha az küsurat puanla atamayı kaçırdım. Sayın Bakan öğretmen açığımız yok diyor. Ama onun kaynakları da gösterdi ki minimum 105 bin öğretmen açığı var. Bu kadar öğretmen açığı varken Bakan Bey hala niye şubat atamalarını yapmamakta direniyor. Çok ciddi olarak söylüyorum ki eğer şubatta atama yapılmaz ise öğretmen adaylarının sesini duyurmak için kendimi feda edeceğim. Bütün umutlarımız, hayallerimiz yıkıldı. Artık ölmek ya da yaşamak benim için bir anlam taşımıyor..." 
   Yukarıdaki satırlar pek çoğunuz için abartılı sayılabilir. Ama çok yakından biliyorum ki önemli bir kısmı, maalesef böylesine bir moral çöküntüsü içerisinde. 
   Bırakın intihar etmeyi, böyle bir düşünceyi akıllarına getirmeleri bile öğretmen adayları için bağışlanabilir bir tutum değil. Ama onları bu noktaya getiren duyarsızlık da göz ardı edilemez. Umarız bir an önce öğretmenlerin bu çığlığına kulak verilir .. 
   
   'İlle de soyunmam mı gerekiyor ' 
   Önceki gece Eskişehir'de Anadolu Üniversitesi'nde gerçekleştirdiğimiz Genç Bakış'ta konuğumuz RTÜK Başkanı Fatih Karaca idi. Televizyon yayınlarına yönelik çok farklı sorular geldi. Ama bir tanesi vardık ki çok ilginçti. Kıvılcım Kılıçarslan isimli bir bayan tiyatro sanatçısı, spikerlik ya da sunuculuk konusunda her türlü donanıma sahip olduğu halde, tüm iş başvurularının cevapsız kaldığını söyledi ve şu can alıcı soruyu yöneltti Dikkate alınmam için ille de sokağa çıkıp soyunmam mı gerekiyor .. 
   Evet, gelinen nokta vahimin de ötesinde. Öğretmenler intiharı düşünüyor, spiker ya da sunucu olmak isteyenler soyunmadan dikkate alınmayacakları noktasına gelmişler. Anlayacağınız tüm değerler altüst olmuş durumdu. Yıllarca üniversitelerde dirsek çürütmek bile tiye alınmaya başladı. Bir yolunu bulup köşeyi dönenler, diplomalılarla, siz okudunuz da ne oldu diye dalga geçiyor... 
   Eğitim, bilim ve kariyer hiç bu kadar aşağılanmamıştı. Eğitimli ve donanımlı kişiler, hiç bu kadar köşeye sıkışmamışlardı. Çıkış yolu arıyor ama bulamıyorlar... 
   Özetin özeti İşsizlik, günümüzün en önemli sorunu. Ekonomik gidişatın düzeldiğine ancak yeni istihdam alanları yaratılıp, işsizlik oranları düştüğünde inanacağız. O günleri dört gözle bekliyoruz. AKP kucağında bulduğu bu sorunu çözerse işte o zaman tarihe geçer. 
   
      
   
</TEXT>
</DOC>
