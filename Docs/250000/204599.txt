<DOC>
<DOCNO> 204599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/soneko18.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu ihaleleri artık Resmi Gazete'de yayımlanmayacak... 
</HEADLINE>
<TEXT>

     Kamu İhale Kurumu Başkanı KİK Sener Akkaynak, kamu ihalelerinin ilanlarının artık Resmi Gazete'de yayımlanmayacağını belirterek, ''Kamu ihaleleri 2 Ocak 2004'den itibaren Kamu İhale Bülteni'nde yayımlanacak'' dedi. 
     Sener Akkaynak, KİK'de düzenlediği basın toplantısında konuya ilişkin açıklamalarda bulundu. 
     Akkaynak, 2004 yılında Kamu İhale Bülteni için abonelik bedelinin 300 milyon lira olacağını ifade ederek, ücretin ilan başına KDV dahil 1 milyar 180 milyon lira olacağını ve peşin alınacağını söyledi. 
     Sener Akkaynak, yılın ikinci yarısında abone olmak isteyenlerin 200 milyon lira son çeyreğinde abone olmak isteyenlerin ise 100 milyon lira ödeyeceklerini bildirdi. 
     İhale Bülteni ile hata payının sıfıra yakın olacağını vurgulayan Akkaynak, ihale ilanları başvurusunun internet ortamından alınabileceği ve yazılı olarak başvuru ellerine ulaştığında ve ücreti ödendiğinde, uygunsa ilanı yayımlayacaklarını kaydetti. 
     
     ''PARAYI VEREN İHALE İLANINI YAYIMLAR'' 
     İhale ilanının ihale sürecinin temel direği olduğuna dikkat çeken Akkaynak, sistemi hep online olarak düşündüklerini, ihale yasaklı firmalarla ilgili bilginin 2 saat içinde ilgili kuruma verilebileceğini ifade etti. 
     İnternet ortamında aynı gün ihale ilanı verilebileceğini bunun da açıklık ve sürat sağlayacağını ifade eden Akkaynak, ilan paralarının peşin alındığını, parayı verenin ihale ilanını yayımlayacağını söyledi. 
     Mevcut sistemde ilanın her satırının 10 milyon liraya mal olduğunu anlatan Akkaynak, yeni sistemle bu rakamın 4 milyon liraya düşeceğini ifade etti. 
     Akkaynak, yapılan anketlere göre abone sayısının 2 bin 500 dolayında olabileceği ve Resmi Gazete'ye de 2003 yılında 35 bin ihale ilanı verildiğini kaydetti. 
     İhale kayıt numarası alınacağını hatırlatan akkaynak, bütün işlemlerin bu kayıt numarası üzerinde yapılacağını bildirdi. 
     Temel hedeflerinin ihalelerin bütün süreçlerinin online olması olduğunu vurgulayan Akkaynak, bunun için elektronik imza sisteminin yasalaşması gerektiğini kaydetti. 
     
     ''İHALELERDE YOLSUZLUKTAN SÖZ EDİLMEYECEK'' 
     Akkaynak, ihale bilgi sistemiyle kamu ihale kanunu kapsamında olsun olmasın tüm kamu alımlarının kayıt altına alınacağını ve Türkiye'nin kamu alımları tablosunun gerçek verilerle ortaya çıkacağına dikkat çekti. 
     Sener Akkaynak, ''Böylece, Türkiye çapında tüm kamu alımları ilk defa tek merkezde toplanmakta ve kayıt altına alınmaktadır'' dedi. 
     Elektronik ortamda ihale yapılması ile Türkiye'de artık ihalelerde yolsuzluk, usulsüzlükten bahsedilmeyeceğini her şeyin şeffaf olacağını kaydetti. 
     
     ''KANUNUMUZUN DELİNMESİNE RAZI OLMAYIZ'' 
     Bir gazetecinin Kamu İhale Kurulu kanununda değişiklik yapılması konusunda siyasilerden ve bazı çevrelerden taleplerin gündeme getirildiğini hatırlatması üzerine Akkaynak, kanunlarının mükemmel olduğu iddiasında olmadıkları ancak değişikliğin ciddi bir iş olduğunu söyledi. 
     Kanunlarının delinmesine razı olmayacaklarını vurgulayan Akkaynak, ''Bir toplantıda Dünya Bankası'ndan bir yetkili, kanunuzda ufak ufak değişiklikler olursa İsviçre peynirine döner demişti. Kanunumuzun İsviçre peynirine dönmesini istemiyoruz'' diye konuştu. 
     Hukukun yaşayan bir olgu olduğuna dikkat çeken Akkaynak, değişikliklerin sistemi bozmaması ve taleplerin mevcut kanun içinde çözümünün araştırılması gerektiğini kaydetti. Bazı kurumların mevcut kanunu okumadıkları halde ihalenin dışına kalma taleplerini dile getirdiklerini anlatan Akkaynak, bu mantığın hala devam ettiğini ve yanlış olduğunu bildirdi. 
     
</TEXT>
</DOC>
