<DOC>
<DOCNO> 209146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur25.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay Başkanı Adalet mensuplarına güven sarsılmamalı 
</HEADLINE>
<TEXT>

     Danıştay Başkanı Nuri Alan, adalet mensuplarına güvenin sarsılmaması gerektiğini, bu durumdan toplumun olumsuz etkileneceğini belirterek, ''Güvenin tesisi için en önemli görev siyasilerimize düşüyor. Öncelikle Anayasada yargının bağımsızlığının, tarafsızlığının tartışma konusu yapılmasını engelleyecek yeni düzenlemelere gidilmeli'' dedi. 
     Nuri Alan, Adana Barosu'nun ''Cumhuriyet ve Hukuk Paneli''ne katılmak üzere geldiği kentte, AA muhabirine yaptığı açıklamada, ''Neşter Operasyonu'' ile kamuoyunun gündemine taşınan son olayları değerlendirdi. 
     Yargı önünde kesinleşmiş bir suç yokken, insanların teşhir edilmesini doğru bulmadığını ifade eden Alan, şunları söyledi 
     ''Bizi rencide eden olay, şu anda henüz inceleme safhasında mı soruşturma aşamasında mı olduğunu bilmediğimiz bir konuyla ilgili gazetelerde çeşitli yazıların çıkmasıdır. Bırakın yargı mensuplarını, sokaktaki bir vatandaşın bile, suçu yargı kararıyla kesinleşmemişse kamuoyuna teşhir edilmesi son derece yanlış. Bu nedenle basın yayın kuruluşlarına büyük görev ve sorumluluklar düşüyor.'' Yargının görevi ve verdiği hizmet itibariyle toplum önünde bu tür haberlerle gündeme gelmemesi gerektiğini ifade eden Alan, şöyle devam etti 
     ''Türkiye'de adalet mensuplarına güven sarsılmamalı. Adaletin tartışılması, yargının tarafsızlığının tartışma konusu edilmesi, toplumun kafasında soru işaretleri oluşturur. Yargıya güveni olmayanlar ise haklarını başka yöntemlerle aramaya kalkarlar. Bunun sonucunu da toplum olarak yaşarız. Böylesine hassas bir konuda cümleler kullanılırken çok özenli seçilmeli.'' Adalete güvenin tesisi için en önemli görevin siyasilere düştüğünü belirten Alan, ''Öncelikle Anayasa'da yargının bağımsızlığının, tarafsızlığının tartışma konusu yapılmasını engelleyecek yeni düzenlemelere gidilmeli. Zaten önceki hükümet döneminde bu konuda çalışmalar başlatılmıştı. İnanıyorum ki yeni hükümet de bu konuda duyarlı davranacaktır'' dedi. 
     Alan, Anayasanın, yargının bağımsızlığına ve daha hızlı çalışmasına imkan vermesi gerektiğini, yargıyı temsil edenlerin de buna özen göstermesinin şart olduğunu söyledi. 
     
</TEXT>
</DOC>
