<DOC>
<DOCNO> 244840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas15.html </URL>
<DATE> 2004/06/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İngiliz postacı, 130 bin postayı evinde sakladı 
</HEADLINE>
<TEXT>

     Teslim etmesi gereken 130 bin gönderiyi evinde sakladığı belirlenen İngiliz postacı, çalıştığı Royal Mail posta şirketinden kovuldu. 
     Adı açıklanmayan postacının, geçen ay gözaltına alındıktan sonra kefaletle serbest bırakıldığı belirtildi. 
     Staffordshire'da çalışan postacının evinde Royal Mail müfettişlerince yapılan aramada, adreslerine ulaştırılmamış 130 bin kadar mektup, koli ve reklam broşürü bulundu. 
     Royal Mail sözcüsü, sorumsuz postacının evinde bulunan binlerce gönderinin, özür cümlesi eklenerek adreslerine yollandığını kaydetti. 
     Bu tip vakaların ender olduğuna dikkat çeken sözcü, ''Postacılarımızın çoğu çalışkan ve namusludur. Royal Mail, müşterilerine hizmeti çok ciddiye alır'' ifadesini kullandı. 
     Tüketici haklarının savunucusu Postwatch derneğinin yöneticisi Peter Carr ise İngiliz posta şirketini eleştirerek, ''Royal Mail, müşterilerine verdiği hizmette ihmalkar davranıyor. Müşteriler çok ödüyor, ama karşılığını az alıyor'' dedi. 
     Daha önce, açtığı mektuplardan para çıkmamasına bozulan bir başka postacı da adreslerine teslim ettiği gönderilere hakaret içeren notlar iliştirerek kendince ''protestoda bulunmuştu''. 
     
</TEXT>
</DOC>
