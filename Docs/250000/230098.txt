<DOC>
<DOCNO> 230098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/spor/spo01.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Youla'ya pranga 
</HEADLINE>
<TEXT>

   Gençlerbirliği karşısında işi şansa bırakmak istemeyen Beşiktaş, Gineli oyuncunun gol yollarını tıkayacak. Orta sahadan pas almasını tam saha presle engelleyecek olan Kartal, Youla'yı sıkı markajda tutacak 
      ORHAN YILDIRIM 

   
   Taktisyen Luce 
   BEŞİKTAŞ, Gençlerbirliği'nin gol silahı Youla'ya özel önlem alacak. Kırmızı - Siyahlılar ile yapılacak maçın hazırlıklarını dünkü taktik çalışmayla sürdüren Kartal'da, savunmanın yavaş oyunculardan kurulu olması, Teknik Direktör Lucescu'nun oyun düzeni rakibe göre yapmasına yol açtı. Youla'ya uzun pas atılmasını engellemek için hafta boyunca tam saha pres uygulaması yaptıran Luce, Youla'yı da markaj altına aldıracak. 
   
   Gökhan'a forma yolu 
   ÜSTELİK savunmanın iki başarılı ismi Emre ve Ronaldo'nun sakatlığı, Zago ve Ahmet Yıldırım'ın da eski formlarını bir türlü yakalayamamaları, Lucescu'yu değişiklik yapmaya itti. Rumen çalıştırıcının, idmanlarda güçlü fiziğiyle ön plana çıkan Gökhan'a şans vermesinin de yüksek bir olasılık olduğu belirtildi. Sakatlığı nedeniyle iki maçtır kadroya giremeyen Okan'ın da yarın forma bulabileceği ifade edildi. 
   
   ZAGO İtalya'da arayışta    BEŞİKTAŞ Yönetimi'nin sözleşmesini uzatmadığı Brezilyalı Zago'nun yeniden İtalya'ya döneceği öğrenildi. Siyah - Beyazlılar'ın kalmasına soğuk baktığı futbolcunun, Çizme'de çeşitli kulüplerle dirsek temasında bulunduğu öğrenildi. Zago'nun, Spartak Moskova'dan gelen teklifi ise eşinin karşı çıkması üzerine askıya aldığı vurgulandı. 
   
   Gazilere jest    BEŞİKTAŞ Yönetimi, Bedensel Engelliler Basketbol Takımı'nın yarınki rakibi GATA Karagücü takımına ve gazilerden kurulu ampute futbol takımını konuk etti, dün bir yemek verdi. Dedeman Oteli'nde gerçekleştirilen yemeğe 15. Kolordu Komutanı Korgeneral Zafer Özkan ve TSK Rehabilitasyon Merkezi Başkanı Tuğgeneral Mehmet Fahir Altan da katıldı. 
   BİLGİLİ, 4 ay önce, Türk Silahlı Kuvvetleri'nin, GATA'da büyük bir özveriyle yaptığı rehabilitasyon merkezini gezdiğini hatırlatarak, "Burayı gördüğümde büyük gurur yaşadım. Bence TSK, sivil toplum kuruluşlarının çok önünde" dedi. Korgeneral Zafer Özkan da kendilerine verilen yemek dolayısıyla Beşiktaş yönetimine teşekkür etti. 
   
   'Ne büyüksün Beşiktaş'    SİYAH - Beyazlı yönetimde yer alan Cem Bilge, geçen hafta gelişen olayların, Beşiktaş'ın büyüklüğünü bir kez daha kanıtladığını söyledi. Bilge şöyle devam etti "Fenerbahçe, Galatasaray ve Trabzonspor'u tek çatı altında birleştirdik. İşte Beşiktaş'ın gücü yok diyenlere en iyi yanıt. Gençlerbirliği maçını alarak şampiyonluk yarışını son maça kadar sürmesini sağlayacağız." 
   
   
</TEXT>
</DOC>
