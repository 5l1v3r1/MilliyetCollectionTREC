<DOC>
<DOCNO> 216535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo01.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor antrenörü En kötü basketbolumuzu oynadık 
</HEADLINE>
<TEXT>

     Basketbol Erkekler Avrupa Ligi'nde 1. turun son maçında A Grubu'nda İspanya'nın FC Barcelona takımına 76-61 yenilen Ülkerspor'da, antrenör Ergin Ataman son zamanların en kötü oyununu sergilediklerini söyledi. 
     Ataman, maçtan sonra yaptığı değerlendirmede, sinirli ve gergin olduğunu belirterek, ''Son zamanlardaki en kötü basketbolumuzu oynadık. Maçın gruptan çıkmaya yönelik tesiri olmaması bizi motivasyon olarak etkiledi. Grupta 2.'lik ile 3.'lük arasında fark olmaması bunu engelledi'' diye konuştu. 
     Avrupa Ligi'nde 6 hafta önce son sıralarda yer aldıklarını hatırlatan Ataman, şöyle konuştu 
     ''Bu maç öncesinde üst üste 5 maç kazanarak 3. olduk. Kendimizi FC Barcelona karşısında test etmek istedik. Ancak, Avrupa'da en iyi 16 takımın içine giren bir ekibe yakışır bir maç oynamadık. İlk 10 dakikada oluşan 18 sayılık fark maçın da sonucunu belirledi. İkinci devre biraz mücadele edip farkı kapatmaya çalıştık. Sonuçta bunu bir maraton olarak görmek lazım. Bu maçtan gerekli dersi çıkarmalıyız. Ama, Avrupa Lig'nde üst sıraları hedefliyorsak bu seviyedeki takımları da mutlaka yenmeliyiz. Maçın çok da önemli bir sonuca hitap etmemesi belki bizim için sadece bir teselli olabilir.'' 
     
</TEXT>
</DOC>
