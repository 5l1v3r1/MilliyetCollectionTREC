<DOC>
<DOCNO> 211473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko34.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazprom Türkiye'de yatırım yapmak istiyor... 
</HEADLINE>
<TEXT>

     Rus Gazprom Birinci Başkan Yardımcısı Yuri Komarov, Türkiye'nin kendileri için en cazip pazarlardan biri olduğunu belirterek, Türkiye'de yatırım yapmak istediklerini söyledi. 
     Komarov, Rus-Türk İşadamları Birliği'nin RTİB yayın organı Pusula'ya verdiği demeçte, Rusya'nın 1987 yılından başlayarak Türkiye'ye artan miktarlarda doğal gaz sevkettiğini belirterek, ''16 yıl önce Gazprom'un Türkiye'ye bir yılda verdiği toplam gaz miktarı yaklaşık 0.5 milyar metreküptü. Geçen yıl ise, bu rakam 11.8 milyar metreküpe kadar ulaştı'' dedi. 
     1998-2002 döneminde Türkiye'de doğal gaz tüketiminin her yıl 1.5-2 milyar metreküplük bir artış gösterdiğini ifade eden Komarov, Rus tarafının bu işbirliğinin başından beri üzerine aldığı yükümlülükleri gerek teslimat süreleri açısından, gerekse sevkedilen gaz miktarı açısından tümüyle yerine getirdiğini kaydetti. 
     Komarov, bu yıl Rusya'dan Türkiye'ye doğal gazın ''Mavi Akım'' dahil olmak üzere yürürlükte olan üç anlaşma çerçevesinde sevkedildiğini belirterek, ''Özetlemek gerekirse, Türkiye pazarı bizim için gerçekten en cazip ve dinamik gelişmekte olan pazarların başında geliyor'' diye konuştu. 
     Gazprom'un bütün ülkelerle karşılıklı yarar temeline dayanan işbirliğine her zaman açık olduğunu ifade eden Komarov, şunları söyledi 
     ''Bu, kuşkusuz, Türkiye için de geçerli. Bizce, ekonomik açıdan karlı olan her proje önemlidir. Örneğin, Mavi Akım projesi ile ilgili bu yılki görüşmeler sırasında Türk tarafına, doğal gaz karşılığı aldığımız paranın bir bölümünü Türkiye'deki doğal gaz dağıtım ağının geliştirilmesine yatırmayı önerdik.'' Komarov, ''Mavi Akım projesinin uygulama aşamasında yaşanan sorunlar nedeniyle Gazprom'un Türkiye'ye stratejik bakışı değişti mi Hala Türkiye'yi uzun dönemli işbirliği yapabileceğiniz bir ülke olarak görüyor musunuz '' şeklindeki soruya da şu karşılığı verdi 
     ''Bir kez daha kaydetmek isterim ki, Türkiye'nin doğal gaz pazarı dünyanın en çok perspektifli pazarlarından biri. Bu konudaki düşüncemizde herhangi bir değişiklik olmadı. Türkiye'ye doğal gaz sevkiyatı uzun dönemli bir anlaşma çerçevesinde yapıldığını hatırlatmak isterim. İşbirliğinin bu şekli bize ve Türk ortaklarımıza istikrarlı bir işbirliği ortamı ve doğal gaz üretim alanının gelişmesi için zorunlu olan kapsamlı yatırım yapma olanağı sağlayacağına eminim.'' 
     
</TEXT>
</DOC>
