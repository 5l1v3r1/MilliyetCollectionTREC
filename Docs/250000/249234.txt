<DOC>
<DOCNO> 249234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/soneko02.html </URL>
<DATE> 2004/06/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Doğu'nun umudu, "Doğu Kapı" oldu... 
</HEADLINE>
<TEXT>

     Kars Belediye Başkanı Naif Alibeyoğlu, Türkiye-Ermenistan sırındaki Doğu Kapı'nın açılmasının bölgenin ekonomik açıdan kurtuluşunu sağlayacağını belirterek, ''Bu kapıyı kapalı tutmakla kendimizi cezalandırıyoruz'' dedi. 
     Alibeyoğlu, AA muhabirine yaptığı açıklamada, Doğu Kapı'nın, açılmasının, sadece Kars'a değil, Doğu Anadolu Bölgesi'ne büyük yararlar sağlayacağını belirterek, kapının kapalı tutulmasının bölgeye her geçen gün daha fazla zarar verdiğini ifade etti. 
     Bölgeye yatırım yapılmamasının en büyük nedenlerin birisinin, pazar bulma sorunu olduğuna dikkat çeken Alibeyoğlu, Doğu Kapı'nın açılması halinde bu sorunun da ortadan kalkacağını vurguladı. 
     Doğu Kapı'nın açılması halinde, yalnızca Ermenistan değil, Kafkas ve Türk Cumhuriyetlerine de kısa yoldan ulaşılacağını kaydeden Alibeyoğlu, ''Böylece büyük bir pazar oluşacak ve yatırımcılar bölgeyi değerlendirmek için buraya gelecekler. Doğu Kapı'nın açılması bölgenin kurtuluşudur. Kapıyı kapalı tutmakla kendimizi cezalandırıyoruz'' dedi. 
     
     ''SONUNA KADAR MÜCADELE EDECEĞİZ'' 
     Alibeyoğlu, Doğu Kapı'nın açılması için uzun süredir çaba sarfettiklerini kaydederek, bu mücadeleyi sonuna kadar sürdürmeye kararlı olduklarını vurguladı. 
     Kapının açılması için imza kampanyası başlattıklarını anımsatan Alibeyoğlu, çok kısa sürede, toplanan imza sayısının 35 bini aştığını söyledi. 
     ''Doğu Kapı'nın açılması için gerekirse, kepenk indirir, miting yaparız'' diyen Alibeyoğlu, bölge ekonomisinin daha fazla zarara uğramadan bu kapının açılması gerektiğini sözlerine ekledi. 
     
     ''BÖLGE EKONOMİSİNDE SIÇRAMA YAŞANIR'' 
     Kars Ticaret ve Sanayi Odası Başkanı Ali Güvensoy ise bölge ekonomisinin ancak sınır ticareti ile düzelebileceğini söyledi. 
     Yıllardır sürdürülen çabalara rağmen bölgede yeterli yatırımın sağlanamadığını anlatan Güvensoy, ''Doğu Kapı açılırsa, bölge ekonomisinde, kısa bir sürede en az yüzde 50 oranında sıçrama yaşanır'' dedi. 
     Kafkas ve Türk Cumhuriyetleri'nin büyük bir pazar olduğuna dikkat çeken Güvensoy, bu pazarı kullanabilmek için bütün altyapı ve imkanlara sahip olduklarını ancak sınır kapısının kapalı olması nedeniyle hiçbir girişimde bulunamadıklarını kaydetti. 
     Başta Kars olmak üzere bölgede kamuoyunun önemli bir bölümünün de kapının açılmasını istediğini vurgulayan Güvensoy, bu konuda biran önce çalışmaların başlatılması gerektiğini söyledi. 
     Kars'a 67 kilometre, Akyaka İlçesi'ne 13 kilometre uzaklıkta bulunan Türkiye-Ermenistan sınırındaki Doğu Kapı, 1993 yılında kapatılmıştı. 
     
</TEXT>
</DOC>
