<DOC>
<DOCNO> 242219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonyas11.html </URL>
<DATE> 2004/05/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ünlüler korosundan Tokyo Büyükelçiliği'nde konser... 
</HEADLINE>
<TEXT>

     Türkiye Yılı'nın kapanış etkinliği nedeniyle Japonya'da bulunan ünlü sanatçılar Ege, Sibel Tüzün ve Gökhan Özen, Tokyo Büyükelçiliği'nde verilen resepsiyonda konuklara müzik ziyafeti çekti. 
     Sanatçıların, Ege'nin gitarı eşliğinde birlikte seslendirdikleri parçalara, zaman zaman konuklar da eşlik etti. 
     Tokyo Büyükelçiliği'nde, Japonya'da Türkiye Yılı'nın son etkinliği olan ''Made in Turkey Fashion and Music Show'' adlı gösteriye katılanlar için resepsiyon verildi. 
     Türkiye'nin Tokyo Büyükelçisi Solmaz Ünaydın, resepsiyonda yaptığı konuşmada, büyük beğeni toplayan ''Made in Turkey Fashion and Music Show''da görev alan, Erkan Özerman başta olmak üzere herkese teşekkür etti. 
     Erkan Özerman da 46 yıllık meslek yaşamı boyunca çeşitli ülke ve devlet adamlarından çok sayıda madalya aldığını belirterek, Türkiye Cumhuriyeti devleti adına kendisine ilk kez söz konusu gösteri nedeniyle Büyükelçi Solmaz Ünaydın tarafından madalya verildiğini söyledi. 
     Resepsiyonda daha sonra ünlü sanatçılar Ege, Sibel Tüzün ve Gökhan Özen, uzun yıllar önce dillerden düşmeyen şarkıları hep bir ağızdan seslendirdi. Ege'nin gitarı eşliğinde, ''İkinci Bahar'', ''Hatırla Ey Peri'', ''Memleketim'', ''Samanyolu'', ''Aşkın Kanunu'' gibi nostaljik parçalar seslendiren ünlüler korosuna, Büyükelçi Ünaydın ve konuklar da zaman zaman eşlik etti. 
     2003 Türkiye Yılı Koordinatör Büyükelçisi Burak Gürsel ve Gökhan Özen'in ağabeyi Özgehan Özen de gitar çalarak, seslendirdikleri parçalarla geceye renk kattılar. 
     Sanatçılar, kendilerine Türk milletini Tokyo'da temsil etme onuru verildiği için duydukları memnuniyeti dile getirdiler. 
     Öte yandan, birkaç gün önce menajeri Engin Güven ile dünya evine giren sanatçı Sibel Tüzün'ün mutluluğu da yüzünden okunuyordu. 
     Geceye, Uzakdoğulu kadınların giydiği uzun kırmızı bir elbiseyle katılan Tüzün, eşiyle kısa süre dans etti. Ege, gecede yeni evli çift için bir şarkı seslendirdi. 
     Büyükelçi Ünaydın'ın, Tüzün ve Güven'in Tokyo'ya gelmeden kısa süre önce evlendiklerini açıklaması üzerine çift, konuklar tarafından tebrik yağmuruna tutuldu. 
     
</TEXT>
</DOC>
