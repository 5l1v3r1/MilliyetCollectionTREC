<DOC>
<DOCNO> 218759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/soneko19.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"İnsan sağlığı açısından gıdalara gerekli denetimler yapılıyor"... 
</HEADLINE>
<TEXT>

     Tarım ve Köyişler Bakanlığı, aflatoksin içeren ve ihracattan geri dönen ürünlerin iç piyasaya sürüldüğü yönündeki iddialara açıklık getirerek, insan sağlığı açısından gıdalarda gerekli denetimlerin yapıldığını bildirdi. 
     Tarım ve Köyişleri Bakanlığı'ndan yapılan yazılı açıklamada, basında aflatoksin içerdiği bahanesiyle geri çevrilen ihraç tarım ürünlerinin piyasaya sürüldüğü yönünde haberlerin yer aldığı hatırlatıldı. 
     Son günlerde bu iddiaların ''incirle'' ilgili olarak tekrarlandığı ifade edilen açıklamada, ihraç edilen tüm incir partilerinin herhangi bir sebeple geri dönmesi halinde gıda güvenliği açısından gerekli kontrollerin yapıldığını ve sonuçların olumlu çıkması halinde yurt içine girişine izin verildiği vurgulandı. 
     
     AFLATOKSİN İZLEME KOMİTESİ OLUŞTURULDU 
     Aflatoksin sorununun çözümüne yönelik olarak kuruluşların katılımı ile ''Afaltoksin Çalışma Komitesi''nin oluşturulduğu ve halen çalışmaların devam ettiği bildirilen açıklamada, 2002 yılında AB'ye ihraç edilen fındık, incir, antepfıstığı ve bunlardan elde edilen ürünlerden 15 bin 441 adet partiden yüzde 0.9'unun çeşitli nedenlerle geri döndüğünü, geri dönen ürünlerde ise gümrüklerde yapılan kontroller sonucunda uygun çıkan yüzde 0.05'nin Türkiye'ye girişine izin verildiği kaydedildi. 
     
     4 BİN 312 PARTİ İNCİRDEN 59'U DÖNDÜ 
     Açıklamada, 2003 yılında İzmir ve Aydın'dan, AB'ye üye ülkelere ihraç edilen kuru incir ve mamullerinin parti sayısının 4 bin 312 olduğu ve çeşitli nedenlerden dolayı dönen parti sayısının 59 olduğu kaydedildi. 
     Gıda üretim zincirinin tüm aşamalarında yılda en az iki defa denetim yapıldığı anlatılan açıklamada, aflatoksin kontrolünde bunların yanı sıra fındık, kuru incir antepfıstığı üretiminin yapıldığı ve ihracatın yoğun olduğu illerde ''Aflatoksin İzleme Projesi'' kapsamında denetim yapıldığı ifade edildi. 
     Ayrıca ''Kuru İncirde Aflatoksin İzleme Projesi Programı''nın İl Müdürlüklerine gönderildiğini ve 15 günlük periyotlar halinde tesislerde denetimlerin yapıldığı ve uygunsuz çıkan durumlarda yasal işlemlerin yapıldığı kaydedildi. 
     Bakanlıkça fındık, incir ve mamulleri için 11 bin 460 adet numune üzerinde analiz yapıldığı ve buna göre 2001 ve 2002 yıllarında istatiksel analiz sonuçlarına göre, tüm bu örneklerin yüzde 90'nındaki aflatoksin B1 ve toplam aflatoksin miktarının AB limitlerinin çok altında olduğunun belirlendiği bildirildi. 
     
</TEXT>
</DOC>
