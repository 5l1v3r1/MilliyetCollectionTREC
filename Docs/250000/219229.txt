<DOC>
<DOCNO> 219229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko29.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Güler Fiyatlara zam yapmamaya çalışıyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, İran'dan alınan doğalgazın fiyatında revizyon taleplerinin İran makamlarınca olumlu karşılandığını bildirdi. 
     Bakan Güler, müzakereler için İran'a bir hafta süre tandıklarını söyleri. 
     Bakan Güler, geçtiğimiz Pazar günü İran'da gerçekleştirdiği temaslar hakkında, bugün bir basın toplantısı yaptı. 
     Fiyat revizyonu talebinin tamamen anlaşmadan doğan bir hak olduğunu dile getiren Güler, özellikle Rusya ile yapılan başarılı fiyat görüşmelerinin ardından, İran doğalgazının oldukça pahalı hale geldiğini kaydetti. 
     Mal karşılığı doğalgaz alımı konusuna sıcak bakmadıklarını, ancak görüşmeler neticesinde bunun da değişebileceğini kaydeden Güler, Türk firmalarının İran'da başlatılan büyük toplu konut projeleri, santral projelerine ilgi duyduğunu, İran'ın Petkim ile ilgilendiğini ve doğalgaz, petrol projelerinde ortak çalışmak istediklerini anlattı. 
     İran ile büyük bir işbirliği potansiyeli bulunduğuna işaret eden Güler, çalışmaların devam edeceğini ve projelerin somutlaştırılacağını bildirdi. 
     İran'ın birinci öncelikli konusunun, Türkiye üzerinden Avrupa'ya doğalgaz gönderilmesi olduğunu ve bu konuların paket olarak ele alınabileceğini dile getirdiğini anlatan Güler, Türkiye'nin önceliğinin ise fiyat revizyonu olduğunu söylediklerini ve bunun ardından, diğer konuları ele alabileceklerini ifade ettiklerini bildirdi. 
     
     DOĞALGAZA ZAM KONUSU 
     Bu arada 'doğalgaza zam yapılıp, yapılmayacağına' ilişkin soru üzerine Güler, şunları kaydetti 
     ''Zam yapmamak için çalışıyoruz, İran'a gidiş amacımız da oydu. Ama petrol fiyatları, beklenenin üzerinde arttı. Çalışmalarımız sürüyor. Fiyatlar, uluslararası piyasalarda serbest oluşuyor. Piyasa neyi gerektiriyorsa, zam gerekiyorsa zam, indirim gerekiyorsa indirim yapılır. Biz imkanlarımız ölçüsünde enerji fiyatlarına zam yapmamaya çalışıyoruz. Sayın Maliye ve Hazine'den sorumlu Bakanlarımızla görüşüyoruz. Elektrikte yapmayışımızın nedeni ise 5,5 milyar kilovatsaatlik üretimi, pahalı olan doğalgazdan ucuz olan suya kaydırdık.'' 
     
     SU KARŞILIĞINDA DOĞALGAZ 
     Güler, Ortadoğu'ya borularla su götürmeyi ve karşılığında doğalgaz getirmeyi düşündüklerini de açıkladı. 
     Irak üzerinden Katar'a kadar uzanacak doğalgaz boru hattıyla getirilecek doğalgazı, Tuz Gölü'nün altında depolamayı planladıklarını, anlatan Bakan Hilmi Güler, Türkmenistan, İran, Irak, Katar, Şahdeniz, Rusya, Mısır, Suriye'den gelecek boru hatlarının Türkiye'den geçeceğini hatırlattı. 
     Ceyhan'ın önemli bir enerji terminali haline geleceğini ve LNG tesisleriyle doğalgazın diğer ülkelere satılacağını ifade eden Güler, Rusya'nın da bu konuya yakın ilgi duyduğunu bildirdi. 
     Geçtiğimiz günlerde Dünya Bankası'nın kendilerine bir sunum gerçekleştirdiğini hatırlatan Güler, burada yapılan görüşmelerde dağıtım bölgesi sayısının 21 olması konusunda mutabakat olduğunu, ancak bunun resmileşmediğini söyledi. 
     Enerji tesislerinin ne zaman özelleştirilmeye başlanacağı konusundaki soruya karşılık Güler, ''bize göre en kısa zamanda özelleştireceğiz. Bu ay dahi yapabiliriz. Eğer muhataplarımız hazırsa. Dünya Bankası, makul süre hazırlık yapılsın istiyor. Biz de biran evvel yapalım diyoruz'' dedi. 
     
</TEXT>
</DOC>
