<DOC>
<DOCNO> 226787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun03.html </URL>
<DATE> 2004/03/30/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Annan, BM güvenlik koordinatörünü işten attı... 
</HEADLINE>
<TEXT>

     BM Genel Sekreteri Kofi Annan, Irak'taki BM misyonu mensuplarını saldırılara karşı koruyamadığı gerekçesiyle BM güvenlik koordinatörünü işten attı. 
     Irak'ta 19 Ağustos'ta bomba yüklü kamyonla yapılan saldırı sonucu, aralarında Bağdat'taki en üst düzey BM yetkilisi olan Sergio Vieira de Melo'nun da bulunduğu 22 kişi hayatını kaybetmiş, 150 kişi de yaralanmıştı. 
     Annan'ın işten çıkarma kararını, üst düzeyli yetkililer tarafından yapılan hataları ortaya koyan araştırma komisyonu raporunun kendisine ulaşmasından sonra verdiği öğrenildi. Faturayı BM güvenlik koordinatörü Tun Myat'a kesen Annan, Myat'tan istifa etmesini istedi. Myat'ın bunun üzerine istifasını verdiği bildiriliyor. 
     Konuyla ilgili olarak hazırlanan raporda, ''Myat ve yardımcılarının, Irak'taki BM misyonunun saldırılardan muaf olduğu yolunda yanlış bir inanca kapıldıkları, oysa yapılan uyarıların aksi yönü işaret ettiğine'' dikkat çekildi. 
     
     GENEL SEKRETER YARDIMCISI DA GİDİYORDU 
     Annan'ın, olaylarda, baş yardımcısı Louise Frechette'in de kabahati bulunduğu kanısında olduğu, bunu öğrenen Frechette'in Annan'a istifasını sunduğu ancak istifanın kabul edilmediği BM sözcüsü Fred Eckhard tarafından açıklandı. 
     BM heyetinin, ABD'nin başlattığı savaştan sonra Irak'a gitmesinde sakınca bulunmadığı yolundaki karar, Louise Frechette başkanlığındaki bir komite tarafından alınmıştı. Annan'ın ''kararın kollektif niteliğini gözönünde bulundurarak sadece Louise Frechette'in istifa etmesini kabul etmediği'' Eckhard tarafından ifade edildi. 
     
     İLK KEZ OLUYOR 
     Myat'ın görevine son verilmesi BM'de ilk kez görülen bir olay. Uluslararası teşkilatta üst düzeyli yetkililer şimdiye kadar hiç bu şekilde kamunun gözleri önünde cereyan eden bir operasyonla görevden alınmamışlardı. 
     Ancak Bağdat'taki BM merkezinin bombalanması teşkilat üzerinde büyük tahribata yol açmış ve BM personeli olayı ''bizim 11 Eylülümüz'' olarak nitelendirmişti. 
     19 Ağustos saldırısından sonra Annan Bağdat'taki tüm BM personelini geri çekmişti. 
     
</TEXT>
</DOC>
