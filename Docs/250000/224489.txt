<DOC>
<DOCNO> 224489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko21.html </URL>
<DATE> 2004/03/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Doç.Dr. Ege AB için ekonomik göstergeler yeterli değil 
</HEADLINE>
<TEXT>

     Ortadoğu Teknik Üniversitesi ODTÜ Öğretim Üyesi Doç. Dr. Aylin Ege, Türkiye'nin AB'ye girebilmek için ekonomik kriterleri yerine getirmesi gerektiğini, ancak bunun da tek başına yeterli olmayacağını söyledi. 
     Ege, AB'nin Türkiye'nin şu anki mevcut ekonomik sistemini kaldıramayacağını savunarak, şöyle konuştu 
     ''Şu anda mali göstergelerimiz iyi olsa AB bizi zaten almak isteyecektir. Ancak, sadece ekonominin iyiye gitmesi yeterli olmaz. Genel gelişmişlik durumu ile ilgili bir şey bu. Tarım sektörünün payının çok yüksek olması, AB'den Türkiye gibi bir ülkeye çok fazla fon akması ile ilgili bir durum. Türkiye bugünkü ekonomik yapısıyla, AB'nin ekonomik sisteminin içine girdiği takdirde, AB mevcut sistemi içinde işleyemez, işlemesi de son derecede zordur.'' Türkiye'deki, mevcut ekonomik yapının kısa bir sürede iyileştirilmesinin beklenmemesi gerektiğini de ifade eden Ege, bunun uzun bir süreç olduğunu ve ekonomik anlamda tüm göstergelerin düzelmesinin zorunlu olduğunu, ancak bunun sadece IMF programı uygulanarak enflasyon rakamının belli bir düzeye gelmesi olarak da algılanmaması gerektiğini bildirdi. 
     Ege, Türkiye'nin, AB'deki sisteme hemen dahil edilmesinin mümkün olmadığını kaydederek, şu görüşleri dile getirdi 
     ''Bizim kişi başına gelirimizle onların kişi başına düşen geliri arasında büyük farklar var. Bu bir mekanizma, bir sistem. Türkiye'yi bu sisteme hemen dahil etmesi mümkün değil. AB, kendi sistemini ve mekanizmasını değiştirmek zorunda kalacak. Ama Türkiye'yi almak için mevcut uzun yılların sistemini neden değiştirsin Yani bu tür sorunlar var. Sadece bugünden yarına enflasyon rakamları ve faizler belli noktalara gelirse bu iş olur diyecek kadar kolay bir şey değil. Uzun bir zaman ve mücadele etmek gerekiyor.'' 
     
</TEXT>
</DOC>
