<DOC>
<DOCNO> 211970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo02.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu özür diledi ''Türkiye'de kalmak istiyorum'' 
</HEADLINE>
<TEXT>

     Gaziantepspor Teknik Direktörü Nurullah Sağlam, Beşiktaş ile oynadıkları zorlu maçta galip geldikleri için mutlu olduklarını söyledi. 
     Beşiktaş maçının çok zorlu olacağını bildiklerini ve çok iyi bir hazırlık döneminden geçtiklerini ifade eden Sağlam, ''Güçlü rakibimiz karşısında çok iyi mücadele ettik. Öncelikle, rakibimizin gol yollarındaki etkili futbolcularına, başarılı defans elemanlarımız geçit vermediler. Golcü futbolcularımız, yakaladıkları pozisyonları iyi değerlendirerek sonuca gitmeyi başardılar. Rakibimizi kupanın dışına ittiğimiz ve çeyrek finale yükseldiğimiz için mutluyum ve tüm futbolcularımı kutluyorum'' diye konuştu. 
     Beşiktaş Teknik Direktörü Mircea Lucescu ise Gaziantepspor'un akıllı oynayıp turu geçmeyi hak ettiğini belirterek şöyle konuştu 
     ''Rakibimizi tebrik ediyorum. Hem çok iyi mücadele ettiler, hem de akıllı oynadılar. Bizden daha agresiflerdi. Biz ise maçın bazı anlarında çok iyiydik, ama bu anlarda gol atmayı başaramadık. Kötü olduğumuz anlarda ise yaptığımız her hatada gol yedik. Futbolcularımın konsantrasyon eksikliği vardı.'' Lucescu, Samsunspor maçı sonrasında yaptığı açıklama ve bir televizyon programına katılmasını hatırlatarak, şöyle devam etti 
     ''Türkiye'yi ve Türk futbolunu çok seviyor ve burada kalmak istiyorum. Pazar akşamı, maçın duygularıyla yüklüydüm. Ayrıca, bir televizyon programına katıldım. Hem maç sonrasında yaptığım açıklamalar, hem de televizyon programına katıldığım için hatalıyım ve bunun için özür diliyorum. 
     Ne yazık ki, benim ruh halim göz önünde bulundurulmadı. Bu hassas konuda bir daha konuşmayacağım. Bu arada, özellikle becerikli futbolcular kendi kafalarıyla oynamamalı. Böyle olursa bu futbolcuları geri kazanmak zor oluyor. Ayrıca, hiç kimse benim söylediklerimin dışında yazılanlara inanmamalı. Sadece benim söylediğim şeylere inanılmalı.'' 
     
</TEXT>
</DOC>
