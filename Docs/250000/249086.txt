<DOC>
<DOCNO> 249086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur23.html </URL>
<DATE> 2004/06/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İşte NATO Zirvesi'nin programı... 
</HEADLINE>
<TEXT>

     Sıtkı ULUÇ 
İstanbul'da 28-29 Haziran'da yapılacak NATO zirvesinin gündem ve programına ilişkin çalışmalar tamamlandı. 
     İttifak'ın 55 yıllık tarihindeki 17. zirveye, 26 üye ülkenin ve İttifak ile işbirliği yapan 20 devletin başkanları, başbakanları ve bakanları ile sivil ve askeri yetkilileri katılacak. 
     
     SAVUNMA BAKANLARI- 

     NATO üyesi ülkelerin savunma bakanları, zirve öncesinde, 27 Haziran Pazar günü bir araya gelecekler. Toplantıda, kuvvetlerin konuşlandırılabilirliği, savunma planlamaları, yeni komuta yapısının uygulaması gibi konularda görüş alışverişinde bulunulacak. 
     Aynı akşam Dolmahçe Sarayı'nda, devlet ve hükümet başkanları ile NATO Genel Sekreteri'nin katılacağı bir yemek düzenlenecek. 
     
     ZİRVE 

     NATO zirvesi, 28 Haziran Pazartesi sabahı Cumhurbaşkanı Ahmet Necdet Sezer'in ve NATO Genel Sekreteri Jaap de Hoop Scheffer'in konuşmalarıyla açılacak. 
     Zirvenin sabahki bölümünün ardından, devlet ve hükümet başkanları, dışişleri bakanları ve savunma bakanları, 3 ayrı çalışma yemeğinde bir araya gelecekler. 
     NATO-Rusya Konseyi, aynı gün dışişleri bakanları düzeyinde toplanacak. 
     Zirvenin ilk günü, Topkapı Sarayı'nda 800 kişinin katılacağı bir yemekle son bulacak. 
     NATO-Ukrayna Komisyonu'nun devlet ve hükümet başkanları düzeyindeki toplantısıyla başlayacak ikinci gün, İttifak üyesi ülkelerin ve işbirliği ortaklarının liderlerinin katılacağı Avrupa Atlantik Ortaklık Konseyi AAOK ile devam edecek. 
     Zirve, çalışma yemeğinin ardından, yayımlanacak bir bildiri ve düzenlenecek basın toplantılarıyla sona erecek. 
     
     GÜNDEM 

     NATO zirvesinde, 2002 sonunda yapılan Prag zirvesinden bu yana çeşitli konularda kaydedilen ilerlemelerin gözden geçirilmesi, İttifak'ın yeni görevlerinin tartışılması ve gelecekte yapılabileceklerin belirlenmesi öngörülüyor. Devlet ve hükümet başkanları, başta Afganistan ve Irak olmak üzere bazı önemli dosyaları ele alacaklar. 
     
     AFGANİSTAN 

     ''Kritik bir döneme girilen'' Afganistan'da, eylül ayında yapılması planlanan cumhurbaşkanı ve parlamento seçimleri öncesinde güvenlik desteği vaadinde bulunan NATO, bu amaçla Bölgesel İmar Ekipleri Provincial Reconstruction Teams-PRT kuruyor. Uluslararası Güvenlik Destek Gücü ISAF ile Kabil bölgesinde görev üstlenen NATO, PRT'lerle ülkenin kuzey ve batı bölgelerine ulaşmayı hedefliyor. NATO Genel Sekreteri Jaap de Hoop Scheffer, İstanbul zirvesinde 5 PRT oluşturulacağını, bu amaçla müttefiklerden katkı beklendiğini bildirdi. 
     Afganistan'da 3 helikopter ve ISAF bünyesinde 150 kişilik personelle bulunan Türkiye'den de ''beklentilerin yüksek olduğu'' ifade ediliyor. 
     NATO Genel Sekreteri'nin Afganistan'daki Temsilcisi Hikmet Çetin de zirvede bulunacak. Çetin'in, temmuz ayında dolacak görev süresinin uzatılması bekleniyor. 
     
     IRAK 

     Devlet ve hükümet başkanları, Irak'ta yönetimin egemen hükümete devredileceği 30 Haziran öncesinde ''genel bir durum değerlendirmesi'' yapacaklar. NATO, Irak'ta rol üstlenmesi olasılığı konusunda, ''yeni hükümetin talepte bulunması halinde kapıları kapalı tutmayacağı'' mesajı verirken, İstanbul'da ''siyasi destek beyanı'' ile yetinmesi bekleniyor. 
     Uzmanlar, İttifak'ın Irak'ta bazı ''eğitim görevleri'' üstlenebileceğini, bunların zaten Almanya ve Polonya gibi müttefikler tarafından sürdürüldüğünü, Iraklı polis ve asker eğitiminde bir ''NATO şemsiyesi'' oluşturulabileceğini, İstanbul'da bu konuda bir karar çıkabileceğini ifade ediyorlar. 
     Irak'ta halen 15 NATO üyesi ülkenin asker bulundurduğunu belirten uzmanlar, ABD'nin baskılarına rağmen, Fransa gibi bazı müttefiklerin İttifak olarak ileri adımlar atılmasına karşı çıktığını, NATO bünyesinde bir bölünme havası yansıtılmak istenmediğini ifade ediyorlar. 
     İstanbul zirvesi sonunda, Irak konusunda ayrı bir bildiri çıkacak. 
     
     AAOK 

     Avrupa Atlantik Ortaklık Konseyi AAOK toplantısında 26 İttifak üyesi ve 20 işbirliği ortağı buluşurken, bu toplantıya Sırbistan ve Bosna Hersek dışişleri bakanları da gözlemci olarak katılacak. 
     AAOK'da ilk oturum, Afganistan Devlet Başkanı Hamid Karzai'nin katılımıyla başlayacak. 
     Orta Asya'ya ve Kafkasya'ya daha fazla odaklanmak isteyen NATO, İstanbul'da bu konuda bir belge kabul edecek ve bölge ülkeleriyle ortak faaliyetlerin artırılmasına yeşil ışık yakacak. 
     İttifak'ın, bu bölgelere, savunma alanlarında danışmanlık hizmeti verecek birer görevli ataması, NATO Genel Sekreteri'nin de özel temsilciler belirlemesi öngörülüyor. 
     NATO üyeliğine aday olan Arnavutluk, Makedonya ve Hırvatistan'ın İttifak'a katılım için bir tarih bekledikleri biliniyor. İstanbul zirvesinde bu tarihi elde edemeyecekleri gözlemlenen adaylara, kapıların açık kaldığı mesajının ''teşvik edici ifadelerle'' verilmesi bekleniyor. 
     İttifak, Barış İçin Ortaklık BİO çerçevesinde NATO ortağı olmak isteyen Bosna Hersek ve Sırbistan-Karadağ'a, bu amaca ulaşmak için daha fazla gayret göstermeleri gerektiğini belirterek, özellikle Lahey'deki Savaş Suçluları Mahkemesi ile işbirliğini artırmaları çağrısı yapacak. 
     
     AKDENİZ DİYALOGU 

     Akdeniz ülkeleri Tunus, Fas, Cezayir, Mısır, Moritanya, Ürdün, İsrail ile 1994'te başlatılan bir süreç çerçevesinde diyalogu genişleten NATO, ''İstanbul İşbirliği Girişimi'' adı altında, Körfez ülkeleriyle Suudi Arabistan, Katar, Birleşik Arap Emirlikleri, Bahreyn, Umman, Kuveyt iletişimi artırma hareketini başlatacak. 
     ABD ve İngiltere'nin Genişletilmiş Ortadoğu Projesi çerçevesinde önerileri doğrultusunda, söz konusu ülkelere, savunma ve güvenlik alanında işbirliği olanağı sunulacak. 
     
     NATO-RUSYA KONSEYİ 

     NATO-Rusya Konseyi ikinci yılını doldururken, Devlet Başkanı Vladimir Putin'in İstanbul zirvesine davetleri reddetmesi, Konsey bünyesindeki sıkıntıları gün ışığına çıkardı. 
     NATO'nun genişlemesinin Rus kamuoyu ve siyaset dünyası tarafından olumsuz algılanması, bir ''kırgınlık'' kaynağı olarak gösteriliyor. 
     NATO-Rusya Konseyi, İstanbul'da dışişleri bakanları düzeyinde toplanacak. 
     Akdeniz'de, 11 Eylül'den sonra başlatılan NATO operasyonuna Aktif Gayret Rusya'nın 2 veya 3 gemiyle katılımına karar verilmesi öngörülüyor. İttifakın hazır deniz kuvvetleri, Akdeniz'deki gemi trafiğini ve kargoları terörizmle mücadele çerçevesinde kontrol ediyor. 
     Bakanlar, askeri işbirliği, füze savunması, sivil olağanüstü hal planlamaları konularını da ele alacaklar. 
     
     NATO-UKRAYNA KOMİSYONU 

     Ukrayna'da yapılacak seçimlerin özgür ve adil bir şekilde geçmesi beklentisini dile getiren NATO, bu ülkeyle diyalog ve işbirliğinin daha fazla geliştirilmesine yönelik beklentilere olumlu yanıt vermeden, Devlet Başkanı Leonid Kuçma'ya, ''ileriye yönelik mesajlar'' aktarmakla yetinecek. 
     
     SOLANA 

     AB-NATO zirvesinin yapılmayacağı İstanbul zirvesinde, AB Ortak Dış Politika ve Savunma Yüksek Temsilcisi Javier Solana da hazır bulunacak. 
     NATO, Bosna'daki barışı koruma gücü SFOR'un yönetiminin yıl sonunda AB'ye devredilmesine ilişkin kararına resmiyet kazandıracak ve Genel Sekreter de Hoop Scheffer ile Solana, bu konuda ortak basın toplantısı düzenleyecekler. 
     
     ORTAK BİLDİRİ 

     NATO zirvesi, Irak konusunda yayımlanacak bir belge dışında, ortak bildiriyle sona erecek. Bu bildiride, terörizmle ortak mücadele, Afganistan, Balkanlar, savunma yetenekleri konusunda gelişmeler, ortaklıklar, Rusya ve Ukrayna ile ilişkiler, kitle imha silahlarının yayılmasına karşı mücadele gibi unsurlar yer alacak. 
     
     ZİRVE FAALİYETLERİ 

     NATO İstanbul zirvesi çerçevesinde çeşitli etkinlikler düzenlenecek. 
     Sivil olağanüstü hal planlama bağlamında, Basın Merkezi'nde bir sergi olacak. 
     ''NATO yeni bir dönemeçte'' isimli bir konferans, 25-26 Haziran'da Çırağan'da düzenlenecek. Bu konferansta, Başbakan Recep Tayyip Erdoğan ve Afganistan Devlet Başkanı Karzai de konuşacak. 
     Amerikan Atlantik Konseyi ile Türkiye'deki bazı gençlik kuruluşlarının düzenlediği ''Gençlik Zirvesi'', 27-28 Haziran'da Çırağan'da yapılacak. Katılımcı gençlerin, NATO zirvesinin ilk günü Konferans Merkezi'ne gelerek, Başbakan Erdoğan ve ABD Devlet Başkanı George Bush gibi bazı liderlerin konuşmalarını dinlemeleri öngörülüyor. 
     Basın Merkezi'nde, NATO Bilim Komitesi'nin düzenlediği bir sergi olacak. NATO Bilim Ödülü, bu yıl, 3 Türk üniversitesi tarafından yönetilmekte olan depremle ilgili araştırmalar çerçevesinde Türkiye'ye verilecek. Genel Sekreter de Hoop Scheffer, ödülü TÜBİTAK'tan sorumlu Devlet Bakanı Beşir Atalay'a sunacak. 

     
</TEXT>
</DOC>
