<DOC>
<DOCNO> 221025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo18.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Konya için kondisyon depoladı 
</HEADLINE>
<TEXT>

     Lig lideri Fenerbahçe, Konyaspor ile cumartesi günü yapacağı maçın hazırlıklarını bir günlük iznin ardından kondisyon idmanıyla sürdürdü. 
     Önce tesislerde ağırlık çalışan sarı-lacivertli takımın futbolcuları, daha sonra sahaya çıkarak antrenör Roland Koch yönetiminde kondisyon çalışması yaptı. Koch, idmanın son bölümünde futbolcuları tesislerin yanındaki ormana götürerek, kros çalışması yaptırdı. 
     Teknik Direktör Christoph Daum, antrenman sırasında tesislerde bulunurken, hafif sakatlıkları bulunan Van Hooijdonk, Nobre, Kemal ve Servet de antrenmana katılamayarak, tesislerde çalıştı. Almanya'da tedavisi süren Volkan'ın da yer almadığı idmanda Serhat takımdan ayrı koşu yapmakla yetindi. 
     Fenerbahçe İdari İşler Sorumlusu Volkan Ballı, Nobre, Van Hooijdonk, Kemal ve Servet'in bu akşam yapılacak idmana katılacaklarını kaydederken, Volkan'ın tedavisinin olumlu bir şekilde sürdüğünü, herhangi bir sorun çıkmazsa 10 gün içinde bu futbolcunun İstanbul'a döneceğini söyledi. 
     Sarı-lacivertliler bu akşam yapacakları günün ikinci çalışmasıyla hazırlıklarını sürdürecek. 
     
</TEXT>
</DOC>
