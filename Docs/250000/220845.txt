<DOC>
<DOCNO> 220845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/ekonomi/eko09.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
S P, Türkiye'nin kredi notunu artırdı 
</HEADLINE>
<TEXT>

   Türkiye'nin TL cinsinden kredi notunu BB - 'ye yükselten S P, görünümünü de "durağan"dan "pozitif"e çevirdi 
   
   Kredi derecelendirme kuruluşu Standard and Poors S P , Türkiye'nin uzun vadeli Türk Lirası notunu B artı'dan, BB - eksi'ye yükseltti. Kuruluş, ekonomik görünümü de "durağan"dan "pozitif"e çıkarttı. S P'den yapılan açıklamada, B olan uzun vadeli döviz notu ile "B" olan kısa vadeli döviz ve TL cinsinden kredi notlarının da teyit edildiği kaydedildi. 
   S P analisti Ala'a Al - Yusuf, Türkiye'nin not artırımının, siyasi ve ekonomik cephelerde, dayanıklı makro ekonomik istikrarı yeniden oluşturmaya yönelik gelişmelerin bir neticesi olduğunu bildirdi. Açıklamada, gerçek Gayri Safi Yurtiçi Hasıla GSYİH bazında ekonomik büyümenin, 2003 ve 2004'te, yüzde 5'lik hedefe yakın olacağı kaydedildi. 
   
   Cari açık uyarısı 
   TÜFE cinsinden enflasyonun dikkat çekici bir şekilde düştüğünün vurgulandığı açıklamada, enflasyonun, yıl sonuna kadar yüzde 12'lik hedefe doğru gerileyebileceği ifade edildi. Açıklamada, Merkez Bankası'nın, resmi enflasyon hedeflemesinin uygulanmasına yönelik şartların henüz tam olarak oluşmadığı kanaatinde olduğu belirtildi. 
   S P açıklamasında, Cari İşlemler Açığı'nın, GSYİH temelinde, 2003 ve 2004 yıllarında yüzde 2.50 ile yüzde 2.75 düzeylerine genişleyeceği, fakat dalgalı döviz kuru ve 34 milyar dolar düzeyindeki uluslararası rezervlerin, bir başka kriz çıkmasını önleyebileceği kaydedildi. Açıklamada, kamu sektörü net dış borcunun GSYİH'ya oranının, bu yıl sonuna doğru, yüzde 70'e gerilemesinin beklendiği vurgulandı. 
   
   'Programı bitirmeyin' 
   Kıbrıs sorununun çözümüne yönelik gayretlerin ve ekonomik - siyasi reform alanlarında atılan adımların, Türkiye'ye, Avrupa Birliği'nden destek kazandırdığı bildirildi. 
   Ekonomideki riskler ise reformların uygulanabilmesine yönelik bazı riskler, halen yüksek olan kamu borcu ve sınırlı mali esneklik ile yüksek reel faiz oranları olarak sıralandı. Kamunun net borcunun yıl sonuna kadar GSYİH'nın yüzde 65'i oranında olmasının beklendiği kaydedildi. 
   Açıklamada, halen yüzde 8 - 10 düzeyinde olan kamu sektörü borçları üzerindeki reel faiz oranlarının daha da indirilebilmesi için IMF destekli ekonomik programın 2004 sonrasında da devam ettirilmesi gerektiği bildirildi. 
   
   
</TEXT>
</DOC>
