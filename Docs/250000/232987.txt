<DOC>
<DOCNO> 232987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/ekonomi/eko07.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşadamları, Kıbrıslı Türklere kefil olsun' 
</HEADLINE>
<TEXT>

   ANKARA Milliyet 
   
   KKTC Başbakanı Mehmet Ali Talat ile Başbakan Yardımcısı ve Dışişleri Bakanı Serdar Denktaş, Türkiye Odalar ve Borsalar Birliği'nin TOBB düzenlediği "Annan Planı'nın İktisadi Yönü" toplantısında, planın sonuçları hakkında basının önünde tartıştı. Dışişleri Bakanı Denktaş, Rumlar'a bırakılacak bölgelerde yaşayan Türklerin iş bulamayacağını söyleyince Talat, "Kıbrıslı Türkler bulaşıkçılığa razı olup İngiltere ve Avustralya'ya gittiler. Bizden her gün işe girmek için ne kadar torpil istendiğini Serdar Bey de bilir. Sorun çözülürse yatırım artacağı için iş garantisi de olacak" diye konuştu. 
   
   'Rumlar az farkla evet diyecek' 
   Serdar Denktaş, Rumlar'a getirilen "Türk tarafında mülk edinme yasağının" 15 yıl sonra kalkacağını da anımsattı. Bu mülklerin satın alınması için yaklaşık 10 milyar dolara ihtiyaç duyulduğunu anlatan Denktaş, "Kıbrıs Türkleri'nin fakirliği göz önüne alınırsa tek yol birinin 15 yıl için 10 milyar dolar için kefil olmasıdır. Türk işadamlarının bu mülkleri ipotek altına alıp, oradaki insanımıza ucuz ve uzun vadeli olarak vermeleri en uygun çözümdür" dedi. Denktaş, referandumda Rumlar'ın "az bir farkla da olsa evet diyeceği" tahmininde bulundu. 
   
   
</TEXT>
</DOC>
