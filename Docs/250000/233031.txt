<DOC>
<DOCNO> 233031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/spor/spo05.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maça favori Mustafa Çulcu 
</HEADLINE>
<TEXT>

   MHK, derbi için bu sezon 14 maçta görevlendirdiği tecrübeli ismi ilk sıraya koydu 
      CEMAL ERSEN 

   
   ŞAMPİYONLUK düğümünü çözecek, sezonun son derbisi için Mustafa Çulcu'nun adı ön plana çıktı. Beşiktaş ile Fenerbahçe takımları arasında pazar günü oynanacak bu önemli maçın çalışmalarını sürdüren MHK'nin, FİFA kokartlı hakem Çulcu'yu favori olarak düşündüğü öğrenildi. Bu sezon 14 kez görev yapan Mustafa Çulcu, Beşiktaş'ın Ankaragücü ve Trabzonspor maçlarını yönetmişti. 
   DENEYİMLİ hakem Fenerbahçe'nin ise Akçaabat Sebatspor maçında düdük çalmıştı. MHK'nin plasede değerlendirdiği diğer iki ismin ise Selçuk Dereli ile Kuddusi Müftüoğlu olduğu bildirildi. Son dönemlerdeki performanslarıyla kurulun beğenisini alan bu iki ismin, Çulcu'nun herhangi bir aksilik meydana gelip görev yapamaması halinde devreye gireceği vurgulandı. 
   
   
</TEXT>
</DOC>
