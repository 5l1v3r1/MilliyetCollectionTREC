<DOC>
<DOCNO> 229624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko33.html </URL>
<DATE> 2004/04/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Visa Türkiye, 26 ülke içinde en fazla büyüyen pazar 
</HEADLINE>
<TEXT>

     Visa Türkiye Genel Müdürü Berna Ülman, Türkiye'de geçen yıl Visa kartlarının toplam kullanım hacminin yüzde 42 düzeyinde artışla 42 katrilyon liraya ulaştığını bildirdi. 
     Kartlı ödeme sistemlerinden Visa'nın 2003 yılı AB bölgesi ve Türkiye sonuçları, Visa AB Başkanı Hans Van Der Velde ve Visa Türkiye Genel Müdürü Berna Ülman'ın katıldığı basın toplantıyla açıklandı. Visa Türkiye Genel Müdürü Berna Ülman, Visa kartlarıyla gerçekleştirilen toplam işlem adedinin 2002'ye oranla yüzde 12'lik bir artışla 571 milyona çıktığını belirtti. 
     Ülman, 2003 yılında, Visa AB Bölgesi kapsamındaki 26 ülke içerisinde Türkiye'nin, kart adetleri açısından en fazla büyüyen pazar, toplam kart kullanımı açısından ise en fazla büyüyen ikinci pazar olduğunu vurguladı. 
     Türkiye'de Visa kartlarının dakikada bin 87 kez kullanıldığını kaydeden Ülman, geçtiğimiz yıl kart adedinin de yüzde 20'lik bir artışla 22.5 milyona ulaştığını kaydetti. 
     Berna Ülman, ''Türkiye'de geçen yıl Visa kartlarının toplam kullanım hacmi, yüzde 42'lik artışla 42 katrilyon liraya ulaştı. Toplam alışveriş harcamaları ise yüzde 45'lik artışla 18 katrilyon lira oldu'' dedi. 
     Satış noktasında her bir Visa kartı ile ortalama 2 milyar lira harcandığını ifade eden Ülman, Türk tüketicisinin Visa kartlarını yurtdışında da en yakın rakiplerine oranla 3 kat daha fazla kullandığını söyledi. 
     Ülman, stratejileri doğrultusunda, bahşişlerin sliplere girdiğini, taksi, bakkal gibi noktalarda da Visa kabulünde aşamalar kaydedildiğini belirterek, kişisel tüketim harcamalarındaki paylarını yüzde 7.6'lık düzeye çıkardıklarını, hedeflerinin ise bu payı 2007'de yüzde 12'ye yükseltmek olduğunu bildirdi. 
     Berna Ülman, 2005 yılında Türk Lirası'ndan 6 sıfır atılacağının hatırlatılarak, Visa'nın bu konuda bir çalışma yapıp yapmadığının sorulması üzerine, bunun dünyada 49 ülkede gerçekleştirildiğini, proje çalışmaları yaptıklarını, ancak bunun kendileri için çok farklı bir proje gerektirmediğini söyledi. 
     Ülman, başka bir soruya karşılık, ''Visa Direct'' ile kredi kartından kredi kartına, hesaptan kredi kartına, kredi kartından hesaba para transferi yapmanın mümkün olduğunu sözlerine ekledi. 
     
     VİSA AB BÖLGESİ BAŞKANI VELDE 

     Visa AB Bölgesi Başkanı ve CEO'su Hans Van Der Velde de, 2003 yılının SARS, Irak Savaşı ve terör olayları olmasına rağmen, kendileri açısından başarılı geçtiğini söyledi. 
     2003 yılında alışveriş noktalarında gerçekleşen harcamaların yüzde 12.3'lük bir artışla tüm Visa işlemlerinin yüzde 65'ine eşit olan 3 milyar euro olarak gerçekleştiğini kaydeden Velde, Visa kartlarıyla toplam harcamanın yüzde 11.2 artarak 824 milyar euro olduğunu bildirdi. 
     Velde, satış noktalarında yüzde 11.3'lük bir artışla 9.2 milyar işlem gerçekleştiğini belirtti. VİSA AB'nin, bu yılın temmuz ayından itibaren bağımsız bir organizasyon haline getirilmesi için çalışmaların sürdürüldüğünü bildiren Velde, bunun üye bankalar açısından kolaylıklar sağlayacağını söyledi. 
     Velde, kredi kartı sahteciliğinde Avrupa'da son 2 yılda ciddi bir artış görüldüğünü, bunun nedeninin, Avrupa'da halen sınırlar ötesi sahteciliğin önlenememesi olduğunu belirterek, suç örgütlerinin ülkeler arasındaki sistem farklılıklarından yararlandığını, chip kart uygulaması ile çalıntı ve sahteciliğin önüne geçileceğini bildirdi. 

     
</TEXT>
</DOC>
