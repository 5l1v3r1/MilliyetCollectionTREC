<DOC>
<DOCNO> 226330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/soneko02.html </URL>
<DATE> 2004/03/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Vagonlara AB standardı... 
</HEADLINE>
<TEXT>

     Demiryollarının Avrupa Birliği standartlarına uyumuna yönelik çalışmalar hızla sürerken, vagonlar da AB standardına getiriliyor. 
     Altyapı çalışmaları ile eşzamanlı olarak yürütülen demiryollarının modernizasyonu çerçevesinde, TCDD Genel Müdürlüğü'nün elinde bulunan tüm vagonlar, Avrupa Birliği standartları doğrultusunda revizyona tabi tutulacak. 
     TCDD Genel Müdürlüğü'ne bağlı olarak faaliyetini sürdüren Eskişehir'deki TÜLOMSAŞ tesislerinde, tüm tren ve metro vagonlarının fren sistemleri AB standartları çerçevesinde yeniden dizayn edilecek. 
     AB standartlarına göre imal edilmesi planlanan yük vagonları ile ilgili çalışmalar TÜLOMSAŞ ın kendi tesislerinde gerçekleştirilecek. Buna göre AB'nin kriterlerine göre TÜLOMSAŞ'ın Eskişehir'de yaptığı yük vagonları maksimum 90 km. hıza sahip ve 18 ton dingil basıncı ağırlığında olurken bu oran AB ülkeleri standartlarına çekilecek. Önümüzdeki yıllarda kademeli olarak gerçekleştirilecek olan standardizasyon çalışmaları bitiminde vagonlar hız olarak 120 km'ye dingil basınçı ağırlı ise 20 ton düzeyine çıkarılacak. 
     
     KOMPLE FREN SİSTEMİ İTHALATI YAPILACAK 
     Yük vagonlarında AB standartlarına ulaşılabilmesinde en önemli bölüm olarak nitelendirilen fren sistemlerinin komple olarak ithal edilmesi planlanıyor. TCDD Genel Müdürlüğü'nün, TÜLOMSAŞ'da imal edilecek yük vagonları için komple fren sistemi italatına yönelik sipariş vermek amacıyla ihale hazırlıklarına başladığı öğrenildi. İhale için komple fren sistemi teknolojisine sahip uluslararası firmalardan bilgi istendi. Bu konuda TÜLOMSAŞ'ın İsviçre, Almanya, Makedonya, Çek Cumhuriyeti gibi ülkelerle işbirliği yapması bekleniyor. 
     AB standartlarına uygun komple fren sistemi takımı tedarik programının yaklaşık 10 miyon euro civarında bir yatırım maliyeti bulunuyor. 
     
</TEXT>
</DOC>
