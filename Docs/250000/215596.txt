<DOC>
<DOCNO> 215596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/guncel/gun05.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Psikologlar Ötanazi gizlice uygulanıyor 
</HEADLINE>
<TEXT>

   Psikologların yüzde 41'i ötanazinin Türkiye'de gizlice uygulandığına inanıyor. Yüzde 85'i ise belli hastalar için "yasal hak" olması gerektiğini savunuyor 
   YILDIZ YAZICIOĞLU Ankara 
   
   Adli tıp uzmanları, psikologlara ötanazi hakkındaki düşüncelerini sorunca ortaya çarpıcı sonuçlar çıktı. Psikologlardan yüzde 41'i ötanazinin Türkiye'de gizlice uygulandığına inanıyor. Yüzde 85'i ise, belli özellikteki hastalar için ötanazinin yasal bir hak olmasına olumlu bakıyor. 
   Ankara Üniversitesi ve Adli Bilimciler Derneği'nin ortaklaşa yayımladığı "Adli Psikiyatri Dergisi"nde de yer alan araştırma sonuçlarına göre, klinik ve sağlık psikolojisi alanında uzmanlaşmış psikologlardan yüzde 93'ü yasal ötanazi hakkını savunuyor. Alan ayrımı olmaksızın yüzde 85'i ötanaziye olumlu bakan psikologlardan yüzde 20'si, hastalarından ötanazi uygulanması talebi almış. Ötanaziye karşı çıkan psikologlar ise istismar edilebileceği endişesi taşıyor. 
   
   Hasta isteği olmalı 
   Psikologlar, ötanaziyi "iyileşemeyen ve ıstırap verici hastalığı olan kişinin acısız öldürülmesi" olarak tanımlıyor. Yüzde 92'si ötanazi yapılması için mutlaka hasta isteği olması gerektiğini düşünüyor. Yüzde 71'i hasta yakınlarının isteğine bağlı olarak ötanazi yapılmasını yanlış buluyor. Sadece yüzde 17'si, yalnızca fiziksel değil ıstırap verici ruhsal hastalıklarda da ötanazi uygulanabileceğine katılıyor. 
   Yüzde 28'si hasta dışında karar verilemeyeceğini savunurken, yüzde 28'i ailesi ve hekimi tarafından karar verilmesini gerekli buluyor. Yüzde 32'si, uzman hekimi, psikiyatrı, psikoloğu, din adamı ve ailesinin ortaklaşa karar verici olmasını öneriyor. 
   Psikologlardan yüzde 83'ü ötanazinin Türkiye'de tartışılmasını yararlı görürken, yüzde 41'i Türkiye'de zaten gizlice ötanazi uygulandığına inanıyor. Araştırmaya imza atan adli tıp uzmanları, daha önce yapılan bir araştırmaya göre tıp doktorlarının yüzde 39 ile 65 oranları arasında yasak olmasına rağmen gizlice ötanazi yapıldığına inandığını anımsatıyor. Uzmanlar, psikolog ve hekimlerdeki bu inancın nedenlerinin mutlaka araştırılması gerektiğini belirtiyor. 
   
   
   
</TEXT>
</DOC>
