<DOC>
<DOCNO> 238997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun24.html </URL>
<DATE> 2004/05/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
KKTC'de hükümet krizi... Denktaş, ne istiyor 
</HEADLINE>
<TEXT>

     KKTC Cumhurbaşkanı Rauf Denktaş, Başbakan Mehmet Ali Talat'ın yurtdışı temasları hakkında kendisine bilgi verdiğini ve görüşme notlarının günü gününe kendisine geldiğini belirterek, ''Ne yapıldığını, ne konuşulduğunu biliyoruz'' dedi. 
     Denktaş, bir kabulü sırasında gazetecilerin sorularına karşılık, Başbakan Mehmet Ali Talat'la dün yemekli bir toplantı yaptıklarını açıkladı. 
     Talat'ın Türkiye ve ABD temasları hakkında bilgi verdiğini belirten Denktaş, ''Ne yapıldığını, ne konuşulduğunu biliyoruz. Bütün görüşmelerin notları da bize günü gününe geldi'' diye konuştu. 
     Denktaş, ''Hükümet normal bir şekilde devam etmektedir. Hükümet dediğin başbakanı, bakanları, cumhurbaşkanlığıyla bir kurumdur. Hükümet kendi yetkisi dahilindeki işlere, biz de kendi yetkimizdeki işlere bakarız. Normal gidişat devam etmektedir'' dedi. 
     
     GENİŞ TABANLI HÜKÜMET 
     Denktaş, ''Hükümet krizi var mı'' sorusuna ise, ''Var mı, yok mu bilmiyorum. Ben de gazetelerden okuyorum. Hükümet düşecek mi, düşmeyecek mi meselesi onları ilgilendirir, beni ilgilendirmez'' karşılığını verdi. 
     Yerel seçimler, genel seçimler ve referandumla yoğun bir dönem yaşandığını belirterek, bu şartlarda yeni bir seçimin mümkün olup olmadığının düşünülmesi gerektiğini kaydeden Denktaş, ''Biz daima daha geniş tabanlı bir hükümet istedik, herkesin arzusu bu. Bunu da yapabilirlerse iyi ederler'' diye konuştu. 
     Denktaş, Kıbrıs'la ilgili yoğun süreç ve dış temaslar nedeniyle icraatta aksama olduğunu, bu konuda yapılacak çok iş bulunduğunu da belirtti ve ''Yardımcı olmaya hazırız'' dedi. 
     
</TEXT>
</DOC>
