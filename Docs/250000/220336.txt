<DOC>
<DOCNO> 220336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur28.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Misafir, ev sahibini ilaçla uyuttu para ve otomobillerini çaldı 
</HEADLINE>
<TEXT>

     Samsun'da bir aile, evlerinde misafir olarak bulunan kadın tarafından ilaçla uyutularak soyulduklarını iddia ettiler. 
     Edinilen bilgiye göre, Çiftlik Mahallesi'nde oturan Ertuğrul Kahveci 41 , sabah yarı baygın halde kendine geldiğinde eşi Sema 36 ve oğlu Ertunç'un 15 da aynı durumda olduğunu fark etti. 
     Evde misafir olarak bulunan ağabeyinin eski eşi ve adının Canan olduğu bildirilen kadını göremeyince durumdan şüphelenen Kahveci, yakınlarına haber verdi. 
     Kahveci ailesi yakınları tarafından Ondokuz Mayıs Üniversitesi Tıp Fakültesi Hastanesi'ne kaldırılırken, ifadelerine başvurulan ailenin misafir kadının eve getirdiği meyve suyunu içtikten sonra uyudukları anlaşıldı. 
     Bu arada, evde yapılan aramada 500 milyon lira, bir cep telefonu ve bir miktar ziynet eşyası ile evin önünde park halindeki otomobillerinin çalındığı anlaşıldı. 
     Olayla ilgili soruşturma sürdürülüyor. 
     
</TEXT>
</DOC>
