<DOC>
<DOCNO> 234920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy01.html </URL>
<DATE> 2004/04/26/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Maliye Bakanı Unakıtan 'Evet'ler Kuzey Kıbrıs'ın önünü açıyor 
</HEADLINE>
<TEXT>

     Deniz Arslan bildiriyor 

Maliye Bakanı Kemal Unakıtan, referandumda Kıbrıs Türk tarafının verdiği ''evet'' oylarının, Kuzey Kıbrıs'ın ekonomik olarak kalkınmasının önünü açtığını söyledi. 
     Ohio State Üniversitesi'nde bir konferansa katıldıktan sonra, IMF ve Dünya Bankası ilkbahar toplantıları çerçevesinde temaslarda bulunan ve 10 üyeli Ekonomik İşbirliği Teşkilatı ECO toplantısına iştirak eden Kemal Unakıtan, Washington'da bir grup gazeteciye, temaslarıyla ilgili bilgi verdi. 
     Referandum sonrası Kıbrıs'taki durumu değerlendirmesi istenen Unakıtan, referandumdaki oylamanın, daha önce anketlerin bildirdiği şekilde sonuçlandığını belirterek, ''Kıbrıs Türk halkının evet oyları, Kuzey Kıbrıs'ın önünü açıyor. Türkiye için de, Avrupa Birliği'ne girişte kati surette Kıbrıs önümüze konmayacak. 
     Tahminim, Kuzey Kıbrıs'ın ekonomik hayatında da gelişme göreceğiz'' dedi. Unakıtan, Kuzey Kıbrıs'ın kalkınmasının, Türkiye'ye olan ekonomik ihtiyacını da azaltacağını da kaydetti. 
     
     SADDAM'IN MALVARLIĞI 

     Kemal Unakıtan, Irak'ın devrik lideri Saddam Hüseyin'in Türkiye'de mal varlığı bulunup bulunmadığı yönündeki bir soruya karşılık, ''Çıkmadı. Ben böyle bir şey bilmiyorum'' yanıtını verdi. 
     Vergi borcu olup yurt dışına kaçanlara ilişkin bir soru üzerine Unakıtan, en büyük borçlunun Uzanlar olduğunu söyledi. Unakıtan, Uzanlar'ın, sadece İmarbank'tan 6.5 katrilyon TL borçları olduğunu belirtti. 
     
</TEXT>
</DOC>
