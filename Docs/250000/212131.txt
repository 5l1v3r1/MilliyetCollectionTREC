<DOC>
<DOCNO> 212131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yazar/tamer.html </URL>
<DATE> 2004/01/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bin Ladin'le Jack Welch'in benzerliği 
</HEADLINE>
<TEXT>

   Bir gecede marka yaratma, yatırımın geri dönüşü ve çalışanın motivasyonu açısından Usame bin Ladin'le boy ölçüşebilecek CEO aranıyor 
   
      
   O, iş ortaklarına ve hissedarlarına, yaptıkları küçük yatırımlara karşılık hayal edemeyecekleri kadar yüksek geri dönüş sağladı. 
   Onun başarılı halkla ilişkiler mesajları ile işe eleman alımı arasında yarattığı sinerji, gerçek bir yaratıcılık örneği. 
   O, bir gecede dünyanın en tanınan markasını yarattı. 
   O, çalışanlarını öylesine motive etti ve ortaya koyduğu misyona yüzde 100 sadakatle bağlanmalarını sağladı ki, markanın ve misyonun yeni pazarlara yayılabilmesi uğruna elemanları her türlü özveriyi hiç tereddütsüz göze aldılar. 
   O, mevcut teknolojiden yararlanarak hiç akla gelmeyecek ve eşi görülmemiş sonuçlar elde etti. Dünyaya hükmeden devlerin çok sayıdaki ele geçirme, yutma ve yok etme girişimlerinin tümünden kurtulmayı başardı. 
   O, yarattığı markaya dünyada gösterilen düşmanca tavra karşılık, faaliyet alanını genişletmeyi ve istihdam ettiği kişi sayısını hızla ve kolaylıkla artırdı... 
   
   Ya Charles Manson    Dünya Ekonomik Forumu'nun geçen haftaki Davos toplantılarında, bir girişimcilik dehası olarak aynen yukarıdaki cümlelerle övülen kimdi dersiniz Cevabınız General Electric'in efsanevi CEO'su Jack Welch ya da Microsoft'un yaratıcısı Bill Gates ve benzeri isimlerse yanıldınız demektir. Zira "Teröristlerden iş dünyasına dersler" başlıklı oturumda, bugüne kadar izlediği iş yönetme stratejisinin başarısını yere göğe konamayan kişi Usame bin Ladin'di 
   6 konuşmacıdan 5'inin Amerikalı olduğu oturumda, yönetim becerisinden çok halkla ilişkiler faaliyetleriyle kendini başarılı gösteren "dünyaca ünlü" pek çok yöneticinin aksine "Usame bin Ladin, kendi reklamını hiç yapmadan tarihin akışını değiştiren kişi" olarak "büyük takdir" topladı. Oturumun sonlarına doğru Bin Ladin'in "Jack Welch - Charles Manson karışımı" olduğunu ifade edenler bile oldu. Bir hatırlatma Tarikat lideri satanist Charles Manson, ünlü yönetmen Roman Polanski'nin hamile eşi Sharon Tate'i 1969'da öldürmüştü 
   
   Ladin'in farkı    Amerika'da ulusal güvenlik odaklı araştırmalar yapan RAND Corporation'un Washington Ofisi Direktörü Bruce Hoffman'a göre Ladin'in başarısında, aldığı eğitimin de büyük payı var "Daha önceki teröristlerin çoğunun siyaset felsefesi ve teoloji mezunu olmalarına karşılık Bin Ladin ekonomi ve kamu yönetimi eğitimi almış, dahası aile işinde dirsek çürütmüştür. Usame bu sayede iş idaresi biliminin inceliklerini El Kaide örgütüne uygulayabilmiş, yatay ve lineer bir haberleşme ağı yerine çeşitli düzeylerde her türlü enformasyonun aktığı ve örgüt içinde yoğrulduğu bir haberleşme ağı oluşturarak iyi iş fikirlerinin hızla ortaya çıkmasını ve bu fikirlere kısa sürede gerekli yatırımın yapılmasını sağlamıştır." 
   
   El Kaide takıntısı    Davos'ta terörizmle ilgili bir başka oturumda Harvard Üniversitesi Kennedy School of Government öğretim üyesi Jessica Stern'in değerlendirmelerini dinlerken de aynı izlenime kapıldım. Amerikalılar, 11 Eylül'den bu yana her geçen gün Usame bin Ladin ve El Kaide olayına daha fazla kafa yoruyorlar. Hatta biraz amiyane olacak ama, "kafayı fena halde takmışlar" bile diyebiliriz. Bush yönetiminin Afganistan'a saldırısından bu yana Bin Ladin ile başa çıkmalarının mümkün olmadığını anladıkları ölçüde, El Kaide olayının analiziyle ilgili çalışmaların sayısı ve derinliği de artıyor. Kendilerini dünyanın tek hegemonu olarak gören Amerikalılar, bir türlü erişemedikleri Bin Ladin'i, gözlerinde büyüttükçe büyütüyorlar. 
   "Tok açın halinden anlamaz" misali canevinden vurulmamış Avrupalılarda ise Amerikalılardaki Bin Ladin ve El Kaide hassasiyetinden eser yok 
   
      
   
</TEXT>
</DOC>
