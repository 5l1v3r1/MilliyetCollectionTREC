<DOC>
<DOCNO> 218722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun27.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da her yıl yaklaşık 350 bin kişi kansere yakalanıyor... 
</HEADLINE>
<TEXT>

     Almanya'da her yıl yaklaşık 350 bin kişinin kansere yakalandığı bildirildi. 
     Berlin'de düzenlenen 26. Alman Kanser Kongresi'nde, kanserin Almanya'da kalp ve kan dolaşımı rahatsızlıklarından sonra en fazla ölüme sebebiyet veren ikinci hastalık olduğu, 2002 yılında 210 bin 43 kişinin kanserden öldüğü belirtildi. 
     Erken teşhis edilmesi durumunda her 3 ölümden birinin engellenebileceğine dikkati çeken uzmanlar, Almanya'da en yaygın kanser türünün kadınlarda göğüs, erkeklerde ise prostat kanseri olduğunu belirttiler. 
     Verilen bilgiye göre, Almanya'da her yıl yaklaşık 46 bin kadın göğüs kanserine yakalanıyor, 17 bin 500'ü ölüyor. Erkeklerde ise yaklaşık 31 bin 500 kişi prostat kanserine yakalanırken, 11 bini hastalığa yenik düşüyor. 
     Yumurtalık kanserine her yıl 7 bin 400 kadının yakalandığı, 5 bin 800'ünün öldüğü, rahim kanserine yakalanan kadınların sayısının 10 bin, ölenlerin sayısının ise 2 bin 800 olduğu ifade edildi. 
     Almanya'da her yıl diğer bazı kanser türlerine yakalanan ve ölenlerin sayıları şöyle 
     Bağırsak kanserine yakalanan kadınların sayısı 30 bin, ölenlerin sayısı 4 bin 300. Bu hastalığa yakalanan erkeklerin sayısı 27 bin, ölenlerin sayısı 4 bin 400. 
     Mide kanserine yakalanan 9 bin kadından 6 bin 200'ü, 9 bin 400 erkekten 6 bin 900'ü ölüyor. 
     Kan kanserine 4 bin 600 ila 4 bin 900 kadın yakalanıyor, 2 bin 700 ila 3 bin 500'ü ölüyor. Bu hastalığa yakalanan erkeklerin sayısı 4 bin 400 ila 5 bin 200, ölenlerin sayısı 2 bin 600 ila 3 bin 500. 
     Her yıl 2 bin 900 kadın ağız ve gırtlak kanserine yakalanıyor, 1200'ü yaşamını yitiriyor. Erkeklerde ise hastalığa yakalanan 7 bin 800 kişinin 3 bin 700'ü yaşayamıyor. 
     
</TEXT>
</DOC>
