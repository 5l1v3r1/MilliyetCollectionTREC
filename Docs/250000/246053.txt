<DOC>
<DOCNO> 246053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur17.html </URL>
<DATE> 2004/06/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
"3 milyar liraya" evlilik... 
</HEADLINE>
<TEXT>

     Samsun'da, evlenmek amacıyla 3 milyar lirasını aldıkları kişiye zorla senet imzalattırıldığı iddiası ile tutuklanan kadın, tehdit edildiği için olaylara karıştığını savundu. 
     Samsun 2. Ağır Ceza Mahkemesi'nde görülen davada, kendisiyle evlenmek isteyen Şakir Tanrıverdi'den yaklaşık 3 milyar lira aldıkları ve daha sonra da zorla senet imzalattıkları iddiası ile tutuklanan Nigar Ünlü 27 ile birlikte yaşadığı firari sanık Ünsal Adanır'ın 35 yargılanmasına başlandı. 
     Duruşmada, suçsuz olduğunu öne süren Nigar Ünlü, birlikte yaşadığı Ünsal Adanır'ın kendisini tehditle olaylara karıştırdığını belirterek, ''Ünsal, beni evlendireceğini söyleyerek kandırdığı kişilerden para alıyor. Daha önce de benzer şekilde başkalarından para almıştı. Benim olan bitenden hiç haberim olmazdı'' diye kendini savundu. 
     Mahkeme heyeti, firari sanık Adanır'ın yakalanabilmesi ve dosyadaki eksikliklerin giderilebilmesi için duruşmayı erteledi. 
     Öte yandan, sanıkların, benzer suçtan Samsun 1. Ağır Ceza Mahkemesi'nde de yargılanmalarına devam ediliyor. 
     
</TEXT>
</DOC>
