<DOC>
<DOCNO> 212606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sontur17.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Popstar finalistleri Firdevs ve Abidin İzmir'i turladı 
</HEADLINE>
<TEXT>

     Kanal D'de yayınlanan Popstar yarışmasında finale kalan Firdevs Güneş ve Abidin Özşahin, Bergama Vapuru ile İzmir'de körfez turu yaptı. 
     İzmir Büyükşehir Belediyesi ve İZFAŞ'ın katkılarıyla düzenlenen organizasyonda, İzmir'de bu akşam ilk halk konserini verecek Firdevs ve Abidin, konser öncesinde Körfez'de stres attı. Gazetecilere açıklama yapan 2 finalist, İzmir'de bulundukları için mutlu ve heyecanlı olduklarını söylediler. Finalistler, ilk halk konserini İzmir'de vereceklerini dile getirerek, kendilerini yalnız bırakmayan İzmirlilere de teşekkür etti. 
     Yarışmanın jüri üyesi Ahmet San, 13 yarışmacıyla başladıkları yarışmada finale yaklaştıklarını kaydederek, ''Sanata ve kültüre değer veren ve her zaman içinde bulunan İzmir Büyükşehir Belediye Başkanı Ahmet Piriştina'ya, bizi İzmir'e davet ettiği için teşekkür ediyoruz. Konsere çok talep varmış, bu da bizi sevindiriyor'' dedi. 
     İzmir Büyükşehir Belediye Başkanı Ahmet Piriştina'nın eşi Mine Piriştina, yarışmanın başında Eser'i desteklediğini, daha sonra favori adayının Firdevs olduğunu söyledi. Ahmet San'ın ''Neden Firdevs'i destekliyorsunuz'' sorusuna ise Mine Piriştina, ''Tek başına bir hanım ve bizi temsil ediyor. Sesi de güzel. Bu yüzden onu destekliyorum. Ama İstanbul'da oturan halam için Abidin'e de oy vereceğim'' diye cevap verdi. 
     Pasaport İskelesi'nden başlayan vapur turu, Bostanlı'da sona erdi. Bostanlı'da bir kafeteryada çay içen ve hayranlarına imza dağıtan 2 finalist, daha sonra konser hazırlığı için Kültürpark'a gitti. 
     
</TEXT>
</DOC>
