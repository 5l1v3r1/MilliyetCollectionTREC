<DOC>
<DOCNO> 217228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur08.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi partiler, listelerini yarın 17 00'ye kadar verecek... 
</HEADLINE>
<TEXT>

     Siyasi partilerin, 28 Mart'ta yapılacak Mahalli İdareler Genel Seçimleri'ne ilişkin aday listelerini, yarın saat 17.00'ye kadar il ve ilçe seçim kurullarına teslim etmeleri gerekiyor. 
     Yüksek Seçim Kurulu'nun belirlediği seçim takvimine göre, siyasi partiler ilçe başkanlıkları belediye başkanlığı, belediye meclisi üyeliği ve il genel meclisi üyeliği seçimlerine ait aday listelerini ayrı ayrı ilçe seçim kurullarına yarın saat 17.00'ye kadar iletecekler. 
     Siyasi partiler il başkanlıkları da büyükşehir belediye başkan adaylarına ait listeyi il seçim kurullarına aynı gün teslim edecekler. 
     Mahalli İdareler Seçimleri için bağımsız adaylık başvuruları için de yarın son gün... 
     Aday listelerini teslim aldıktan sonra hemen incelemeye başlayacak olan il seçim kurulları, saptanacak eksiklikleri siyasi partilerin ilçe başkanlıklarına tamamlamaları için bildirecek. 
     Siyasi partiler, 26 Şubat Perşembe günü saat 17.00'ye kadar aday listelerindeki eksiklikleri tamamlayacaklar. 
     İl ve ilçe seçim kurulları, bağımsız adaylar dahil, geçici aday listelerini 27 Şubat Cuma günü mahallinde ilan edecek. 
     İlan edilen geçici aday listelerine karşı ilgili ilçe seçim kuruluna, büyükşehir belediye başkan adaylığı için ilgili il seçim kuruluna 29 Şubat'a kadar itiraz edilebilecek. 
     İl ve ilçe seçim kurulları, geçici adayların, kanunda yazılı adaylık şartlarını taşıyıp taşımadıklarını incelemeye 1 Mart'ta başlayacak. 
     İncelemeler sonucunda seçilme yeterliliğine sahip olmayan adayları, il seçim kurulları, ilgili adaylara, siyasi parti il başkanlığına ve ilçe seçim kurulları da ilgililere, siyasi partilere bildirecek. 
     Geçici aday listelerine adayların ve siyasi partilerin itirazlarının son günü ise 2 Mart Salı... 
     İlgililer, ilçe seçim kurulu kararlarına karşı il seçim kuruluna, il seçim kurullarının Büyükşehir Belediye Başkanlığı adaylarına ilişkin kararlarına karşı YSK'ya 3 Mart Çarşamba gününe kadar itiraz edebilecekler. Bu itirazlar, 4 Mart'ta karara bağlanacak. 
     YSK ve il seçim kurulu tarafından verilen kesin kararlar sonucunda, siyasi partilerin aday listelerinde eksiklik meydana gelmesi halinde, bu durum siyasi partilere bildirilecek. Siyasi partiler, 5 Mart'a kadar aday listelerindeki eksiklikleri ilgili il seçim kuruluna bildirecek. 
     Kesin aday listeleri 6 Mart Cumartesi günü, il ve ilçe seçim kurullarınca ilan edilecek. 
     
</TEXT>
</DOC>
