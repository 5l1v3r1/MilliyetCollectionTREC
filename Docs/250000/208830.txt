<DOC>
<DOCNO> 208830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko46.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD, "Siyasetçide Aranan Kriterler" raporunu yayınladı... 
</HEADLINE>
<TEXT>

     Müstakil Sanayici ve İşadamları Derneği MÜSİAD , ''Siyasetçilerde Aranan Nitelikler Hakkında MÜSİAD Kriterleri'' raporunu yayınlandı. 
     35 kriterin yer aldığı rapora göre, yerel siyasetçiler ekonomik gelişime önem vererek, iş dünyasının önünü açmalı ve bulunduğu yeri yöresel kalkınmanın örneği haline getirmeye çabalamalı. 
     MÜSİAD, üyeleri arasında yaptığı bir nabız yoklaması ile toplumun yerel siyasete gönül verenlerden ne beklediğini araştırdı. Genel Sekreter Dr. Ahmet Helvacı'nın hazırladığı taslak çalışma, MÜSİAD Genel Başkan Yardımcısı Dr. Ömer Bolat'ın da bulunduğu uzman grubu tarafından rapora dönüştürüldü. 
     Ekonomistlerin de görev aldığı bir uzman grubu tarafından değerlendirilen rapora göre, toplumun beklentilerini kişisel, yönetsel ve ülke vizyonuna ilişkin nitelikler olmak üzere 3 ayrı kategoride toplamak mümkün. 
     Rapora göre, yerel siyasetçi olarak halka hizmet vermek isteyen adayların öncelikle halkın içerisinden gelen birisi, ahlaklı ve dürüst, sorumluluk sahibi, iyi eğitimli, spesifik ve somut proje sahibi ve bu projelerin takipçisi, mütevazı, cesaret sahibi, sebatkar, düzgün konuşma ve yazma özelliğine sahip, öğrenme ve gelişime açık, iyi ve bakımlı görünüp, nezaket kuralları konusunda hassas olması gerekiyor. 
     Toplumun siyasetçide kişisel nitelik olarak, tercihen evrensel bir yabancı dil bilmesi, eleştirilere katlanabilmesi, profesyonel yerel siyasetçi yaklaşımını terkedip, zamanı gelince ayrılmayı bilmesi, araştırma ve incelemeyi alışkanlık haline getirmesi, şahsi menfaatten daha çok milli, toplumsal ve yöresel menfaatlere öncelik vermesi gibi bir dizi özellik aradığı bildirildi. 
     
     YÖNETİM VE ÜLKE VİZYONU BECERİLERİ 
     Rapora göre, siyasetçinin ekonomik gelişme ve ilerlemeye önem vererek, iş dünyasının önünü açması, bulunduğu yeri yöresel kalkınmanın örneği haline getirmeye çabalaması, bölgesinin doğal avantajı olan alanlarda ihtisaslaşmayı sağlayıp, somut proje ve başarılarla bölgesinin ismini markalaştırması, bölgesindeki vatandaşlarla periyodik ilişki kurarak sorunları doğrudan öğrenmesi gibi yönetim becerilerine sahip olması isteniyor. 
     Ekip yaklaşımıyla çalışmaya yatkın, sevk ve idare kabiliyetinin yüksek olması, çalışmalarda şeffaflığa ve hesap verebilirliğe itina gösterilmesi, kadınlara, çocuklara, gençlere, yaşlılara yönelik spesifik faaliyetler planlanması ve icra edilmesi, Türk siyasetini ve yerel siyaseti belirleyen yasal düzenlemelere hakim olunması, siyaset yapılan oluşumun veya partinin başta tüzük olmak üzere ilgili dokümanlarına hakim olunması ve içerisinde bulunulan siyasi kadro ile uyum içerisinde çalışılabilmesi gerekiyor. 
     Geniş bir çevreye sahip olmak, medya ve sivil toplum kuruluşlarıyla sağlıklı ilişkiler kurabilmek, siyaset biçiminin büyüklüğüne göre profesyonel çalışanlar istihdam etmek, siyasal görüş ve parti mensubiyetini diğer siyasal grup ve partilerle ilişkilerde engel haline getirmemek diğer yönetim becerilerine ilişkin nitelikleri oluşturuyor. 
     Raporda, ülke vizyonuna ilişkin beceriler de ülke ve bölgeye yönelik vizyon sahibi olmak, yöresel hassasiyet ve dengeleri iyi bilmek, yerel ve genel mesele ayrımını iyi bir şekilde yapabilmek ve temel ekonomik kavramlara hakim olmak şeklinde sıralandı. 
     MÜSİAD Genel Başkan Yardımcısı Dr. Ömer Bolat, siyaset sahnesinde rol almaya soyunan adayların, ne gibi niteliklere ve fikri zenginliklere sahip olmaları gerektiği konusunda şimdiden araştırma içine girmeleri gerektiğini belirtti. 
     
</TEXT>
</DOC>
