<DOC>
<DOCNO> 207049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko33.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, IMF ve Fitch haberiyle toparlandı... 
</HEADLINE>
<TEXT>

     İMKB Bileşik Endeksi 2. seansta 487.51 puan artışla 19,382.80 puandan kapandı. 
     Hisse senetleri 2. seansta ortalama yüzde 2.58 oranında değer kazandı. 
     İlk seanstaki 118.55 puanlık kayıp dikkate alındığında Borsa endeksi, günün tamamında 368.96 puan yükseldi. Hisse senetlerindeki günlük değer kazancı yüzde 1.94 oldu. 
     2. seansta işlem gören toplam 288 hisse senedinden 217'si değer kazandı, 34'ü değer yitirdi, 37'sinin fiyatında değişiklik olmadı. 
     Seansta, 1 katrilyon 13 trilyon 342 milyar 328 milyon liralık işlem hacmi kaydedildi. Günlük işlem hacmi ise 1 katrilyon 632 trilyon 714 milyar 616 milyon lira olarak hesaplandı. 
     2. seansta Yapı Kredi Bankası, Doğan Holding, Garanti Bankası, Koç Holding ve Turkcell en yoğun işlem gören hisse senetleri olarak belirlendi. 
     Asgari ücret ve emekli maaşı zamlarının kaynağının belirsiz görülmesi ve bu durumun IMF ile görüşmelerde gecikmelere neden olacağı düşüncesiyle dün düşüş kaydeden borsa, bugün bu ihtimalleri zayıflatan haberlerle yükselişe geçti. 
     Yükselişte, IMF'nin 7. gözden geçirme görüşmelerine Pazartesi günü başlayacağı yönündeki haberlerin yanı sıra, Fitch'in Türkiye'nin 30 yıl vadeli tahvil ihracına olumlu not vermesi de etkili oldu. 
     IMF heyetinin gelecek olması, söz konusu zamlar nedeniyle ekonomik programın 7. gözden geçirmesine başlanmasında gecikme olmayacağı yönünde bir sinyal olarak algılandı. Mali disiplinle ilgili endişeleri de azaltan bu gelişme, piyasada, Merkez Bankası'nın fonlama maliyetine gösterge olan kısa vadeli faizlerini düşüreceği beklentisini de kuvvetlendirdi. 
     Öte yandan uzmanlar, Türk eurotahvillerine gelen yüksek talebin piyasalar için çok olumlu olacağı görüşünde birleşiyorlar. Hazine için bu kadar uzun vadeli borçlanmanın pozitif olduğunu vurgulayan bankacılar, talebin içerden değil gerçekten yabancı yatırımcıdan gelmesinin daha da olumlu olacağını söylüyorlar. 

     
</TEXT>
</DOC>
