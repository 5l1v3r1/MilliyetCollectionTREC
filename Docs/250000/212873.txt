<DOC>
<DOCNO> 212873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sondun06.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Janet Jackson "göğüs" kazası için özür diledi 
</HEADLINE>
<TEXT>

     Amerikalı şarkıcı Janet Jackson, Amerikan futbol süper kupası finali sırasında yapılan müzik gösterisinde, 100 milyon Amerikalı televizyon izleyicisi karşısında şarkıcı Justin Timberlake'ın sağ göğsünü açmasıyla ilgili olarak özür diledi. 
     Jackson, CNN televizyonuna yaptığı açıklamada, ''Bu kadar ileri gitmeye niyetim yoktu. Herkesten özür dilerim'' dedi. 
     Olayın ardından soruşturma talimatı veren Amerikan Federal Haberleşme Komisyonu Başkanı Michael Powell, ''Bu seviyesiz, kaba ve acınacak bir gösteri. Ülkemizin çocukları, aileleri ve vatandaşları daha iyisini hak ediyor'' demişti. 
     MTV müzik kanalının yapımcılığını üstlendiği ve CBS televizyonunun yayınladığı gösteride Timberlake, Jackson ile yaptığı düet sırasında ünlü şarkıcının büstiyerinin bir bölümünü çıkartmıştı. 
     CBS ve MTV, söz konusu şovdan dolayı özür dilerken, CBS'in sözcüsü, tüm hafta provalara katıldıklarını, ancak böyle bir sahnenin yaşanacağını bilmediklerini belirtmiş, ''Sahne, CBS'in yayın standartlarına uymuyor ve rahatsız ettiğimiz herkesten özür diliyoruz'' ifadesini kullanmıştı. 
     
</TEXT>
</DOC>
