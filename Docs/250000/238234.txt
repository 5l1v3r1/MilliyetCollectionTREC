<DOC>
<DOCNO> 238234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur32.html </URL>
<DATE> 2004/05/07/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Batman'daki patlamanın nedeni Gaz basıncı ve yıldırım çakması 
</HEADLINE>
<TEXT>

     Batman Valisi Efkan Ala, Toptancılar Sitesi'ndeki patlamanın, gaz basıncının yükselmesi ve yıldırım çakması sonucu meydana geldiğini söyledi. 
     Patlamanın meydana geldiği Toptancılar Sitesi ile TÜPRAŞ Tesisleri arasındaki boş alanda petrol sızıntısının olup olmadığını tespit etmek için kazı çalışması başlatıldı. 
     Vali Efkan Ala, kazılarda benzin emarelerine ulaşıldığını belirterek, ''Olayın peşini bırakmayacağız. Kazı çalışmalarında alınacak numunelere göre, başka alanlarda da kazı yapabiliriz. Gizli bir şey kalmayacak. Olay günü yağış nedeniyle zemindeki gazlar yukarı çıkmış. Gaz basıncının yükselmesi ve yıldırım çakması sonucu patlama meydana gelmiş'' dedi. 
     Kazı nedeniyle yakındaki caddeler trafiğe kapatılırken, 2 itfaiye aracı da hazır bekletiliyor. 
     
</TEXT>
</DOC>
