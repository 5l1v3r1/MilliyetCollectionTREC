<DOC>
<DOCNO> 229660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonsiy14.html </URL>
<DATE> 2004/04/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Erkan Mumcu Fransa'nın tutumu sürpriz olmadı 
</HEADLINE>
<TEXT>

     Kültür ve Turizm Bakanı Erkan Mumcu, Fransa'nın Türkiye'nin AB üyeliğine ilişkin tutumunun sürpriz olmadığını belirterek, ''Ama ben doğrusunu isterseniz itirazın, Almanya, Fransa, İngiltere gibi ülkelerden değil onların etkisi altında kalabilecek daha başka ülkelerden gelmesini bekliyordum'' dedi. 
     Türk-Fas İş Konseyi'nin ortak toplantısına katılan Mumcu, toplantının ardından basın mensuplarının sorularını yanıtladı. 
     Mumcu, Fransa'nın Türkiye'nin AB üyeliğine karşı tutumuna ilişkin bir soru üzerine, Fransa'nın tutumunu bu kadar erken ve açık ortaya koymasının ardında başka nedenlerin olabileceğini, bunun üzerine biraz kafa yormak gerektiğini ifade etti. Bakan Mumcu, şunları kaydetti 
     ''Fransa'nın tutumu sürpriz olmadı. Türkiye'nin AB üyeliğine birtakım engellemelerin çıkarılmak istenmesi yeni birşey değil. Bu devam edecek. Etkin bir diplomasi atağıyla biz bunların üstesinden gelebiliriz. Ama ben doğrusunu isterseniz itirazın Almanya, Fransa, İngiltere gibi ülkelerden değil onların etkisi altında kalabilecek daha başka ülkelerden gelmesini bekliyordum. Fransa'nın bunu önceden ortaya koymasının doğrudan doğruya gerçek tutumunu yansıtmaktan başka anlamlara da gelebileceğini düşünüyorum. Biraz zaman vermek lazım. Biraz gözlemek lazım.'' 
     
     KIBRIS 
     Erkan Mumcu, Kıbrıs'daki referandumdan nasıl bir beklentisi olduğu yönündeki soruya ise, bir beklenti kaydetmek istemediğini ifade ederek, şöyle yanıt verdi 
     ''Bize düşen görevin, topluma anlaşmanın artılarını eksilerini açık seçik bir şekilde ortaya koymak olduğunu düşünüyorum. Çünkü sonuç itibarıyla buna Kıbrıs halkı karar verecek. Kıbrıs halkının sağduyulu bir karar vermesine yardımcı olmamız gerektiğini ve dolayısıyla çok yanında veya karşısında tutumlar takınarak değil, sağlıklı bir bilgilendirme sürecinin önünü açarak Kıbrıs halkına yardımcı olabileceğimizi düşünüyorum.'' 
     
</TEXT>
</DOC>
