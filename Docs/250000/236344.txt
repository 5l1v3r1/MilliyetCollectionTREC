<DOC>
<DOCNO> 236344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/guncel/agun.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Mayıs sıkıntısı 
</HEADLINE>
<TEXT>


İstanbul'da 1 Mayıs için sadece Abide - i Hürriyet Meydanı'na izin verildi. DİSK, 'Saraçhane Meydanı' dedi. KESK de mahkemeye başvurdu 

İSTANBUL Milliyet 

İstanbul'da 1 Mayıs kutlamalarının yapılacağı yer konusunda sıkıntı başgösterdi. Kutlamaların Şişli Abide - i Hürriyet Meydanı'nda yapılacağını belirtilirken, DİSK, valiliğin uyarılarına rağmen, Saraçhane Meydanı'nda toplanacaklarını açıkladı. 
Türkiye İşçi Sendikaları Konfederasyonu'nun Türk - İş ve bağlı sendikaların yöneticileri, bugün 09.00'da önce Kazancı Yokuşu'na yürüyecekler. 09.30'da, 1 Mayıs 1977'de çıkan olaylarda ölenler anısına yokuşa karanfil bırakıp, ardından Taksim Cumhuriyet Anıtı'na çelenk koyacaklar. 10.00'dan itibaren Piyalepaşa Bulvarı üzerinde açılacak Türk - İş flamasının arkasında toplanacak grup, mitingin yapılacağı Abide - i Hürriyet Meydanı'na doğru yürüyüşe geçecek. Miting 13.00'de başlayacak. Çağlayan Meydanı'na çıkan cadde ve sokaklar 10.00'dan miting sona erene kadar trafiğe kapatılacak. 

DİSK ısrarlı 
İstanbul Valisi Muammer Güler, yasal olmayan 1 Mayıs toplantı ve yürüyüşlerine izin vermeyeceklerini belirtirken, Taksim ve Çağlayan'a hiçbir şekilde gitmeyeceklerini söyleyen DİSK Genel Başkanı Süleyman Çelebi, "KESK'le beraber Saraçhane'de toplanacağız. Ondan sonra da valiliğin izin verdiği alana yürüyeceğiz. Bu alan, Beyazıt ya da Sultanahmet olabilir" dedi. 
DEHAP İstanbul İl Örgütü de, DİSK ve KESK'in düzenleyeceği mitinge katılma kararı aldığını açıkladı. 

KESK'ten başvuru 
KESK, "1 Mayıs'ta Taksim'de yapılacak her türlü etkinliğin yasaklanması" kararının iptali için İdare Mahkemesi'ne başvurdu. Alınacak olumlu bir kararın, sonraki yıllarda yapılacak kutlamalar için emsal teşkil edeceği bildirildi. 

Kriz masası 
Kutlama alanlarında geniş güvenlik önlemleri alan İstanbul polisinde tüm izinler kaldırılırken, emniyette kriz masası kuruldu. Jandarmanın da görev alacağı kutlamalarda, topluluklar havadan da takip edilecek. Toplu taşıma araçlarının da Taksim'e girmesine izin verilmeyecek. 




</TEXT>
</DOC>
