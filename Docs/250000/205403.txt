<DOC>
<DOCNO> 205403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/soneko40.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Parmalat Krizi büyüyor... 
</HEADLINE>
<TEXT>

     Milano Savcıları San Vittore Cezaevi'nde bulunan Parmalat patronu Calisto Tanzi'nin üç gündür ifadesini almaya devam ederken, Calisto'nun oğlu Stefano Tanzi de bugün Parma Savcılığı'nda sorgulanmaya başlandı. 
     Skandalın boyutunun giderek büyümesi, yatırımcıların İtalyan tahvil ve bonolarına bundan böyle kuşkuyla yaklaşmalarını da beraberinde getirmesinden korkuluyor. Haber ajansları, Parmalat skandalının, ABD Sermaye Piyasası Kurumu SEC tarafından ''tarihin en büyük ve utanç verici vergi kaçakçılığı'' olarak nitelendiğine dikkat çekti. SEC'in, New York Federal Mahkemesi'ne başvurarak Parmalat Grubu hakkında suç duyurusunda bulunduğu bildirildi. 
     Milano savcıları, bütçede usulsüzlük ve muhasebede sahte evrak kullanmakla suçlanan İtalyan gıda devi Parmalat'taki bütçe açığının, 13 milyar euroyu bulabileceği görüşünde. 
     Muhasebe işlemlerinde usulsüzlük yapıldığının ve gruba ait şirketlerden usulsüz bir şekilde 500 milyon euro almış olduğunu Calisto Tanzi'nin de itiraf ettiği belirtildi. Ancak Tanzi'nin avukatlarından Fabio Belloni, ''Müvekkilimin 500 milyon euro aldığını söylemiş olması, bu parayı cebine indirdiği anlamına gelmez. Gruba bağlı çeşitli şirketlerin para akışını inceleyerek, neyin nereye aktarıldığını saptamamız gereken uzun bir araştırma yapılması gerekiyor'' diye konuştu. 
     Yazılı bir açıklama yaparak süt üreticilerine paralarının ödeneceğini duyuran Parmalat, bugün de farklı bir sorunla karşı karşıya kaldı. Parmalat Grubu'na süt ve meyve suyu paketleri için malzeme sağlayan Tetrapark şirketi'nin mal verme işlemini durdurmaya hazırlandığı ileri sürüldü. Olağanüstü komiser sıfatıyla Parmalat'ın başına geçen Enrico Bondi'nin, şirkette üretimin aksamasına neden olabilecek bu türden bir gelişmeyi önleme amacıyla Tetrapark şirketiyle görüşeceği bildirildi. 
     
</TEXT>
</DOC>
