<DOC>
<DOCNO> 200045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo31.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesude ve Çiğdem Yazıcıoğulları ile aynı paneldeydi... 
</HEADLINE>
<TEXT>

     A Milli Bayan Voleybol Takımı Antrenörü Reşat Yazıcıoğulları, Japonya'da yapılan 9. Dünya Kupası kadrosuna dahil edilmeyen Mesude Atılgan ve Çiğdem Can için kullanılan ''kadrodan çıkarıldılar'' ifadesini çok sert bulduğunu söyledi. 
     Reşat Yazıcıoğulları, milli takım oyuncuları Mesude Atılgan, Çiğdem Can ve Sinem Akap ile birlikte Özel Uğur Koleji'nde öğrencilerin sorularını yanıtladı. 
     Mesude ile Çigdem'in neden Avrupa Şampiyonası ikinciliği sonrası Japonya'daki Dünya Kupası kadrosuna alınmadığını sorulması üzerine Yazıcıoğulları, ''Bu konu çok speküle edildi. Türk Milli Takımı her turnuvaya farklı bir kadroyla gidebilir. Ayrıca 'Kadrodan çıkarıldı' kelimesini çok sert buluyorum. Bizim için tüm arkadaşlarımız çok değerli. İkisinin de bundan sonra görev alacaklarına inanıyorum'' diye konuştu. 
     Dünya Kupası kadrosunda yer almamaları sonrası neler hissettiklerini sorulması üzerine Mesude ise, kendilerinin buna çok üzüldüklerini ifade ederek, ''Japonya'da arkadaşlarımızla birlikte olmak isterdik. Bizim için önemli bir fırsatı kaçırdık. Gelişmeler bizim dışımızda olduğu için olayları akışına bıraktık. Önümüzde Olimpiyat elemeleri var ve yine takımda yer almak isteriz. Ancak bu kararı verecek kişiler başkası'' dedi. 
     Öğrencilerin büyük ilgi gösterdiği organizasyonda sporcular, ''Voleybolun Sultanları Hoşgeldiniz'' pankartıyla karşılanırlarken, özellikle Çiğdem Can en fazla ilgi gören sporcu oldu. 
     Çiğdem, öğrencilerden yaşamlarının her bölümünde spora yer vermelerini isterken, voleybolu da bir bayan olarak en ideal spor olarak gördüğünü ifade ederken Sinem Akap da, voleybol dışında kendisine pek zaman ayıramadığını, ancak işini çok sevdiğini söyledi. 
     
</TEXT>
</DOC>
