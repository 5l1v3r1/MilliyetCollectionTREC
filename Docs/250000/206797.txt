<DOC>
<DOCNO> 206797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko13.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Kazı, devlet yoldu, etini spekülatör yedi 
</HEADLINE>
<TEXT>

     Ankara Ticaret Odası ATO tarafından hazırlanan ''Sıcak Para 2003'' raporuna göre sıcak paranın cenneti olma yolunda hız kesmeyen Türkiye, ekonomideki iyimser havaya rağmen spekülatörlerin iştahını kabartmaya devam ediyor. Rapor, spekülatörlerin dünyanın hiçbir ülkesinde kazanamayacakları parayı Türkiye'de bir yılda kazandıklarını, hesaplamalarla ortaya çıkardı. 
     Rapora ilişkin ATO'dan yapılan yazılı açıklamada, bir spekülatörün, yıllık yüzde 1 faizle Japonya'da 68, yıllık yüzde 1 faizle Avrupa Birliği ülkelerinde 56, yıllık yüzde 1.5 faizle ABD'de 46 yılda kazanacağı faizi Türkiye'de sadece 1 yılda kazanmasının mümkün olduğu belirtildi. 
     Hesaplamaya göre, 6 Ocak 2003 tarihinde yabancı bir yatırımcı, elinde bulunan 1 milyon doları, dönemin dolar kuru olan 1 milyon 660 bin liradan bozdurup, eline geçen 1 trilyon 660 milyar lirayı, ortalama yüzde 55 faizle bankalarda değerlendirmeye başladığında, 12 ay sonra bu parayı 2 trilyon 847 milyar liraya çıkarabiliyor. Bu para, doların 1 milyon 395 bin lira olduğu 6 Ocak 2004 tarihinde dolara çevrildiğinde, yatırımcısının eline 2 milyon 40 bin dolar geçiyor. 
     Raporda 1 milyon dolarlık rantın ay, gün ve saat başına düşen getirilerine de yer verildi. Buna göre 1 milyon dolarla Türkiye'de 12 ayda dolar cinsinden yüzde 104 para kazanabilen bir spekülatör, ayda net 86 bin 667 dolar, günde 2 bin 850 dolar, saatte 119 dolar para kazanıyor. 
     
     ATO BAŞKANI AYGÜN 
     Geçen yılın gerçek gelir şampiyonunun rantiye kesimi olduğunu ifade eden ATO Başkanı Sinan Aygün, vatandaştan alınan vergilerin borçlanma yoluyla bankalara, oradan da rant kesimine gittiğini kaydetti. Aygün, ''Kazı, devlet yoldu, spekülatör yedi'' ifadesini kullandı. Türkiye'ye spekülatif amaçla giren paralara 1-2 puanlık bir vergi konulmasının tam zamanı olduğunu savunan Aygün, ''Güçlü bir iktidarımız var. Cesur olun, korkmayın'' dedi. 
     
</TEXT>
</DOC>
