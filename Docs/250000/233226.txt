<DOC>
<DOCNO> 233226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo24.html </URL>
<DATE> 2004/04/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hagi Bizi şampiyon yapacak takımı kurmaya çalışıyoruz... 
</HEADLINE>
<TEXT>

     Galatasaray Teknik Direktörü Gheorghe Hagi, gelecek sezon şampiyonluk kazanacak iyi bir takım kurma çalışmalarının sürdüğünü söyledi. 
     Hagi, Florya Metin Oktay Tesisleri'nde gerçekleştirdiği basın toplantısında takımın başına geldiği günden bu yana kafasında bir şablon oluşturduğunu dile getirerek, şöyle konuştu 
     ''Artık başka bir şekilde bakıyorum ve olanları daha iyi izliyorum. Geleceğin takımını kurmak için çalışıyoruz. Yönetim kurulu ile görüşüyorum, hep birlikte çalışıyoruz. Önümüzdeki sezon bizi şampiyon yapacak takımı yönetim ile birlikte kurmaya çalışıyoruz. Galatasaray'ın tarihten gelen bir kazanma geleneği var. Seneye iyi bir takım kuracağız, bundan emin olun'' diye konuştu. 
     Maça çıkacak takımı antrenmanlardaki futbolcu performanslarına göre kurduğunu da dile getiren Rumen teknik adam, genç-yaşlı futbolcu ayrımı yapmadığını, iyi olanın maçta oynayacağını söyledi. 
     
     ''DEPLASMANDA KAZANMANIN ZAMANI GELDİ'' 
     Hagi, Malatyaspor ile yapacakları maç hakkında görüşlerini de dile getirirken, ''Artık deplasmandan da galibiyet almanın zamanı geldi diye düşünüyorum'' dedi. 
     Kendilerini zor bir maçın beklediğini anlatan Gheorghe Hagi, ''Rakibimiz Gaziantepspor'u deplasmanda yendi, Diyarbakırspor ile iç sahada iyi bir maç yaptı. Ancak ben takımıma güveniyorum, iyi bir yolda olduğumuzu söyleyebiliriz. Deplasmana galibiyet için gidiyoruz. Takımda bir problem yok'' şeklinde konuştu. 
     
     ''ÇOK ÖZEL DURUMDA OLAN BİR TAKIMA GELDİM'' 
     Hagi, birçok oyuncusunun sorunlar yaşadığını dile getirerek, çok özel durumda olan bir takıma geldiğini kaydetti. 
     Takımın başına gelirken mental problemler yaşandığını gördüğünü anlatan Rumen teknik adam, sözlerini şöyle sürdürdü 
     ''Bir takım sürekli kaybettiği zaman böyle sorunlar oluşabilir. Daha önce kadro dışı kalan futbolcular şu anda daha iyi durumdalar, ama yine de yüzde 100 kapasitede değiller. Bülent ve Hakan Ünsal son maçlarda oynadıkları için durumları daha iyi. Arif ve Baliç istekliler. Ümit Karan'ın maç eksikliği var, bu sezon çok az maç oynadı. Ergün bir ay sakattı. Orhan bir hafta oynuyor bir hafta ağrıları devam ediyor. Çok özel durumda olan bir takıma geldim. Ancak, son dönemde her şey çok iyi gidiyor. Önümüzdeki 1 ay içinde her şeyin daha iyi olmasını bekliyorum. Futbolcuların antrenmanlarda çalışma seviyesi çok iyi. Önümüzdeki 4 maçı da kazanmamız gerekiyor.'' Hagi, takımın 27 kişilik kadrosunun çok geniş ve kendisine göre fazla olduğunu sözlerine ekledi. 
     
</TEXT>
</DOC>
