<DOC>
<DOCNO> 201963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/yazar/guclu.html </URL>
<DATE> 2003/12/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sivil Toplum Örgütleri 
</HEADLINE>
<TEXT>

   
   Çağdaş ülke olmanın pek çok kriteri var. İyi yetişmiş, üretken insan gücü bunların en başında geliyor. Bir tanesi daha var ki, en az diğerleri kadar önemli ama, nedense özellikle bizim ülkemizde hiç dikkate alınmaz... 
   Bir ülkede kamuoyu ne kadar güçlü ise halk ve demokrasi de o kadar güçlüdür. Kamuoyu oluşturmanın, yani sivil güç oluşturmanın en önemli ayaklarından birisi medya ise, bir diğeri de sivil toplum kuruluşları, yani STK'lerdir. Medyanın hali ortada. Çoğu halktan kopuk. Olması gereken sayının çok altındaki sivil toplum örgütlerine bakıldığında da sevindirici bir tablo ile karşılaşmak mümkün değil... 
   Aslında siyasi partiler en etkin sivil toplum örgütü. Ama orada bile kamuoyunun nabzının tutulduğunu söylemek hayal olur. Odalar, dernekler, vakıflar ve diğer oluşumlar incelemeye alındığında da değişen bir şey yok. 
   Kuruluş amaçları, sadece k ğıt üzerinde kalıyor. 
   Oysa Türkiye'nin içinde bulunduğu şu kritik dönemde, sivil toplum kuruluşlarına ve onların görüşlerine her zamankinden çok daha fazla ihtiyaç var. Neyin doğru, neyin eğri olduğunu, hiçbir çıkar gözetmeksizin ortaya koyacak sağlıklı değerlendirmelere, aktif etkinliklere ve alınan kararları yeniden gözden geçirtecek güçbirliğine gereksinim duyuluyor. 
   Irak savaşı, YÖK kanunu, Kıbrıs seçimleri, vergi kanunları, Kuran kursları yönetmeliği, orman yasası ve daha pek çok konuda sağlıklı bir tartışma ortamı yaratıldığını ve konuların enine boyuna yeterince konuşulduğunu söylemek çok zor. 
   Halkımızı ülke, dünya ve özellikle kendi sorunları ile ilgili konularda duyarlı olmaya alıştırmanın yolu, okullardaki kol faaliyetlerinden ve öğrenci kulüplerinden geçiyor. Bu konuda her ne kadar son yıllarda önemli ölçde mesafe alındıysa da Batılı ülkelerle kıyaslandığında h l çok gerilerdeyiz. En popüler lise ve üniversitelerde bile katılımcı öğrenci sayısı yüzde 20'yi bulmuyor. Dolayısıyla öğrenci iken bir kulüp içerisinde faaliyet göstermeyen gençler, hayata atıldıklarında da mesleki kuruluşlardan ve diğer sivil toplum örgütlerinden uzak duruyorlar. 
   Bu önemli sorunu aşmak gerekiyor. Ama nasıl 
   Aslında Amerikayı yeniden keşfetmeye gerek yok. Dünyadaki gelişmelere bakmak yeterli. 
   Kamu yönetiminde, eğitimde ve YÖK yasasında yeniden yapılanmanın konuşulduğu şu günlerde biraz da bu konular ele alınırsa eminim çok önemli sonuçlar elde edilebilinir. 
   Sivil toplum örgütlerine üye olmak, sakıncalı olmaktan çıkarılıp teşvik edilir hale getirilmelidir. Hatta işe girişte, terfilerde, bir üst öğretim kurumuna geçişlerde, hatta arkadaş seçiminde daha bir sorgulanır olmalıdır ki gençler ilgi göstersin. 
   Özetin özeti Okullarımız maalesef sadece bilgi veriyor. Gençlerimizi hayata hazırlamanın çok uzağındalar. Bu yüzden öğrenci kulüplerinin çok daha etkin hale getirilmesi gerekiyor. Tıpkı sivil toplumun lokomotifi olması gereken STK'ler gibi. Bunun yolu da onların önünü açmaktan ve köstek yerine destekten geçiyor. Tabii ki koltuğuna yapışık yöneticilerin elinde oyuncak olanlar hariç... 
   
      
   
   
</TEXT>
</DOC>
