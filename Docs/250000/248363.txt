<DOC>
<DOCNO> 248363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun31.html </URL>
<DATE> 2004/06/16/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AB ile Bulgaristan tam üyelik görüşmelerini tamamladı 
</HEADLINE>
<TEXT>

     Bulgaristan'da hükümete bağlı Avrupa Entegrasyon Kurulu, Avrupa Birliği'ne AB tam üyelik görüşmelerinin tamamlandığını ve 31 başlığın tümünün kapatıldığını bildirdi. 
     AB ile tam üyelik görüşmelerinin tamamlanması dolayısıyla düzenlenen törende konuşan Başbakan Simeon Sakskoburgotski, Bulgaristan'daki reform çalışmalarının hızlı bir şekilde sürdürüldüğünü belirterek, tam üyelik görüşmelerinin sorunsuz tamamlanmasının bunun en iyi delili olduğunu söyledi. 
     Sakskoburgotski, ''2007 yılında Avrupa ailesinin resmi üyesi olacağız. 2007 yılından itibaren vatandaşlarımız bugüne kadar yapılan çalışmaların semeresini görmeye başlayacaklar'' dedi. 
     Hollanda'nın Sofya Büyükelçisi Henriette Van Linden de törende yaptığı konuşmada, Hollanda'nın 1 Temmuz 2004'den itibaren AB'nin dönem başkanlığını üstleneceğini hatırlatarak, Bulgaristan'ın tam üyelik sürecinde taviz vermeden reform programını uygulamaya devam etmesi gerektiğini söyledi. 
     Van Linden, ''Tam üyelik görüşmeleri tamamlandı. Artık verdiğiniz sözlerin yerine getirileceğini kanıtlamanız gerekiyor. Avrupalı olma düşüncesini halk arasında iyice yaygınlaştırmalısınız'' diye konuştu. 
     Bu arada, Bulgaristan'ın AB ile tam üyelik görüşmelerini tamamlaması dolayısıyla parlamentoda bugün kabul edilmesi beklenen resmi bildirinin görüşmeleri, teknik aksaklıklar nedeniyle yarına ertelendi. 
     Bulgaristan parlamentosunun Avrupa Birliği'ne tam üyelik konusundaki görüşlerini içeren bildiri, yarın genel kurulda ele alınarak oylanacak. 
     
</TEXT>
</DOC>
