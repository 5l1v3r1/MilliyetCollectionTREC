<DOC>
<DOCNO> 229701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur08.html </URL>
<DATE> 2004/04/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bu hafta sonu ''YAZ'' gelecek... 
</HEADLINE>
<TEXT>

     Türkiye, yarın ve hafta sonunda sıcak havanın etkisi altına girecek. Sıcaklıkların 30 dereceye kadar çıkacak olması nedeniyle vatandaşların ve ilgililerin muhtemel orman yangınlarına karşı dikkatli olmaları istendi. 
     Devlet Meteoroloji İşleri Genel Müdürlüğü'nden yapılan ''Meteorolojik Değerlendirmeye'' göre, Türkiye, yarın ve hafta sonunda sıcak havanın etkisine girecek. Önümüzdeki üç gün içerisinde yurt genelinde yağış görülmeyecek. 
     Halen mevsim normalleri civarında ve yer yer üzerinde seyreden hava sıcaklıkları, hafta sonu daha da artarak normalin 8-10 derece üzerinde seyredecek. 
     Beklenen artışlarla birlikte hafta sonu en yüksek hava sıcaklığı değerleri Marmara'nın Doğusu, Batı ve Orta Karadeniz, Ege ve Akdeniz kıyıları, İç Anadolu'nun kuzeybatısı ile Güneydoğu Anadolu'da 30 dereceye kadar çıkacak. 
     Orman yangınları bakımından duyarlı olan bölgelerde, yüksek sıcaklık ve düşük nem oranına bağlı olarak çıkabilecek orman yangınlarına karşı, vatandaşların ve ilgililerin tedbirli olmaları istendi. 
     

     
</TEXT>
</DOC>
