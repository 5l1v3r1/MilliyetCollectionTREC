<DOC>
<DOCNO> 213733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo05.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Ülkerspor'u yine yenip, avantaj sağlamak istiyoruz... 
</HEADLINE>
<TEXT>

     Türkiye Basketbol Ligi'nde lider Efes Pilsen ile 2. sıradaki Ülkerspor, yarın karşı karşıya gelecek. 
     2 takım arasındaki karşılaşma, saat 16.30'da Ahmet Cömert Spor Salonu'nda başlayacak. 
     Bu önemli derbi maçı öncesinde 10 galibiyet ve 3 yenilgiyle lider durumda bulunan Efes Pilsen, ligin ilk yarısında Abdi İpekçi Spor Salonu'nda yapılan karşılaşmayı 22 sayı farkla 94-72 kazanmıştı. 
     Yarınki karşılaşmada Ülkerspor 23 sayı farkla kazanırsa ligde liderliğe yükselecek. Turuncu-yeşillilerin bu farkı yakalayamaması ve maçı kazanması durumunda ise olası play-off eşleşmesinde 1-1'lik eşitliği sağlanacak. 
     Karşılaşmanın Efes Pilsen'in galibiyetiyle bitmesi durumunda ise lacivert-beyazlılar, hem normal sezonu lider bitirmek yolunda çok büyük bir avantaj elde edecek, hem de olası play-off eşleşmesinde rakibi karşısında 1-0 öne geçmiş olacak. 
     
     EFES PİLSEN CEPHESİ 

     Efes Pilsen Kulübü Genel Menajeri Engin Özerhun, Ülkerspor'u ikinci maçta da yenerek, rakiplerine karşı avantaj sağlamak istediklerini söyledi. 
     Özerhun, sakatlığı geçen Prkacin'in de takımla birlikte antrenmanlara başladığını belirterek, ''Antrenörümüz görev verirse, Prkacin de Ülkerspor maçında oynayabilecek. Play-off maçları nedeniyle çok önemli bir maç olacak. Ülkerspor da kaliteli bir takım. İyi oyuncuları var. Zor bir karşılaşma olacak. Ama kazanarak hedefimiz adına bir avantaj sağlamak istiyoruz'' diye konuştu. 
     
     ÜLKERSPOR CEPHESİ 

     Ülkerspor Kulübü Genel Müdürü Lütfi Arıboğan ise takım olarak iyi durumda olduklarını ve Efes Pilsen'i yeneceklerine inandığını söyledi. 
     Son haftalarda Avrupa Ligi ve Türkiye'de önemli maçlar yaptıklarını kaydeden Arıboğan, şöyle konuştu 
     ''Efes Pilsen de bu önemli maçlardan biri. Takımımızın oyunundan ve ortaya koyduğu mücadeleden memnunuz. Sezonun ilk maçında Efes Pilsen'i yenip Cumhurbaşkanlığı Kupası'nı kazanmıştık. Ligde ise rakibimiz kazanmıştı. Kendi sahamızda taraftarlarımızın desteğiyle bu maçı kazanacağımızı düşünüyorum. Bütün planlarımızı buna göre yapıyoruz. Maça tam kadro hazırlanıyoruz.'' 

     
</TEXT>
</DOC>
