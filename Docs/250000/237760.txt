<DOC>
<DOCNO> 237760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun43.html </URL>
<DATE> 2004/05/06/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
The Spectator AB'ye üye olma sırası artık Türkiye'de... 
</HEADLINE>
<TEXT>

     The Spectator adlı siyaset ve aktüalite dergisinde yayımlanan makalede, Türkiye'nin AB üyesi olma zamanının geldiği belirtildi ve ''Sıra artık Türkiye'de'' başlığı kullanıldı. 
     AB Komisyonu Başkanı Romano Prodi'nin AB'ye üye olmak için bekleyen ülkelere yaklaşımının eleştirildiği yazıda, Prodi'yi, ''sığınma ihtiyacı olanlara, kapısını açmaya yanaşmayan zorba ve dar görüşlü bir hancıya'' benzetti. 
     Prodi'nin, Ukrayna ve Belarus gibi ülkelere AB'nin kapısını açmayabileceğini belirtmesinin bu ülkelerin suratlarına bir tokat gibi indiği kaydedilen yazıda, Komisyon Başkanının üslubunun, AB'nin, etrafı dostlarla çevrili bir birlik olma şansını yok ettiği görüşü dile getirildi. 
     Yazıda, ''Böyle giderse AB, hoşnutsuzlukları tehlikeli seviyeye ulaşan devletlerle çevrili olacak'' ifadesi kullanıldı. 
     Prodi'nin en azından Bulgaristan, Romanya, Türkiye, Hırvatistan ve Sırbistan'a kapılarını kapatmayarak, olumlu adımlar da attığı ifade edilen yazıda, Türkiye'nin bu ülkeler arasında en önemlisi olduğu belirtildi. 
     Yazıda, ''Türkiye sahillerinin Zeus'un, Europa'nın güzelliğinden büyülendiği yer olduğu'' hatırlatıldı ve ''Homer'in lir çaldığı topraklar nasıl olur da Avrupa'nın bir parçası sayılmaz '' sorusu yöneltildi. 
     Yazıda, Türkiye'nin yaptığı atılımların da görmezden gelinmemesi gerektiği ifade edildi. 
     
</TEXT>
</DOC>
