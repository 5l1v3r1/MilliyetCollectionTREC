<DOC>
<DOCNO> 248436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy25.html </URL>
<DATE> 2004/06/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İKÖ üyeleri birbirlerinin reformlarını destekleyecek... 
</HEADLINE>
<TEXT>

     İslam ülkeleri, birbirlerinin reformlarını destekleme kararı alırken, Kıbrıs Türklerinin haksız izolasyonunu sona erdirecek adımlar atacaklarını açıkladılar. 
     İstanbul'da bugün sona eren 31. İKÖ dışişleri bakanları toplantısı sonunda yayımlanan İstanbul Deklarasyonu'nda, ''İKÖ üyesi ülkeler olarak, gelişme ve reform konusunda birbirimize yardım edeceğiz'' denilirken, bu reformların içeriden gelmesi gerektiği de belirtildi. 
     Siyasi, ekonomik, kültürel ve toplumsal ilerleme için çalışan egemen devletler olduklarını belirten İKÖ üyesi ülkeler, özgürlük ve vatandaşlarının eşitliğine değer verdiklerini kaydettiler. Deklarasyonda, ''Hepimiz, hükümetlerimizin temsili niteliklerini ve demokratik uygulamalarını güçlendirmeyi hedefliyoruz'' denildi. 
     İKÖ'nün de kurum olarak ilerlemeyi kolektif bir çerçevede desteklemek için metod ve araçlar bulacağı belirtililen deklarasyonda, ''Bu anlamda Aydınlanmış Ilımlılık kavramını destekliyoruz'' ifadesi kullanıldı. 
     Deklarasyonda, ayrıca İslam ülkelerinin, ''yeni kuşaklarına çağdaş eğitim vermeye kararlı oldukları'' da vurgulandı. 
     
     KIBRIS 

     Kıbrıs Türk halkının, adanın, siyasi olarak eşit iki kurucu devletin iki bölgeli ortaklığına dayalı olarak birleşmesi yönündeki BM planını büyük çoğunlukla onaylamasını takdir ettiklerini belirten İslam ülkeleri, BM Genel Sekreteri'nin 28 Mayıs 2004 tarihli raporunu ve bu rapordaki sonuç ve önerileri memnuniyetle karşıladıklarını ve desteklediklerini kaydettiler. 
     Deklarasyonda, ''Kıbrıs'ta 24 Nisan tarihli referandumdan sonra temelden değişen koşulları dikkate alarak Kıbrıs Türklerinin haksız izolasyonunu sona erdirecek adımlar atmaya karar verdik. Bu konuda ayrıca, uluslararası topluluk ve kurumların da benzer adımlar atmasını bekliyoruz'' denildi. 
     Bu arada, 2. İKÖ-AB zirvesinin 4-5 Ekim 2004'de İstanbul'da yapılması da kararlaştırıldı. 
     
     ARAP-İSRAİL ANLAŞMAZLIĞI 

     Bütün uluslararası sorunların barışçı yoldan çözülmesi için çaba göstermeye kararlı olduklarını belirten İKÖ üyesi ülkeler, bütün ilgili tarafların Filistin sorunu ve Arap-İsrail anlaşmazlığını acilen ve öncelikle olarak ele almaya çağırarak, bu yündeki çabaların hedefinin ''İsrail ile yan yana, güvenli ve tanınan sınırlar içinde yaşayan tam bir Filistin devletinin kurulması'' olduğunu bildirdiler. 
     Filistin-İsrail sorununun ancak iki taraf arasındaki doğrudan görüşmelerle çözülebileceğini belirten İslam ülkeleri, aynı şekilde Suriye ve Lübnan soruna yönelik çözüm çabalarının da BM Güvenlik Konseyi'nin 242 ve 338 sayı kararlarına uygun olarak başarıyla sonuçlandırılmasını istediler. 
     Deklarasyonda, ''Bu nedenle kapsamlı bir barış yönündeki çabaları destekleme ve yakından takip etme kararı aldık'' denildi. 
     
     IRAK 

     Irak'ta işgalin sona erdirilmesi yönündeki çabaları ve Iraklıların egemenliklerini kazanma sürecini desteklediklerini açıklayan İslam ülkeleri, Irak'ta ''yetki devrinin tam olması gerektiğini'' kaydettiler. 
     Irak'ta seçilmiş bir hükümetin oluşturulmasına yönelik siyasi sürecin bütün tarafları kapsayıcı ve şeffaf olması gerektiği belirtilen deklarasyonda, ''Bu sürecin çerçevesini belirleyen BM Güvenlik Konseyi'nin 1546 sayılı kararını memnuniyetle karşılıyoruz. Irak'ı geçiş sürecinde desteklemeye karar verdik'' denildi. 
     İKÖ üyesi ülkeler, terörizmi bütün biçimleriyle şiddetle kınadılar ve terörizme karşı mücadele çabalarını ikiye katlamaya karar verdiklerini açıkladılar. 
     Afganistan'da yeniden yapılanma sürecini desteklemeye devam edeceklerini belirten İslam ülkeleri, Cammu-Keşmir halkının haklarına ve iradesine uluslararası meşruiyet çerçevesinde saygı gösterilmesini istedi. 
     Deklarasyonda, Azeri-Ermeni anlaşmazlığının da Azerbaycan'ın toprak bütünlüğüne uygun olarak çözülmesinin desteklendiği bildirildi. 

     
</TEXT>
</DOC>
