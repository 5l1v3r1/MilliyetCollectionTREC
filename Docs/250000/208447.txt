<DOC>
<DOCNO> 208447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/ekonomi/eko05.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız parfümü mü, 'made in EU' mu 
</HEADLINE>
<TEXT>

   AB'nin 'Made in EU' damgası kullanılması girişimi, Fransız parfümü veya Alman otomobili cazibesini kaybedebilir tartışması başlattı 
   EKONOMİ SERVİSİ 
   
   Ekonomik ve parasal birliğini tamamlayan Avrupa şimdi de ürettiği malların orijinini birleştirmenin eşiğinde. 
   Avrupa Birliği AB Komisyonu yetkililerinden birinin verdiği bilgiye göre Brüksel'deki toplantılar ve görüşmelerin sonucunda yeterli destek sağlanırsa artık üye ülkelerin ürünlerinde 'made in EU' yani 'Avrupa Birliği AB malı' yazacak. 
   Ama bu fikir tüm üye ülkelerden beklenen onayı almadı. Fikre sert tepki veren ülkeler arasında ulusal markalarının zarar göreceğini iddia edenler var. 
   Bu uygulamaya geçilmesinin, daha yüksek fiyatlar ve daha fazla idari işlem yükü getirecek olması da endişe yaratıyor. Tartışmanın bir diğer boyutunu ise, bazı ülkelerle özdeşleşmiş olan ürünlerin, "AB Malı" damgası yiyince çekiciliklerinin azalıp azalmayacağı. 
   Dünyaca ünlü Fransız parfümleri ya da Alman otomobillerinin, "Made in France" ya da "Made in Germany" damgası olmaksızın ne kadar müşteri çekebileceği soru işaretleri yaratıyor. 
   
   AB Komisyonu destek arıyor    AB Komisyonu sözcüsü Arancha Gonzalez AB firmalarının yöneticilerinin henüz fikri incelediğini belirtti ve "Biz bu tip konuların üzerinde durmaya değer olduğunu ve yapılıp yapılamayacağını test etmenin gerektiğini düşünüyoruz" dedi. Piyasalardan destek olup olmadığına baktıklarını belirten Gonzales, "Gönüllü veya zorunlu, iki yolumuz var. Bunlar üzerinde çalışıyoruz" dedi. 
   
   
</TEXT>
</DOC>
