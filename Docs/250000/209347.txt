<DOC>
<DOCNO> 209347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/ekonomi/eko05.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçlama zimmet 
</HEADLINE>
<TEXT>

   Uzanlar'ın nitelikli zimmet iddiasıyla yargılanacağı İmar Bankası davasının ilk duruşması 19 Ocak'ta 
      İSTANBUL Milliyet 
   
   Kapatılan İmar Bankası'nın zarara uğratılmasına ilişkin Kemal Uzan, Yavuz Uzan ve Hakan Uzan'ın da aralarında bulunduğu 25 sanık hakkında açılan davanın görülmesine, 19 Ocak Pazartesi günü yarın başlıyor. 
   İstanbul 5. Ağır Ceza Mahkemesi'nde yapılacak ilk duruşmaya, aralarında Bahattin Uzan'ın da bulunduğu tutuklu 10 sanığın katılması bekleniyor. Kemal Uzan, Yavuz Uzan ve Hakan Uzan hakkında ise gıyabi tutuklama kararları bulunuyor. 
   
   En çok 36 yıl 
   İstanbul Cumhuriyet Başsavcılığı iddianamesinde, Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak ve Mehmet Koray Özkaya'nın, 2 kez nitelikli zimmet, 19 bin 334 kez dolandırıcılık, off shore hesaplardan mevduat kaydırarak BDDK'nın ikazlarına uymamak ve cürüm işlemek için teşekkül oluşturmak suçlarından toplam 87 bin 12 yıl ile 145 bin 24 yıl arasında ağır hapis cezasına çarptırılması isteniyor. Sanıklar için iddianamede rekor düzeyde hapis cezası istemi olmasına rağmen Türk Ceza Kanunu'nun 77. maddesi, "aynı neviden hürriyeti bağlayıcı hapis cezalarının birleştirilmesi halinde uygulanacak cezanın 36 yılı geçemeyeceğini" hükme bağlıyor. 
   
   
</TEXT>
</DOC>
