<DOC>
<DOCNO> 230943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko15.html </URL>
<DATE> 2004/04/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
DPT 2003 yılı büyümesinde, sanayi ve hizmetler belirleyici oldu 
</HEADLINE>
<TEXT>

     Devlet Planlama Teşkilatı DPT , 2003 yılının tamamında yüzde 5.9 olarak gerçekleşen büyümede, tarımda yaşanan daralmaya rağmen, sanayi ve hizmetlerin 'beklenenin üzerinde' büyümesinin belirleyici olduğunu bildirdi. 
     Edinilen bilgiye göre DPT, özel sektör imalat sanayiinde yaşanan üretim artışının, sanayi sektöründeki büyümenin belirleyicisi olduğu inancını taşıyor. 
     DPT'ye göre özellikle demir-çelik, makine, elektrikli makineler, taşıt araçları ve kimya sanayilerinde yaşanan yüksek büyüme hızları, imalat sanayiinin 2003 yılında yüzde 8.6 oranında büyümesinde etkili oldu. 
     Hizmetlerdeki büyümede ise ithalat vergilerinin artan ithalata bağlı olarak yüzde 22.6 oranında artması önemli rol oynadı. 
     
     SON ÇEYREKTE İNŞAAT SON 3 YILDA İLK DEFA BÜYÜDÜ 

     2003 yılında, önceki yıl da olduğu gibi inşaat sektörü ve mali kuruluşlar sektörlerindeki daralmalar devam ederken, son çeyrekte inşaat sektörü, üç yıldan sonra az da olsa pozitif büyüme yaşadı. 
     Geçen yılın ilk yarısında net dış alem faktör gelirlerinin GSMH büyümesine katkısı negatif olurken, yılın ikinci yarısında bu gelişme tersine döndü ve büyüme hızının yüksek oluşunda etkili oldu. 
     
     TALEP YÖNÜNDEN BÜYÜME 

     Talep yönünden incelendiğinde de, geçen yılki büyümenin, esas olarak 'özel sektörün talebindeki artıştan' kaynaklandığı görülüyor. 
     2003 yılında özel tüketim ve özel yatırımlarında artış yaşanırken, kamu tüketim ve yatırım harcamaları reel olarak geriledi. 
     Özel tüketim ve yatırım harcamalarında özellikle son çeyrekte önemli artışlar yaşanırken, kamu yatırımlarında da ilk defa son çeyrekte artış görüldü. 
     
     BÜYÜMENİN 3 PUANI STOK DEĞİŞİMİNDEN 

     Geçen yıl stok değişiminin büyümeye katkısı ise 3 puan oldu. 2002 yılında bu rakam 7.1 puan seviyesindeydi. 
     Stok değişiminin geçen yıl büyümeye katkısının azalmasıyla beraber, toplam yurtiçi nihai talep artış hızında, bir önceki yılla karşılaştırıldığında önemli oranda artış oldu. 
     Özellikle son çeyrekte stok değişiminin büyümeye katkısı 1.2 puana geriledi ve söz konusu dönemde yurtiçi talepte 10.6 oranında artış yaşandı. 
     Toplam yurtiçi talepteki son çeyrekte yaşanan artış hızı, 2000 yılının 3. çeyreğinden itibaren gözlenen en yüksek artış hızı olarak göze çarpıyor. 
     
     KAMUNUN ETKİSİ NEGATİF 

     Kamu kesiminin 2003 yılında büyümeye katkısı da negatif 0.9 puan olurken, toplam sabit sermaye yatırımlarının büyümeye katkısı 1.9 puanda kaldı. 
     Bu durum, yüzde 5'lik büyüme hızı ile istenilen düzeyde bir istihdamın sağlanamadığına dair ipucu veriyor. 
     
     2004 YILI BÜYÜMESİ 

     DPT'ye göre, geçen yılın son çeyreğindeki gelişmeler, 2004 yılı büyüme hedefinin tutturulabileceğini gösteriyor. 
     Bu yılın iki ayındaki üretim ve tüketime ilişkin göstergeler, 2004 yılı büyümesinin gerçekleşebileceğine işaret ediyor. 
     Tarım sektörünün bu yıl, geçen yılın aksine büyümeye pozitif yönde katkısı olma olasılığının çok yüksek görülmesi de, hedefin gerçekleşmesi açısından önemli görülüyor. 

     
</TEXT>
</DOC>
