<DOC>
<DOCNO> 242116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun18.html </URL>
<DATE> 2004/05/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bangladeş'te 4 feribot battı... 7 ölü, 27 kayıp var... 
</HEADLINE>
<TEXT>

     Bangladeş'te bu sabah fırtına nedeniyle batan feribotların sayısının 4 olduğu ve feribotlardaki 7 kişinin öldüğü, 27 kişinin de kaybolduğu bildirildi. 
     Daha önce fırtına nedeniyle ''Lightning Sun'' adlı tek bir feribotun battığını açıklayan yetkililer, bu feribottaki 250 kişiden 200'ünün kaybolduğunu, 7'sinin öldüğünü belirtmişlerdi. 
     Ülkenin güneyindeki Çandpur bölgesi Feribot İşletmecileri Birliği yetkililerinden Rahul Emin, kazalarda 7 kişinin öldüğünü ve ''feribotlardaki 200 kişinin izine rastlandığını'' söyledi. 
     27 kişinin hala bulunamadığını belirten Emin, hava şartlarının kurtarma ekiplerinin işini zorlaştırdığını kaydetti. 
     4 feribotun da Çandpur'daki Meghna nehrinde muson yağmurlarının yol açtığı fırtına nedeniyle battığı belirtildi. Bölgede kötü hava koşulları 6 yük gemisinin de batmasına neden oldu. 
     Bangladeş'te 1977'den beri meydana gelen 260'tan fazla feribot kazasında 3 binden fazla kişi öldü. Kazalar, genellikle feribotların çok dolu olması ve fırtınalar nedeniyle meydana geliyor. 

     
</TEXT>
</DOC>
