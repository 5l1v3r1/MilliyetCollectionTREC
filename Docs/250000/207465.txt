<DOC>
<DOCNO> 207465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun01.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta yabancıların kaldığı otele RPG'li saldırı... 
</HEADLINE>
<TEXT>

     Irak'ın başkenti Bağdat'ta Amerikan-İngiliz koalisyonuyla sözleşme imzalayan yabancı şirketlerin çalışanlarının kaldığı bir otele 2 RPG isabet etti. 
     Bu şirketler adına çalışan korumalardan adının açıklanmasını istemeyen biri, Bağdat'ın merkezindeki Borj El Hayat Oteli'ne yönelik saldırının yerel saatle 06.00 sularında düzenlendiği ve civarda 2 şiddetli patlama duyulduğunu belirtti ve otele yönelik saldırıda ölen ya da yaralanan olmadığını söyledi. 
     Aynı kaynak, otelin birinci ve dördüncü katlarının isabet aldığını belirtirken, bir başka kaynak da, bir araçtan inen kişilerin otele ateş açıp kaçtığını söyledi. Iraklı görgü tanığı 23 yaşındaki Adnan Ahmed de, RPG sesi duyduğunu söyledi. 
     Amerikan ordusu ise konuya ilişkin bir açıklamada bulunmadı. 
     
</TEXT>
</DOC>
