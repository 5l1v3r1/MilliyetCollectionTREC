<DOC>
<DOCNO> 235660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur10.html </URL>
<DATE> 2004/04/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Özürlü öğrencileri taşıyan servis, minibüsle çarpıştı 1 ölü, 14 yaralı 
</HEADLINE>
<TEXT>

     Erzurum'da özürlü öğrencileri taşıyan servis aracı, yolcu minibüsüyle çarpıştı. Kazada 1 kişi öldü, 14 kişi yaralandı. 
     AA muhabirinin edindiği bilgiye göre, Paylaşım Rehabilitasyon Merkezi'ne ait Aşur Yılmaz'ın kullandığı 25 DE 580 plakalı öğrenci servisine, kavşakta yolcu aldıktan sonra aniden hareket eden ve henüz sürücüsü belirlenemeyen 25 M 0032 plakalı minibüs yandan çarptı. 
     
     ÖLÜ VE YARALILARIN KİMLİKLERİ 

     Yenişehir semtinde yolcu minibüsünün, zihinsel engelli öğrencileri ve velilerini taşıyan servise çarpması sonucu meydana gelen kazada, öğrenci velisi olduğu belirtilen Sevilay Aydemir'in yaşamını yitirdiği bildirildi. 
     Emniyet yetkililerinden alınan bilgiye göre, kazada yaralanan ve hastanelerde tedavi altına alınan öğrenci ve velilerin isimleri şöyle 
     Pakize Selvi Topi, Murat Selvi, Aşur Yılmaz, Bağdagül Karabıyık, Ömer Karabıyık, Berat Satı, Musa Ulu, Gülşen Genç, Yakup Aydemir, Sevilay Doğan, Hakan Aslan, Didem Özoltulular, Hatice Çoruh, Sefa Başoğlu, Oya Başoğlu. 
     Erzurum Sosyal Hizmetler İl Müdürü İbrahim Halil Keklik, AA muhabirine yaptığı açıklamada, yaralıların sağlık durumlarının iyi olduğunu belirterek, ''Paylaşım Özel Eğitim ve Rehabilitasyon Merkezi'ne ait öğrenci servisi, Alpaslan Türkeş Bulvarı'nda yolcu aldıktan sonra hareket eden yolcu minübüsü yandan çarpması sonucu takla atmış. Üzüntü verici bu kazada bir öğrenci velisinin yaşamını yitirmesi üzüntümüzü artırdı'' diye konuştu. 
     Erzurum Milli Eğitim Müdür Vekili Ahmet Er de, Aziziye Araştırma Hastanesi'nde tedavi altına alınan yaralıları ziyaret ederek, geçmiş olsun dileğinde bulundu. 
     
</TEXT>
</DOC>
