<DOC>
<DOCNO> 204939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/soneko04.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların 2003 yılı seyri... 
</HEADLINE>
<TEXT>

     ABD Başkanı George Bush yönetiminin güçlü dolar politikasının şimdiye kadar o denli de güçlü olmadığı anlaşılınca, Amerikan Doları 2003 yılında diğer önemli para birimleri karşısında önemli ölçüde değer kaybetti. 
     Amerikan ekonomisine ilişkin çok sayıda iyi habere rağmen dolar hızlı düşüş kaydetti. Fakat, bilhassa ABD dışında faaliyet gösteren Amerikan imalat sanayicileri ve şirketleri için doların güçsüzlüğü o kadar da kötü değildi. Ekonomistler, ancak doların düşüşünün çok uzun sürmesi halinde büyük sorun yaratabileceğini vurguluyorlar. 
     ABD Doları, euro karşısında hemen hemen her gün düşüş rekorları kırdı. Dolar euro karşısında bu yıl yüzde 18'den fazla, Japon yeni karşısında da yaklaşık yüzde 10 değer kaybetti. 
     Bush yönetimi güçlü doları desteklese de, ''bırakınız yapsınlar'' yaklaşımını benimseyip, doların değerinin piyasa tarafından belirlenmesi gerektiğini, doların son zamanlardaki değer kaybının düzenli olduğunu bildirdi. 
     ABD yönetimi, ''güçlü doların ülkenin ekonomik canlılığı için gerekli olduğu, fakat, doların düşüşünün kısa vadede bazı kargaşalar yaratabileceği'' görüşünü taşıyor. 
     Doların değer kaybının devamı Amerikan mali piyasalarına zarar verebilir, çünkü, yabancıların dolar cinsinden yatırımlara ilgisi azalabileceğinden ötürü, ABD'nin geniş bütçe ve ticaret açıklarının kapatılmasına kaynak bulunamayabilir. 
     Dolara güven azalırsa, ABD hükümeti ve şirketler sektörü yabancıların ilgisini çekemez, ayrıca, zayıf, güçsüz dolar enflasyonist etki de yaratabilir. 
     Petrol İhraç Eden Ülkeler Teşkilatı OPEC , kendini doların düşüşünden koruyabilmek için üretimini kısabilir ki, bu da, petrol fiyatlarını yükseltebilir. Petrol haricindeki ürün ve hizmetlerin fiyatları da Kasım 2003'de bir yıl öncesine göre yüzde 1.1 arttı. Halbuki, bu fiyatlar bir yıl önce biraz düşmüştü. 
     Doların değer kaybı ve euronun değerlenmesi, Avrupa'nın ihracatına da zarar vermeye başlayınca, global ekonomik canlanma tıkanabilir. Ancak, henüz tehlike oluşmuş değil, şimdilik yatırımcılar, sadece dolar bazlı yatırımlara yeni para akışını yavaşlattı. Yatırımcıların yatırımı tamamen kesmeleri halinde işlerin daha da ciddileşebileceğine dikkat çekiliyor. 
     
</TEXT>
</DOC>
