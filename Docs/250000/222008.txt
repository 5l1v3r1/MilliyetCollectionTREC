<DOC>
<DOCNO> 222008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko16.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Hızınızı kontrol edin ona göre beyanname verin... 
</HEADLINE>
<TEXT>

     Maliye Bakanı Kemal Unakıtan, beyan edilen vergiler arasında kabul edilemez düzeyde bulunanların olduğunu belirterek, ''İstanbul'da öyle vergi beyan edenler var ki, örneğin bilardo salonları 1 milyon 300 bin lira aylık kazanç beyan etmiş'' dedi. 
     Unakıtan, İstanbul Defterdarlığı'nda düzenlediği basın toplantısında yaptığı konuşmada, son günlerde gelir beyannamelerinin düşük olduğu gerekçesiyle kabul edilmediği yönünde şikayetlerin geldiğini kaydederek, böyle birşeyin söz konusu olmadığını, beyannameleri kabul ettiklerini söyledi. 
     Bunun bazı yanlış anlaşılmalara yol açtığını anlatan Unakıtan, '' Yeniden gizli hayat standardı mı getiriliyor diye soruluyor. Biz hükümet olarak geldiğimizde hayat standardını, hukuken ve sosyal açıdan bize ters geldiği için kaldırdık. Hayat standardının tekrar geri gelmesi bizim zamanımızda söz konusu olmayacak'' diye konuştu. 
     Mart ve Nisan aylarının vergi beyannemeleri ayı olduğunu anımsatan Unakıtan, ''Öyle doktorlar var ki sanki ayda bir kere hastaya bakmış. Öyle avukatlar var ki ayda sanki bir davayla ilgilenmiş. Vicdanları rahatsız edecek beyannameler geliyor. Biz bunları takip edip, yeniden denetleyeceğiz'' dedi. 
     Hiçbir mükellefi beyan artırmaya ve zararlı olanları kar göstermeye zorlamadıklarını ifade eden Unakıtan, sadece çok düşük rakamlarla gelenleri uyardıklarını, bu kişilerle ilgili Mayıs ayında incelemelere başlayacaklarını bildirdi. 
     Yaptıkları ikaz ve incelemeleri yoldaki radara benzeten Unakıtan, ''Biz Bu yolda radar var. Hızınızı ona göre kontrol edin, beyannamenizi ona göre verin diyoruz'' şeklinde konuştu. 
     Unakıtan, gelir vergisi beyannamesinde 15 günlük süre uzatımını sadece zor durumda olduklarını anlatan dilekçe veren mükellefler için yaptıklarını kaydetti. 
     
     ''BİLETÇİ OTOBÜSÇÜDEN ÇOK KAZANIYOR'' 
     Kemal Unakıtan, asgari ücretin brüt 560, net 300 milyon lira olduğu günümüzde bu rakamların çok altında beyanname verildiğine dikkat çekerek, şöyle devam etti 
     ''İstanbul'da 15 Şubat itibarıyla 40 bin 725 mükellef beyanname vermiş. Öyle vergi beyan edenler var ki örneğin, dolmuşçular ayda ortalama 108 milyon lira, taksiciler 99 milyon lira, otobüsçüler 118 milyon lira kazandıklarını bildirmiş. Otobüste çalışan biletçi 560 milyon lira kazanıyor, onu çalıştıran 118 milyon lira kazanıyor. Biletçi otobüsçüden çok kazanıyor. Hangisi patron anlamadım. Kuaförler aylık 36 milyon, şehiriçi nakliyeciler 57 milyon, servisçiler 66 milyon, berber salonları 145 milyon, ayakkabıcılar 221 milyon lira kazanıyoruz demişler. Bilardo salonları 1 milyon 300 bin lira aylık kazanç beyan etmiş. Maliye olarak şimdi bunları ikaz etmeyelim mi yani Eğer sizin vicdanınız bunu kabul ediyorsa ne derseniz deyin. Eğer kabul etmiyorsa, siz basın olarak bizim yanımızda olun. Ortada bir gerçeklik var. Buna göre şapkamızı önümüze koyalım ve düşünelim. AB'ye girelim diyoruz, şu beyannamelere bakın.'' Maliye Bakanı Unakıtan, İstanbul'da toplanan beyannameler içinde kuruyemişçilerin ortalama 158 milyon, gözlükçülerin 420 milyon, kahvehanelerin 220 milyon, kuyumcuların 617 milyon, lokantaların 316 milyon, parfümerilerin 326 milyon lira gelir beyan ettiklerini belirterek, şöyle dedi 
     ''Bizim olması gerektiğini düşündüğümüz rakamlar var. Ancak bunu açıklamıyoruz. Açıkladığımızda hayat standardı getiriliyor deniyor. Bu konuda medyanın desteğine ihtiyacımız var. Deli Dumrul vergisi alınıyor deniyor. Allah aşkına bunun Deli Dumrulla ne alakası var. Size verseler bu beyannameleri, ben enayi miyim demez misiniz '' 
     
     ''AVUKATLAR 93 MİLYON, DOKTORLAR 50 MİLYON LİRA VERGİ VERİYOR'' 
     Unakıtan, İstanbul'da toplam 6 bin 392 berber dükkanı mükellefi bulunduğunu, bunlardan yüzde 65'i oluşturan 4 bin 70'inin 0 sıfır matrah beyan ettiğini kaydederek, 3 bin 788 ayakkabı imalatçısından 2 bin 70'ini oluşturan yüzde 55'i, bilardo salonlarının yüzde 79'u, kahvehanelerin yüzde 71'i, kuyumcuların yüzde 35'i, lokantaların yüzde 'ü, perakende satış yapan parfümerilerin yüzde 44'ü, tıbbi cihaz satanların yüzde 41'i, gıda maddeleri satanların yüzde 32'isinin 0 sıfır gelir beyan ettiğini bildirdi. 
     Türkiye genelindeki 2003 beyanlarında avukatların ortalama 93 milyon lira, diş hekimlerinin 14 milyon lira, doktorların 50 milyon lira, mobilyacıların 12 milyon lira vergi verdiklerine dikkat çeken Unakıtan, ''Asgari ücretliye yakın vergi veriyorlar. Devamlı kümeste kaz deniyor. Kümeste kaz kalmış mı, kalmamış mı bakın'' dedi. 
     Kemal Unakıtan, Mart ve Nisan aylarının vergi açısından hasat zamanı olduğunu ifade ederek, ''Mali müşavirler, maliyeciler bu aylarda uyumuyorlar. Kediler bir, maliyeciler iki pek uyumazlar hasat zamanında. Sizin medya olarak da bir yıl çok çalıştınız. Şimdi elinizi vicdanınıza koyun ve verginizi ödeyin demeniz lazım'' şeklinde konuştu. 
     
     ''MALİ MÜŞAVİRLERE VERGİDEN ÇOK PARA VERİLİYOR'' 
     Maliye Bakanı Unakıtan, bazen mükelleflerin mali müşavirlere verdiği paranın ödedikleri vergiden çok daha fazla olduğunu belirterek, Türkiye'de vergi kültürünü yaygınlaştırmaya çalıştıklarını söyledi. Unakıtan, ''Yüzde 18 KDV oranının indirilmesi isteniyor. Tamam bunu yapalım da daha yüzde 1'lik vergiyi bile ödemiyorsunuz'' dedi. 
     Unakıtan, ödenen vergi tutarında ilk 100'de yer alanların toplam vergilerin yüzde 55'ini, KDV'de ise yüzde 51'ini ödediğini vurguladı. 
     Toplantıda soruları da yanıtlayan Unakıtan, vergi konusunda büyük şirketler ile holdingleri nasıl denetlediklerine ilişkin soruyu, ''Biz küçük esnafın peşinde değiliz. Onların normal şartlara göre gelir beyan etmelerini istiyoruz. Diğer büyük miktarlarda ciro yapanları ayrı olarak inceliyoruz'' yanıtını verdi. 
     ''1 milyon 300 bin lira gelir elde edenlerin beyannamelerine imza koyan mali müşavirlerle ilgili neler yapmayı düşünüyorsunuz'' sorusu üzerine ise Unakıtan, ''Bundan sonra mali müşavirlerin hem yetkilerini, hem sorumluluklarını artıracağız. Kabul edilemez, meslek onuruna uygun davranmayanların bu meslekte yeri olmadığını düşünüyoruz'' diye konuştu. 
     Kemal Unakıtan, başka bir soru üzerine de, Türkiye'nin artık eskisi gibi olmadığını, bilinçlendiğini kaydederek, ''Yoksa ben seçim öncesi hoş görüneyim, seçim sonrasında ne olacaksa olsun gibi bir yaklaşım kesinlikle söz konusu değil. Popülist politikalar nedeniyle Türkiye acı faturalar ödedi. Biz Türkiye'ye tekrar acı faturalar göstermek istemiyoruz'' dedi. 
     Unakıtan, seçimlerle ilgili yaptığı bir konuşmada ''Bizim adayımızı desteklerseniz memnun olursunuz'' sözünün hatırlatılması üzerine de, ''Bununla, merkezi ve yerel yönetimlerin uyumlu çalışmasının yarattığı sinerjinin, hizmet kalitesini artıracağını anlatmak istedim'' şeklinde konuştu. 
     
</TEXT>
</DOC>
