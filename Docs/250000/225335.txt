<DOC>
<DOCNO> 225335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/guncel/gun02.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya basını geliyor 
</HEADLINE>
<TEXT>

   İstanbul'da Milliyet'in ana sponsorluğunda düzenlenecek Dünya Gazeteler Kongresi'ne dünya basınının önemli isimleri katılacak 
      İSTANBUL Milliyet 
   
   Türkiye, çok önemli bir toplantıya ev sahipliği yapmaya hazırlanıyor. Merkezi Paris'te bulunan gazete endüstrisi küresel örgütü Dünya Gazeteler Birliği'nin WAN düzenlediği 57. Dünya Gazeteler Kongresi, 30 Mayıs - 2 Haziran tarihleri arasında İstanbul'da yapılacak. Toplantıya basın dünyasının çok önemli isimleri katılacak. 
   Ana sponsorluğunu Milliyet gazetesinin yürüttüğü kongrede, gazeteciliğin karşı karşıya kaldığı kilit sorunlar tartışılacak. Aynı tarihlerde gerçekleştirilecek 11. Editörler Forumu ve Info Expo 2004 toplantılarına da, dünyanın dört bir yanından binin üzerinde yayıncı, genel yayın yönetmeni, genel müdür ve üst düzey gazete yöneticisinin katılması bekleniyor. 
   Kongrede, Avustralya - Asya'nın en büyük bölgesel medya grubu yönetim kurulu başkanı Brenda Hopkins, Wall Street Journal'ın Yayıncısı Karen House, Daily Mail'in Başkanı Lord Rothermere ile Washington Post'un Başkanı ve CEO'su Donald Graham konuşma yapacak. 
   57. Dünya Gazeteleri Kongresi'nde şu başlıklar ele alınacak 
   Dünya basın endüstrisindeki yeni trendler hakkında güncelleme, 
   Gazetelerde yenilikler konusundaki Yeni Küresel Rapor'un sunumu, 
   Gazeteciliğin karşı karşıya olduğu kilit sorunlarla ilgili interaktif bir "masterclass", 
   "Dünyanın en etkili, ekonomik açıdan en güçlü ve en girişimci gazete şirketleri araştırması"nın sonuçları. 
   
   18 bin gazete üye 
   Doğan Holding Yönetim Kurulu Başkanı Aydın Doğan'ın Yönetim Konseyi'nde yer aldığı WAN, 18 bin gazeteyi temsil ediyor. Üyeleri arasında 72 ulusal gazete birliği, 101 ülkeden bireysel gazete yöneticisi, 13 haber ajansı ve 9 bölgesel ve dünya çapında basın grubu bulunuyor. 
   WAN, Doğan'ın geçen yıl Dublin'deki toplantıda yaptığı davet üzerine 2004'teki toplantısını Türkiye'de düzenlemeye karar vermişti. Doğan, toplantıda yaptığı konuşmada, "Türkiye'ye gelin ve medeniyetler çatışması kavramının doğru olmadığını herkese kanıtlayalım" demişti. 
   
   
   
</TEXT>
</DOC>
