<DOC>
<DOCNO> 234302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/spor/aspo.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN ÇOCUKLAR GİBİ 1-2 
</HEADLINE>
<TEXT>

   Galatasaray, 23 Nisan'da coştu, Malatyaspor karşısında hırslı, arzulu futboluyla üç puana koştu. Cim-Bom, Ümit Karan ile öne geçti, Atilla Birlik skoru eşitledi.Arif'in penaltısı altı ay sonra deplasmanda galibiyeti getirdi 
      
   90 dakika    ERHAN TELLİ 

   Türkiye'deki teknik direktörlük serüveninde ne Bursaspor'un başında çıktığı 7 deplasman maçında, ne de Galatasaray'daki iki deplasmanda tek bir puan bile alamamıştı Hagi... Malatya'da şeytanın bacağını kırmak istiyordu, zor da olsa hedefine ulaştı. Denizli galibiyeti ile gözünü karartan genç teknik adam, Malatya karşısında takımını Hakan Şükür, Necati, Baliç ve Hasan Şaş'tan oluşan dört forvet oyuncusu ile sahaya sürdü. Hagi galibiyet için risk alıyor, karşılığında da stres dolu dakikalar yaşanıyordu. Neredeyse orta sahasız oynayan Galatasaray, renktaşı karşısında ilk 45 dakikada oldukça terledi. 
   İlk yarıda iki takım da karşılıklı gol pozisyonları buluyor, ama bir sonuç alamıyordu. Mondragon gününde olmasa, girdiği her pozisyonda golle burun buruna gelen Atilla'nın bu devrede hat trick yapması işten bile değildi. 18. dakikada başlayan Atilla - Mondragon kapışması, 28 ve 45'te Kolombiyalı'da kalan gollük şutlarla devam etti. Galatasaray'ın ilk 45'te gelişen en ciddi gol akınları ise 29'da Necati'nin kafasından, 30'da Baliç'in ayağından, 35'te de Hakan Şükür'ün kafasından auta gitti. İlk yarıdaki en tartışmalı pozisyon, 39'da Necati'nin önünden Recep'in topu eliyle almasına Zafer Önder İpek'in "devam" kararı vermesiydi. Bu arada ilk yarıyı sakat sakat tamamlayan Hakan Şükür'ün, ikinci yarıda da sahaya çıkması herkesi şaşırttı. Ancak golcü oyuncu üç dakika sonra değiştirilmesini isteyerek, yerini Ümit Karan'a bıraktı. 
   İkinci yarıya Malatya hızlı başladı. 53'te Mithat'ın şık pasında topu boş kaleye gönderemeyen Fazlı takımını öne geçirme fırsatını cömertçe harcadı. 66'da Cihan'ın pasıyla ceza sahasına giren Ümit Karan, Mert'in de müdahalesinin yardımıyla Galatasaray'ı 1-0 öne geçirdi. Başa baş, dişe diş bir mücadele sergileyen Malatyaspor'un beraberlik sayısı da gecikmedi. 70'te Atilla Birlik, ceza sahasının dışından sağ çarprazdan öyle bir gol attı ki, bütün stat genç oyuncuyu ayakta alkışladı. Beraberlik sayısından üç dakika sonra yeniden öne geçmek için yüklenen Galatasaray'da, Necati'nin kaleye giden vuruşunda topu Celalettin çizgiden dışarı çıkardı. 76'da da Ümit Karan topu boş kaleye gönderemedi. 85'te Arif'in pasıyla ceza sahasına giren Ümit Karan, kaleci Milosevski'yi aşamayınca, hakem Zafer Önder İpek penaltı noktasını gösterdi. Topun başına geçen Arif attığı golle takımına hayat verdi. 
   Cim - Bom için son dakikalar geçmek bilmedi. Malatya baskı kurdu, ancak rakibe gol fırsatı verilmedi. Hagi teknik direktörlük kariyerindeki ilk deplasman galibiyetiyle tanışmanın mutluluğunu yaşarken, Galatasaray da, uzun bir aradan sonra ilk kez üst üste iki maç kazanarak, özgüven bunalımını atlattığını gösterdi. 
   
   Maçın hakemi 
   Sınıfta kaldı 
   HAKEM Zafer Önder İpek kötü bir yönetim gösterdi. İkili mücadeleleri çözmekte zorlandı, kartlarını kötü kullandı. İlk yarıda Recep'in ceza alanı içinde topu elle kesmesini atladı. Malatyaspor'un beraberlik golü öncesi verdiği faul düdüğü yanlıştı. İkinci yarıda Galatasaray lehine verdiği penaltı kararından sonra kaleci Milosevski'nin kartı kırmızı olmalıydı. 
   
   Sinirler gerildi    Malatyasporlu İnanç ile Murat Erdoğan arasındaki tartışmaya diğer oyuncular da katıldı. Gheorghe Hagi kendisini uyaran saha komiserine çıkıştı, Şeref Tribünü karıştı 
   Hagi çileden çıktı 
   MAÇIN son bölümünde tansiyon bir anda yükseldi. Bir faul pozisyonu sonrası Malatyasporlu İnanç ile Galatasaray'dan Murat Erdoğan itişmeye başladı. Mithat da Murat'a karşılık verirken, kulübe önündeki tartışmaya diğer oyuncular da katıldı. Teknik Direktör Gheorghe Hagi de oldukça sinirlenerek, saha çizgisi kenarına kadar geldi. Rumen hoca, kulübeye dönmesini isteyen saha komiserine yakından görüntü almaya çalışan kameramanları işaret ederek, sert tepki gösterdi. 
   
   Tanrıverdi'den özür 
   OLAYLAR sırasında Şeref Tribünü de karıştı. İkinci Başkan Ergun Gürsoy ve yönetici Fatih Gökşen'e sözlü sataşmalar yaşandı. Malatyasporlu yöneticilerin uyarıları üzerine bu tepkiler durduruldu. Küfürlü tezahürat nedeniyle uzatma dakikalarında hakem Zafer Önder İpek 3 numaralı anonsu yaptırdı. Başkan Hikmet Tanrıverdi, "Sezon başından bu yana Malatyaspor'u bu tür olayların dışında tutmaya çalışıyoruz. Bu tür davranışlar taraftarımıza yakışmadı. Özür dileriz" dedi. 
   
   Arif'ten aylar sonra siftah    TERİM döneminde kadro dışı bırakılan, ancak Hagi ile yeniden forma bulan Arif, 67 maç sonra penaltıdan bir gol buldu. Tecrübeli futbolcu, en son gol attığı 4 Ekim 2003'teki Sebat maçından bu yana ilk kez rakip fileleri havalandırdı. 
   
   Maçtan notlar 
   'Hataya yer yok' 
   MALATYA Teknik Direktörü Mehmet Özdilek, kaçırdıkları önemli pozisyonlar nedeniyle puan alamadıklarını söyledi. Özdilek, "Malatyaspor'a yakışmayan hatalar yaptık. Hakem maçı iyi yönetti. Çok kazanmak istiyorduk. Ama olmadı" ifadesini kullandı. 
   
   Unutmadılar 
   GALATASARAY taraftarı, hakem üçlüsü sahaya çıktığında Ali Aydın'ı hatırladı. Aydın aleyhine tezahüratta bulunan Cim - Bomlular, Malatyaspor taraftarlarında Fenerbahçe atkısı görmesi üzerine bu kez ezeli rakipleri aleyhinde tezahürat yaptı. 
   
   Kardeşler buluştu 
   MALATYA-SPOR ve Galatasaray'ın kaptanları Mert ve Bülent Korkmaz kardeşler ısınmak için sahaya çıktıklarında birbirleriyle buluştu. İkisinin de ayrı şehirlerde bulunmaları nedeniyle birbirlerini çok az gören ikili uzun süre sohbet etti. 
   
   Nihayet kazandılar 
   GALATASARAY deplasmanda nihayet kazandı. En son 17 Ekim'de Çaykur Rize'yi deplasmanda 1-0 deviren Sarı - Kırmızılılar, o günden bu yana oynadığı 9 dış saha maçında üç puan alamamıştı. Aslan böylece 10. deplasman maçında gülebildi. 
   
   Cim-Bom'da Hagi sürprizi 
   HAGİ, dün sahada sürpriz isimlere yer verdi. Sabri, Bratu ve Petre'yi yedek soyunduran Rumen çalıştırıcı, aylardır forma bulamayan Cihan ile Baliç'e ilk 11'de şans tanıdı. Rumen hoca, Ömer ile Berkant'ı tribüne çıkardı. 
   
   Hayırsever Malatyaspor 
   23 Nisan Ulusal Egemenlik ve Çocuk Bayramı nedeniyle öğrenciler çeşitli gösterilerde bulunurken, lösemi hastası çocuklar da dünkü maçta tribündeydi. Malatyaspor ise bu hastalara destek isteyen bir pankartla sahaya çıktı. 
   
   
</TEXT>
</DOC>
