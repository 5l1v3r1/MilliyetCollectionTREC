<DOC>
<DOCNO> 221348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur35.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıkçılar ülke genelinde iş bıraktı... 
</HEADLINE>
<TEXT>

     Doktorlar ve sağlık çalışanlarının, ''insanca yaşayabilecekleri maaş, iş güvencesi, ücretsiz, eşit, ulaşılabilir sağlık hakkı'' için ülke genelinde başlattıkları ve 2 gün sürecek iş bırakma eylemi sürüyor. 
     Antalya Sosyal Sigortalar Kurumu Hastanesi önünde toplanan Sağlık ve Sosyal Hizmet Emekçileri Sendikası SES üyesi bir grup doktor, sağlık çalışanlarını mağdur edecek yasalara karşı olduklarını dile getirdiler. 
     Antalya Devlet Hastanesi bahçesinde toplanan sağlık çalışanları ve Antalya Tabip Odası üyeleri de ortak basın açıklaması yaparak eyleme destek olduklarını açıkladılar. 
     Antalya Tabip Odası Başkanı Arif Bulut, amaçlarının hastaları mağdur etmek olmadığını ancak sağlık çalışanlarının özlük hakları ve yeni uygulamalara karşı tepkilerini ortaya koyması gerektiğini söyledi. 
     
     İZMİT 
     Sağlık ve Sosyal Hizmet Emekçileri Sendikası SES Kocaeli Şube Başkanı Güner Kizir, Kocaeli Devlet Hastanesi'nde iş bırakan doktor ve sağlık çalışanlarına yaptığı konuşmada, hükümetin ''Sağlıkta Dönüşüm Programı'' ve ''Kamu Yönetimi Temel Kanunu'' adı altında önerdiği çözümlerin sorunları artırdığını ifade etti. 
     Sağlık Bakanı Recep Akdağ'ın, eylemi ''ideolojik'' olarak nitelendirdiğini belirten Kizir, ''Sağlık Bakanı'nın söyledikleri doğrudur. Eylemlerimiz ideolojiktir, halktan yana, eşitlikçi bir sağlık hizmetinden yana olan ideolojinin göstergesidir'' dedi. 
     TTB Kocaeli Tabip Odası Şube Sekreteri Dr. Aytekin Yazgan ise halkın sağlığının öncelikli hale getirilmesi, tüm sağlık çalışanlarının da bu öncelik içerisinde hak ettikleri koşullara kavuşabilmesi için yola çıktıklarını kaydetti. 
     
     GAZİANTEP 
     SES Gaziantep Şube Başkanı Ayten Çeri, SSK Bölge Hastanesi bahçesinde yaptığı açıklamada, çalışma koşulları ve ücretlerinin insanca yaşayacak bir noktaya çekilmesi gerektiğini belirterek, ''Sosyal devletin görevi ve her insanın doğuştan hakkı olan sağlık hakkı ücretsiz, nitelikli, eşit ve ulaşılabilir bir şekilde devlet tarafından karşılanmalıdır'' dedi. 
     Basın açıklamasından sonra gruptakiler pankart açarak eylem yaptılar. 
     
     MERSİN 
     Mersin Tabip Odası Başkanı Dr. Necdet Tamamoğulları, Mersin Devlet Hastanesi bahçesinde yaptığı konuşmada, Türkiye'deki sağlık hizmetlerinin tehlikeye girdiğini ifade ederek, ''Hükümet sağlık çalışanlarının değil, Dünya Bankası'nın sesini duymakta ısrar ediyor. Sağlıkta tasarruf yapılamaz'' dedi. 
     Sağlıkta reform yapmadan önce, ekonomide reform yapılması gerektiğini belirten Tamamoğulları, ''Çalışanları ve vatandaşları sıkmak yerine, kayıt dışı ekonomide başrol oynayan kişileri sıkmak gerekir'' dedi. 
     Eylemde, Diş Hekimleri Odası, Veteriner Hekimler Odası, Eczacılar Odası ve Sağlık Emekçileri Sendikası Mersin Şubeleri ile çeşitli partilerin belediye başkan adayları da yer aldı. 
     
     ESKİŞEHİR 
     Osmangazi Üniversitesi OGÜ Tıp Fakültesi Hastanesi önünde toplanan bir grup sağlık çalışanı eylem yaptı. 
     Grup adına konuşan Eskişehir-Bilecik Tabip Odası Başkanı Ahmet Uysal, vatandaşın sağlık, personelin özlük hakkı ile iş güvencesi adına 2003 Eylül'den bu yana yaptıkları uyarıları sürdürdüklerini belirtti. 
     Tıp Bayramını buruk kutladıklarını ifade eden Uysal, ''Eşit, ulaşılabilir, nitelikli ve ücretsiz sağlık sistemi kurulana kadar mücadele etmeye devam edeceğiz'' diye konuştu. 
     
</TEXT>
</DOC>
