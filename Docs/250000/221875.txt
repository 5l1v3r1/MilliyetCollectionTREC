<DOC>
<DOCNO> 221875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur30.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Akşit "Özürlüler yasa tasarısı hazırlıyoruz" 
</HEADLINE>
<TEXT>

     Devlet Bakanı Güldal Akşit, özürlülerin yaşamını kolaylaştırmak için ''Özürlüler Yasa Tasarısı'' hazırladıklarını bildirdi. 
     İzmir Valiliği Özürlüler Merkezi'ni ziyaret eden Bakan Akşit, özürlü vatandaşların sorunlarını dinledi. 
     Bakan Akşit, bütün sivil toplum kuruluşlarının görüşlerini alarak hazırladıkları ''Özürlüler Yasa Tasarısı''nın son aşamaya geldiğini söyledi. Güldal Akşit ''İstiyoruz ki bu yasa işe yarasın. Bu yasa, sağlıklı güzel ve uygulanabilir bir yasa olacak. Önemli olan uygulanabilir bir yasa olmasıdır'' dedi. 
     Merkezde bulunan engellilerin iş taleplerine karşı Bakan Akşit, engellilerin istihdamının sağlanması için de bir yasa değişikliğine gidilmesinin şart olduğunu belirtti. Akşit, ''Engelli vatandaşlarımıza istihdam sağlanması, herkesin görevidir. Öncelikle insanların vicdanını eğitmesi gerekir'' diye konuştu. 
     İzmir Valisi Yusuf Ziya Göksu da tüm kurum ve kuruluşların engellilerle ilgili kontenjanlarını kullanmaları için çaba sarf ettiklerini söyledi. 
     Vali Göksu, elinde bilgisayar ve yabancı dil sertifikası bulunan ortopedik engelli Uğur Küçük'ün iş talebini olumlu karşılayarak, engelli merkezinde işe başlatma sözü verdi. 
     
</TEXT>
</DOC>
