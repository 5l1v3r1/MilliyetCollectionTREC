<DOC>
<DOCNO> 206800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko16.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango Genel Müdürü'nden talihlilere öneriler... 
</HEADLINE>
<TEXT>

     Milli Piyango İdaresi Genel Müdürü İhya Balak, yılbaşı özel çekilişinin trilyonerlerine ''paranızı faizde, döviz gibi yatırım araçlarında değerlendirmek yerine, gidin memleketinize yatırım yapın'' çağrısında bulundu. 
     Balak, ''Trilyon bana çıksaydı, ben ne yapardım'' konusundaki görüşlerini açıklarken, yeni trilyonerlerin öncelikle bir süre hiç bir şey yapmadan bu parayı içlerine sindirmelerini önerdi. 
     Milli Piyango İdaresi Genel Müdürü, yılbaşı özel çekilişi talihlilerinin daha sonra acele etmeden, bu parayı en iyi şekilde değerlendirmelerinin mümkün olduğunu belirtti. 
     Önemli olanın kazanılan ikramiyeyi, ekonomiye ve çevreye katkı sağlayarak büyükmek olduğunu kaydeden Balak, şöyle devam etti 
     ''Yeni trilyonerlerimiz, öncelikle, bu parayı içlerine sindirsinler, bir sakinlesinler. Sonra, detaylı bir araştırma yapsınlar. Bence yabancı ülkelere gidip, uluslararası nitelikteki sanayi fuarlarını dolaşsınlar. Burada binlerce mal teşhir ediliyor. Üretim alanında ellerindeki parayla ne yapabilirler, onu araştırsınlar. Kafalarına yatan malları üreten firmalarla, varsa ülkemizdeki yerli temsilcileriyle görüşsünler. 
     Gerekirse yabancı firmalara Para ve arazi benden, hammadde ve teknoloji senden diyerek ortak yatırım önersinler. Daha sonra da kendi memleketlerinde ihracata da yönelik güzel bir yatırım yapsınlar. Bu şekilde hem kendileri kazansın, hem istihdam yaratsın, hem de memleketine kazandırsın.'' Bu tür yatırımların küçümsenmemesini de isteyen Milli Piyango Genel Müdürü, ''uzun yıllar önce bir tanıdığımız, ülkemizde o zamana kadar hiç üretilmeyen plastik sprey başlığı imalatı işine girmişti. Bu iş, o dönem kimsenin aklına gelmemişti ama şimdi kullanımdaki yaygınlığı dikkate aldığınızda, ne kadar akılcı bir yatırım olduğu görülür. Zaten sonra işletmesi de sonra anormal büyüdü'' diye konuştu. 
     
</TEXT>
</DOC>
