<DOC>
<DOCNO> 200091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur35.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Ali Topuz'a yüklendi... 
</HEADLINE>
<TEXT>

     Başbakan Recep Tayyip Erdoğan, CHP Grup Başkanvekili Ali Topuz'un sözlerini değerlendirirken, ''1970 model siyasetçi ortaya çıkarak son günlerde yaşadığımız terör eylemlerini bahane ederek tamamen asılsız, tamamen iftira dolu hiçbir dayanağı inandırıcılığı olmayan beyanlarda bulunmuştur. Bu zat sadece bize iftira etmekle kalmamış, milletimize ve milletimizin değerlerine hakaret etmiştir'' dedi. 
     AK Parti MKYK, Genel Başkan Erdoğan'ın başkanlığında toplandı. 
     Erdoğan, toplantının açılışında yaptığı konuşmada, halen seçim öncesinin sığ, çatışmacı, düzeysiz, karalamaya yönelik siyaset anlayışından medet umanların bulunduğunu belirtti. 
     Bu kişilerin, ''sahaya taş atarak kendilerini alanlarına çekmek istediklerini'' ifade eden Erdoğan, şöyle konuştu 
     ''Hatta 1970'li Milliyetçi Cephe yıllarından kalma gerilimci siyaset anlayışıyla çamur güreşinin siyaset olarak algılayanlar da var bunların içinde. Biz onlarla aynı kulvarda değiliz, aynı dili konuşmuyoruz. Ancak iftiralarını cevapsız bırakacak değiliz. Zira 3 Kasım seçimleriyle milletimiz çamur siyasetini, karalama siyasetini tasfiye etmiştir. Milletimizin bu sağduyusunu, bu tarihi kararını görmezden gelen analiz kabiliyetinden yoksun kimi siyasetçiler, o eski bataklıkta çırpındıkça batıyorlar. Bu çırpınışın ve çamura bulunmanın tek farkında olmayan ise bu tiplerdir. 
     1970 model siyasetçi ortaya çıkarak son günlerde yaşadığımız terör eylemlerini bahane ederek tamamen asılsız tamamen iftira dolu hiçbir dayanağı inandırıcılığı olmayan beyanlarda bulunmuştur. Bu zat sadece bize iftira etmekle kalmamış milletimize ve milletimizin değerlerine hakaret etmiştir.'' 
     
</TEXT>
</DOC>
