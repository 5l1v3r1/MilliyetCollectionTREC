<DOC>
<DOCNO> 225563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo21.html </URL>
<DATE> 2004/03/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
A.Sebat'ta kader maçları... 
</HEADLINE>
<TEXT>

     Akçaabat Sebatspor Kulübü Başkan Yardımcısı Baki Eyüboğlu, ligde kalan 8 hafta içerisinde en çok sahalarında yapacakları Konyaspor ve Bursaspor maçlarını önemsediklerini söyledi. 
     Eyüboğlu, ilk olarak hafta sonunda Konyaspor ile yapacakları maçtan galibiyetle ayrılmayı hedeflediklerini belirterek, ''Bu maç, bizi puan olarak iyi bir seviyeye doğru hareketlendirecek. Ligden düşme doğrultusundaki rakibimiz olan Bursaspor ile ilerleyen haftalarda sahamızda karşılaşacağız. Konyaspor ve Bursaspor maçlarından toplam 6 puanla ayrılırsak, ligde kalırız'' dedi. 
     İki karşılaşmanın da çok çekişmeli geçeceğini tahmin ettiğini kaydeden Eyüboğlu, şöyle konuştu 
     ''Bu iki maça çok büyük önem veriyoruz. Alacağımız galibiyetler gelecek sezonun yolunu açacak. Geleceğe yönelik daha iyi hesaplar yapacağız. Bu maçların zor geçeceğinin bilincindeyiz. Ancak seyirci desteğimizle bu işin üstesinden geleceğimize inanıyoruz. Bu rakiplerimizle iç sahada oynayacak olmamızın avantajını kullanmak istiyoruz.'' 
     
</TEXT>
</DOC>
