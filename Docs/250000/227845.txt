<DOC>
<DOCNO> 227845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun02.html </URL>
<DATE> 2004/04/02/ </DATE>
<TIME> 01.50 </TIME>
<AUTHOR>  </AUTHOR>
<HEADLINE>
Gül, Brüksel'e geldi... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, NATO Konseyi toplantılarında Türkiye'yi temsil etmek üzere Brüksel'e geldi. 
     NATO, hafta başında Washington'da resmiyet kazanan genişlemesinin ardından ilk Konsey toplantısını 26 dışişleri bakanının buluşmasıyla, bugün yapacak. 
     Bakanlar, İttifak'a katılan Estonya, Letonya, Litvanya, Slovenya, Slovakya, Bulgaristan ve Romanya'nın bayraklarının göndere çekilmesinden oluşacak bir törenin ardından resmi nitelikli olmayan Konsey toplantısına girecekler. 
     Gündem maddeleri arasında Afganistan, Balkanlar ve Kosova, terörizme karşı mücadele, Ortadoğu, Irak ve Akdeniz ülkeleriyle diyalog konuları bulunuyor. Bakanlar, 28-29 Haziran tarihlerinde gerçekleşecek İstanbul zirvesinin gündemini de belirleyecekler. 
     Konsey'in, terörizme karşı ortak mücadele iradesi yansıtan bir bildiri yayımlaması bekleniyor. 
     
</TEXT>
</DOC>
