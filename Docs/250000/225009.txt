<DOC>
<DOCNO> 225009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/siyaset/siy09.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Altunbaş davasında avukata suç duyurusu 
</HEADLINE>
<TEXT>

   Bakanlık, davanın bitirilmesi için mahkemeye baskı yapıldığını iddia eden avukata suç duyurusunda bulundu 
   ANKARA Milliyet 

   
   Adalet Bakanı Cemil Çiçek, Hacettepe Üniversitesi öğrencisi Birtan Altunbaş'ın 1991'de gözaltında ölümüyle ilgili davanın bir an önce bitirilmesi için mahkemeye baskı yapıldığı iddiasında bulunan avukat Mehmet Emin Bağcı hakkında suç duyurusunda bulundu. 
   Bakanlık açıklamasında, sanıklardan Hasan Cavit Orhan'ın avukatı Bağcı'nın, geçen haftaki duruşmanın ardından, "Çiçek, davanın bir an evvel bitirilmesi için mahkemeye telefon etti, faksla talimat verdi, mesaj gönderdi. Böylece yargı baskı altına alınmak istendi" dediği anımsatıldı. Anayasa'nın 138. maddesinin 2. fıkrasında, "Hiçbir organ, makam, merci veya kişi, yargı yetkisinin kullanılmasında mahkemelere ve hakimlere emir ve talimat veremez" hükmünün yer aldığı kaydedildi. İddianın iftira ve gerçekdışı olduğunun kaydedilen açıklamada şöyle denildi 
   "Bağcı hakkında cezai yönden Avukatlık ve Türk Ceza Kanunu uyarınca gerekli işlemin yapılması için Ankara Başsavcılığı'na suç duyurusunda bulunulmuştur. Disiplin soruşturması yönünden gereğinin yapılması için de kayıtlı olduğu baroya başvurulması istemiyle Ankara Başsavcılığı'na yazı gönderilmiştir." 
   
   
   
</TEXT>
</DOC>
