<DOC>
<DOCNO> 239648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun44.html </URL>
<DATE> 2004/05/13/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
CIA "Amerikalı'nın başını kesen Ezzerkavi idi" 
</HEADLINE>
<TEXT>

     Irak'ta başı kesilerek öldürülen Amerikalı Nicholas Berg'in bir arkadaşı, Berg'in kaybolmadan bir gün önce Türkiye'ye gideceğini söylediğini ileri sürdü. 
     Amerikalı işadamı Andrew Robert Duke, ortadan kaybolmasından bir gün önce 9 Nisan'da Berg'le birlikte birkaç bira içtiklerini, Berg'in Türkiye'ye, oradan da evine gitmekten bahsettiğini söyledi. 
     Berg'in Irak'ın kuzeyinden Türkiye'ye nasıl geçeceğini belirtmediğini söyleyen Duke, ''Yolculuğun ayarlanmış olduğunu düşündüm, bu benim izlenimim'' diye konuştu. 
     Duke 50 , Berg'in kendisine bekar olduğunu ve çocuk sahibi olabileceği genç bir kadın bulmayı umduğunu da söylediğini belirtti. 
     Öte yandan, adının açıklanmasını istemeyen ABD Merkezi Haberalma Örgütü CIA yetkilisi, Berg'in öldürülüşünün gösterildiği video kasedindeki sesin incelenmesi sonucunda, Amerikalı'nın başını kesen kişinin Ebu Musab Ezzerkavi olduğu sonucuna ulaşıldığını söyledi. 
     Muntada El Ensar adlı sitede yayımlanan video kasetinde, maskeli bir kişi, 11 Mayıs tarihli bir açıklama okurken görüntülenmişti. Görüntülerde, daha sonra Nick Berg olduğunu söyleyen bir Amerikalı'nın yere yatırılarak başının kesildiğinin yer aldığı bildirilmişti. 
     
</TEXT>
</DOC>
