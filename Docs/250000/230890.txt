<DOC>
<DOCNO> 230890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun36.html </URL>
<DATE> 2004/04/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ermenistan'daki muhalefet gösterisinde olaylar çıktı 
</HEADLINE>
<TEXT>

     Ermenistan'da muhalefetin iktidarı istifaya zorlama amacıyla aralıksız sürdüreceğini açıkladığı gösteri, gece yarısından sonra yapılan yarım saatlik operasyonla sona erdirildi. Polis yetkilileri, gösterinin başını çekenlerin arandığını bildirdi. 
     Parlamentondaki muhalefet temsilcilerinden Vazgen Manukyan, yaptığı açıklamada, polisin parlamenter Arşak Sadoyan'ın evine kapıyı kırarak girdiğini ve Sadoyan'ı götürdüğünü söyledi. 
     ''Polisin barışçı bir gösteriye müdahale etmesinin beklenmediğini ve muhalefetin bundan sonra atacağı adımı hakkında henüz bir şey söylenemeyeceğini'' kaydeden Manukyan, ''Birbirimizi kaybettik, geceyi evde geçirmedik. Yüzlerce insan dövüldü. Birçoğu gözaltına alındı'' dedi. 
     Muhalefet yanlısı Haykakan Zhmanak gazetesi de, gece yapılan operasyonla ilgili haberinde, çok sayıda göstericinin güvenlik güçlerinin müdahalesi sırasında yaralandığını, polisin ayrıca muhalefet partilerinin merkezlerini bastığını kaydetti. 
     Polis Müdürlüğü'nden yapılan açıklamada ise başkentin merkezindeki Bağramyan caddesinde yapılan gösterinin elebaşıları ve katılımcılarının arandığı bildirildi. 
     Gözaltına alınanların sayısının belirtilmediği, ancak bu kişilerin kimlik belirleme çalışmalarının devam ettiği ifade edilen açıklamada, ''Başkentte asayişin tam olarak sağlandığı, bozulmaması için gerekli önlemlerin alındığı ve benzeri bir olayın tekrarlanmasına izin verilmeyeceği'' belirtildi. 
     Mediamax'ın haberine göre, ''müdahalenin göstericilerin saldırgan ve kontrol edilemez tutumları nedeniyle yapıldığı'' bildirilen açıklamada, göstericilerin güvenlik güçlerinin talimatına uymadığı, polise taş ve molotofkokteyli attıkları da kaydedildi. 
     
</TEXT>
</DOC>
