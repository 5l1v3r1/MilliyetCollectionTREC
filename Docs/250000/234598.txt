<DOC>
<DOCNO> 234598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/yazar/uras.html </URL>
<DATE> 2004/04/25/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kıbrıs ve AB'yi 'bir süre' unutalım ...başka işlerimize bakalım 
</HEADLINE>
<TEXT>

   
   Bugüne kadar yapabileceğimizi ... hatta ve hatta yapabileceğimizin de ötesini yaptık. Vereceğimizi verdik. Bundan sonra yapabileceğimiz bir şey kalmadı. 
   Artık Kıbrıs'ı ve AB'yi bir süre unutalım. Kıbrıs işinde, 'iş olabileceğine varır.' AB işinde Kıbrıs'takine benzer bir hayal kırıklığına uğramamız çok çok muhtemeldir. 
   Bunun sonunda ölüm yok. Kıbrıs'ı bugüne kadar nasıl taşıdıysak, taşımaya, faturasını nasıl ödediysek ödemeye devam ederiz. AB'ye bugüne kadar giremedik. Bundan sonra da almazlar ise 'kader utansın ..' 
   Halkımızı Kıbrıs çözümü ve AB üyeliği konularında 'kafinin ötesinde' şartlandırdık. Ümitlendirdik. Kıbrıs'ta çözüm olunca, AB için tarih alınınca tüm dertlerimizin kendiliğinden sona ereceği havasını yarattık. 
   Bu havaya girerek aşırı iyimserlik rüzgarına kapılan halkımız tabii ki bir süre üzülecek. 
   Ama biz bugüne kadar ne hayal kırıklıklarının şokunu atlattık. Evvel Allah bunu da atlatırız. 
   Geliniz şimdi kendimize Kıbrıs'sız ve AB'siz bir gündem belirleyelim. Önce bu ülke için, Kıbrıs'sız ve AB'siz alternatif gelişme politikalarını ortaya koyalım. Borçlarımızı 'alacaklılarımızı üzmeyecek biçimde' yeniden yapılandırarak faiz yükünü hafifletelim. Uzun vadeli bir kalkınma stratejisi çerçevesinde yatırıma üretime dönük 'bir atılım' başlatalım. Böyle bir ciddi hazırlığımız olur ise IMF'nin de dış finans çevrelerinin de desteğini alabiliriz. 
   Durumumuzun düzelmesi, halkımızın daha çok işe ve aşa kavuşması için illa da başkalarından yardım bekleyişinde olmayalım. Bilelim ki her şeyin başı üretim. Daha çok üretirsek daha çok insana iş sağlarız. İnsanlarımız daha çok gelir imkanına kavuşur. Daha hızlı gelişiriz, büyürüz. 
   Son yıllarda Kıbrıs ve AB gündemin başına oturduğundan hükümet bu iki konuya gereğinden fazla zaman ayırdı. Temel sorunlara gereken önem verilemedi. Ekonomi yönetimi IMF'ye teslim edildi. Şimdi önümüzde yeni bir tablo var. Bu tabloya göre hükümetin 'bir pozisyon' alması gerekiyor. Kıbrıs'ta artık 'şöyle olsa idi böyle olsa idi' diye tartışmaya girmenin yararı yok. Kıbrıs'ta bundan sonra çözüm için gündeme gelen taleplere ve AB üyeliği için sıralanan yeni şartlara hayır demek gerekir. 
   Artık önümüzde farklı bir tablo ve yeni bir gündem var. 
   
      
   
</TEXT>
</DOC>
