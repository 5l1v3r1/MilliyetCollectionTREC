<DOC>
<DOCNO> 225243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo27.html </URL>
<DATE> 2004/03/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
"Milli takımın başına neden Giray Bulak getirilmesin " 
</HEADLINE>
<TEXT>

     Denizlispor Kulübü Yönetim Kurulu ve Teknik Komite Üyesi Osman Vural Yapıcı, Elazığspor maçıyla 4 haftalık ayrılığın sona ereceğini ve taraftarlarla özlem gidereceklerini söyledi. 
     Osman Vural Yapıcı, düzenlediği basın toplantısında, 1 maç saha kapatma cezası ve üstüste gelen deplasman maçları nedeniyle 4 haftadır dış sahalarda mücadele ettiklerini hatırlattı. 
     Elazığspor maçıyla birlikte hasretin biteceğini ifade eden Yapıcı, ''Biz taraftarlarımızı özledik. Umuyoruz ki onlar da bizi özlemiştir. Tribünleri dolduracak taraftarımızla, Elazığspor maçında özlem gidereceğiz'' dedi. 
     Denizlispor'un, şanssız puanlar yitirerek UEFA Kupası şansını zora soktuğunu vurgulayan Yapıcı, ''Kalan 8 maçımızı kazanıp iddiamızı son maça kadar sürdürmek istiyoruz. UEFA Kupası'na yeniden katılmak için mücadelemiz devam edecek'' diye konuştu. 
     ''Milli takım için teknik direktör Giray Bulak'a öneri gelip gelmediği'' sorusuna Yapıcı, ''Gelmedi ama ben, 'neden olmasın' diye düşünüyorum. Futbol Federasyonu Başkanı'nın hemşehrisi. Çalışkan, dürüst, bilgili bir futbol adamı'' yanıtını verdi. 
     Bu arada Denizlispor'un Slovak futbolcusu Krathochvil ve Finlandiyalı futbolcusu Mikka, Elazığspor maçı sonrası milli takımlarının maçları nedeniyle ülkelerine gidecek. 
     
</TEXT>
</DOC>
