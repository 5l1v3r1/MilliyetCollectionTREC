<DOC>
<DOCNO> 218240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun42.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Letonya,Rus parlamentosu başkan yardımcısı Rogozin'e vize... 
</HEADLINE>
<TEXT>

     Letonya, Rusya parlamentosunun alt kanadı Duma'nın Başkan Yardımcısı Dimitri Rogozin'e ülkeye giriş vizesi vermedi. 
     Letonya Dışişleri Bakanlığı sözcüsü Rets Plesums, İtar-Tass'a yaptığı açıklamada, Rogozin'e vize verilmediğini doğrulayarak, ''Letonya, Rusya ile diyalog kurulmasını destekliyor. Ancak Rogozin'in Letonya ile ilgili yaptığı açıklamalar böyle bir diyalogu istemediğini gösteriyor. Bu yüzden, kendisinin Letonya ziyaretini vakitsiz görüyoruz'' dedi. 
     Rogozin, Letonya'daki Rus okullarının düzenlediği ve ''Orta Dereceli Okullarda Rus Eğitimiyle İlgili Önlemler''in ele alınacağı kongreye katılmak için vize başvurusunda bulunmuştu. 
     Letonya ve Rusya arasındaki ilişkiler Letonya'nın okullarda Rusça eğitime getirdiği kısıtlamalar yüzünden gerginleşmiş, Rogozin de Letonya'yı eleştiren sert açıklamalarda bulunmuştu. 
     
</TEXT>
</DOC>
