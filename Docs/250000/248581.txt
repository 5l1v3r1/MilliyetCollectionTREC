<DOC>
<DOCNO> 248581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/guncel/gun06.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Konsere namaz molası 
</HEADLINE>
<TEXT>


AYÇA ATAY İstanbul 

İstanbul'da gerçekleştirilen İKÖ Zirvesi'nin ardından Topkapı Sarayı bahçesinde dün akşam verilen kapanış resepsiyonunda trajikomik sahneler yaşandı. Zirveye katılan delegasyon ve eşlerinin hazır bulunduğu resepsiyonda İKÖ üyeleri, Tekfen Karadeniz Filarmoni Orkestrası'nın verdiği konseri dinledi. Bu sırada akşam ezanının okunması nedeniyle orkestra, konsere bir süre ara verdi. Konukların bir kısmı da sarayın bahçesinde toplu olarak namaz kıldı. Suudi Arabistanlı Dünya İslam Ülkeleri Federasyonu Başkanı Abdurrahman Bin Muhammed El Aifan, "Biz namaza durduğumuzda orkestra müziği kesti. İslam hoşgörülü bir dindir. İsteyen gelir namaza durur, isteyen müzik dinler" dedi. Kadın gazeteciler de "mekruh" olacağı gerekçesiyle bahçeden uzaklaştırıldı. Konukların namazlarını kılmalarının ardından orkestra, konserine devam etti. 


</TEXT>
</DOC>
