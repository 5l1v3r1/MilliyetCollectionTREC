<DOC>
<DOCNO> 222343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/spor/spo03.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsaneyi rezil ettiniz 
</HEADLINE>
<TEXT>

   Terim, Akçaabat Sebat yenilgisinin sorumlusu olarak gördüğü futbolcuları soyunma odasında azarladı, öfkesinden yerinde duramadı. Fatih hocanın oyuncularına kırgın olduğu belirtildi 
      ERHAN TELLİ 

   
   Çılgına döndü 
   GALATASARAY'DA Akçaabat Sebatspor karşısında alınan yenilgi, gelecek hafta görevinden ayrılacak olan Teknik Direktör Fatih Terim'i adeta çılgına çevirdi. Terim'in, maçtan sonra soyunma odasında öfkesinden yerinde duramadığı ve mağlubiyetin sorumlusu olarak gördüğü futbolcularına bağırarak, "Efsaneyi rezil ettiniz. Herkesin diline düştük" dediği öğrenildi. 
   
   Hayal kırıklığı 
   TERİM'İN görevde olduğu son iki maçta oyuncularından galibiyet ve iyi futbol beklerken, Trabzon'da oynanan kötü futbol ve yenilgi nedeniyle bir kez daha hayal kırıklığına uğradığı ve futbolcularına kırgın olduğu ifade edildi. Maçtan sonra basın toplantısı da yapmayıp, "Konuşacak bir şey yok" diyen Terim'in, dönüş yolculuğu sırasında da ağzını bıçak açmadı. 
   
   Hasan Şaş'ta kritik bekleyiş 
   SEBAT maçında sakatlanarak oyundan çıkan Hasan Şaş'ın sağ dizindeki sakatlığının nüksettiği ve ağrılarının arttığı bildirildi. Yıldız oyuncunun dün yapılan kontrollerinden sonra bir süre dinlendirileceği ve sakatlığının geçmesinin bekleneceği öğrenildi. Hasan'ın iyileşmemesi durumunda Almanya'ya giderek tedavisine burada devam edileceği bildirildi. 
   
   Cansun ve Yalman görücüde    RAŞİT ALTUN 

   Platformda konuştular 
   GALATASARAY'IN 20 Mart'taki seçimleri için çalışmalarını sürdüren "Her şey Galatasaray için Platformu"nun başkanları dinlemek için düzenlediği toplantı, dün Swiss Otel'de yapıldı. Adaylardan Mehmet Cansun ile Alp Yalman konuşmacı olurken, Başkan Özhan Canaydın ile Yılmaz Toköz ve Turgay Kıran toplantıda yer almadı. 
   
   'Asıl suçlu genel kurul' 
   CANSUN, kulübün mali ve sportif açıdan 99 yılın en kötü iki sezonunu geçirdiğini belirtti, Başkan Özhan Canaydın'ı tapu, kadastro memuruna benzetti. Yalman ise "Bugünlere gelinmesinde ne Faruk Süren'in ne de başkanların suçlu olduğunu söyledi, "Asıl suçlu, onlara borçlanma yetkisini veren genel kuruldur" dedi. 
   
   Scolari iddiası    Cansun'un kozu 
   CİM - BOM'DA başkanlığa adaylığını koyan Mehmet Cansun'un, teknik direktör için Scolari'yi düşündüğü öğrenildi. Cansun'un, seçimi kazanması halinde bir süredir çok gizli bir şekilde temasta olduğu Portekiz Milli Takımı Teknik Direktörü Scolari'yi, Avrupa Şampiyonası finallerinden sonra Galatasaray'ın başına getirmeyi planladığı öğrenildi. 
   
   Finallerden sonra 
   BREZİLYALI teknik adama cazip bir teklifte bulunan ve olumlu cevap alan Mehmet Cansun'un Avrupa Şampiyonası'nı bekleyeceği, Scolari'nin Portekiz'i Avrupa Şampiyonu yaparak ayrılmayı planladığı öğrenildi. Cansun'un gelecek hafta yapılacak seçimde başkan olması halinde ise sezon sonuna kadar takımı yerli bir hocaya teslim edeceği bildirildi. 
   
   Aile boyu kutlama    AKÇAABAT Sebatspor, Galatasaray zaferinin sevincini ailece kutladı. Başkan Veli Sezgin, Teknik Direktör Mehmet Birinci ile başarıya imza koyan futbolculardan Erman Özgür ve kaleci Metin Aktaş, eşleriyle birlikte önceki akşam Süleyman Restoran'da bir araya geldi. Sezgin, "Üç puan bize hayat verdi" derken, Birinci ise, "Coşkuluyuz, mutluyuz, gururluyuz" diye konuştu. 
   
   
</TEXT>
</DOC>
