<DOC>
<DOCNO> 239300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun34.html </URL>
<DATE> 2004/05/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Skandal büyüyor İşkenceci generaller birbirlerini suçluyor 
</HEADLINE>
<TEXT>

     Iraklı tutukluların Bağdat yakınlarındaki Ebu Gurayb hapishanesinde aşağılayıcı muameleye maruz kalmalarıyla ilgili skandal her gün yeni bir boyut kazanıyor. 
     BBC'nin haberine göre, Washington Post gazetesinde yayınlanan bir haberde, hapishaneden sorumlu general Janis Karpinski'nin, cezaevinin kontrolünün askeri istihbarat yetkililerine devrine karşı çıktığı bildirildi. 
     Haberde, Karpinski'nin bu karardan vazgeçilmesine yönelik çabalarında başarısız olduğu belirtiliyor. 
     Washington Post, Janis Karpinski'nin, hapishanede düzenin temini için öldürücü şekilde güç kullanımına karşı olduğunu duyurdu. 
     Gazetenin haberine bakılırsa, Karpinski hapishanede yaşananlardan, Irak'taki Amerikan birliklerinin komutanı general Ricardo Sanchez ve bu ülkedeki Amerikan Kara Kuvvetleri Komutanı general Geoffrey Miller'ı sorumlu tutuyor. 
     General Karpinksi ise skandal sonrası uyarılmıştı. 
     Karpinski daha önce Amerikalı yetkilileri, olayın sorumluluğunu kendisine atmakla suçlamıştı. 
     Bu arada Amerikan CBS televizyonun, skandalla ilgili yeni bir bant yayımlamaya hazırlandığı ortaya çıktı. 
     Anlaşıldığı kadarıyla bantta, ölen Iraklı tutuklularla dalga geçercesine konuşan kadın bir Amerikan askerinin günlüğü yer alıyor. 
     
</TEXT>
</DOC>
