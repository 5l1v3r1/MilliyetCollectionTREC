<DOC>
<DOCNO> 207982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/ekonomi/eko02.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaşıkla verirsiniz, kepçeyle çıkar 
</HEADLINE>
<TEXT>

   TOBB Başkanı Rifat Hisarcıklıoğlu, son yapılan maaş zamları nedeniyle hükümeti, popülizmden uzak durması gerektiği konusunda uyardı 
      ANKARA Milliyet 
   
   Türkiye Odalar ve Borsalar Birliği Başkanı TOBB Rifat Hisarcıklıoğlu, hükümetin Türkiye'nin işsizlik ve yoksulluk sorununu popülist yaklaşımlarla çözmemesi gerektiğini söyledi. 
   TOBB Genel Merkezi'nde "iş dünyasının 2004 yılı beklentileri" konulu bir basın toplantısı düzenleyen Hisarcıklıoğlu, şöyle devam etti "İşsizliği kamu kurumlarını istihdam deposu haline getirerek çözemeyeceğimiz gibi, yoksulluğu da tek başına asgari ücreti arttırmakla çözemeyiz. İşi özel sektör yaratır. Hükümetin görevi, girişimcilerin önünü açmaktır." 
   Yerel seçimlerle birlikte 2004 yılına damgasını vuran popülizm tartışmalarını değerlendiren Hisarcıklıoğlu, "Toplumun bir kesimine siyasi tercihle aktarılacak kıt kaynakların, bütün toplum kesimine fatura edileceği açıktır. Kaynak talebinde bulunanlar bu gerçeğin farkında olmalıdır. Kaynağın ne olacağı açıkça belirtilmeli, yoksa bugün kaşıkla verilen yarın kepçeyle geri alınır" diye konuştu. 
   Türk ekonomisinin "normalleşme" sürecine girdiğini belirten Hisarcıklıoğlu, hükümetin iyileşme sürecini kalıcı hale getirmek ve reformları tamamlamak zorunda olduğunu ifade etti. 
   Hisarcıklıoğlu, yapısal reformların kalıcı hale getirilmesini beklediklerini, özelleştirmede de başarılı bir iki örneğe ihtiyaç olduğunu ifade etti. 
   
   Maraton koşusu 
   Hisarcıklıoğlu, Türkiye'nin geldiği noktaya bakıp rehavete kapılmaması gerektiğini belirterek, "bu koşu 100 metrede bitmeyecektir, bu koşunun bir maraton olduğunu unutmayalım" diye konuştu. Hisarcıklıoğlu, 33 yıldır ilk kez Türkiye'nin bir ekonomik programı yarıda bırakmadan uyguladığını anlattı. 
   
   
</TEXT>
</DOC>
