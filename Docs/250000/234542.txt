<DOC>
<DOCNO> 234542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy09.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adayı Rumlar böldü 
</HEADLINE>
<TEXT>

   Çözüme 'hayır' diyen Rumlar Kıbrıs'ta 'taksim'i resmileştirdi. Türk tarafı, adada barış isteyen taraf olduğunu tüm dünyaya kanıtladı 
      Utku Çakırözer 

   
   Kıbrıs'taki tarafları 40 yıllık aradan sonra birleştirecek plana Türk tarafının "evet", Rum tarafının "hayır" demesi, tarihi referandumla hedeflenenin tam tersine, adadaki bölünmüşlüğü güçlendirdi. Referandum sonucuyla AB yolundaki en önemli engeli aşan Türkiye, ilk hedef olarak "KKTC'ye uygulanan ambargoların kaldırılmasını" belirledi. 
   Türkiye'nin diplomatik atağı eşliğinde AB ve BM'nin Kıbrıs Türklerinin haklarına yönelik adımları, Ankara'nın AB'ye üye olacak Rumları "sadece Güney'i temsil ettikleri" koşuluyla tanımasına zemin hazırlayacak. 
   Referandumla çıkan görüntü, Türkiye, KKTC, AB ve Rumlar açısından şu sonuçları doğuracak 
   
   Türkiye k rlı çıktı 
   K rlı çıkan taraf, müzakarelerin başlamasını sağlayıp süreci dünkü referanduma kadar ulaştıran Türkiye oldu. 
   1974 müdahalesinin gerekçelerini dünyaya anlatmakta güçlük çeken ve "işgalci" damgası yiyen Türkiye, 30 yıl sonra, barış için çaba gösteren taraf olduğunu kanıtladı. Referandum, 1974 müdahalesinin ana sebebi olan "Rumların Türklerle eşit koşullarda yaşamak istemediği" gerekçesinin doğruluğunu da gözler önüne serdi. 
   
   AB yolu rahatladı 
   AB'nin Türkiye ile tam üyelik müzakerelerine başlamak için 1999'dan bu yana öne sürdüğü "Kıbrıs sorununun çözümü" gerekçesi artık Ankara'nın önünde engel olmaktan çıktı. Ankara, 1 Mayıs'ta AB'ye üye olacak Rumların Türkiye'nin üyeliğini veto etmesine birliğin izin vermemesini bekliyor. 
   
   Asıl 'uzlaşmaz' Rumlarmış 
   Rauf Denktaş ve önceki Türk hükümetlerinin sert tutumları nedeniyle suçlanan Kıbrıs Türkleri, asıl uzlaşmaz tarafın Rumlar olduğunu kanıtlayarak, ambargolar ve tanınmama sorunlarını çözme yolunda adım attı. BM ve AB'den çıkacak olumlu kararlarla uluslararası şirketlerin KKTC liman ve havaalanlarını kullanmasının ve Kuzey'e turist gelmesinin önü açılacak. 
   Rumlar, "hayır" diyerek yıllardır karşı çıktıkları "taksim"i adanın ikiye bölünmesini kendi elleriyle resmileştirmiş oldular. Türkiye, KKTC Türklerinin tanınma ve hak taleplerini, Rumların "hayır" oyuna bağlama şansını yakaladı. 
   
   AB'nin tezi çöktü 
   "Rumları tek başlarına üye kabul edersek Türkleri çözüme razı ederiz" tezi çöken AB, kendi benimsediği birleşme planını reddeden Rumları 1 Mayıs'ta üye yapmak zorunda kalacak. AB, "Rumlar adanın tümünü temsil eder" anlayışını, Türklerin "evet"ini dikkate alarak değiştirmek zorunda kalacak. 
   
   Diplomatik atak başlıyor 
   Türkiye ve KKTC'nin, başlatacağı diplomatik atakta, AB, BM ve İKÖ'ye verilecek mesajlar ve masaya konulacak talepler şöyle 
   Rumların, AB'de adanın tamamını temsil iddiası bitmeli. AB, "yeşil hat"ı sınır ilan etmeli. Türk tarafının ödüllendirilmesi için izolasyon ve ambargo politikası bitmeli. KKTC, sivil toplum düzeyinde de olsa AB fonlarından faydalandırılmalı. 
   Türkiye'nin AB üyeliği sürecindeki "Kıbrıs engeli" artık masaya getirilmemeli. 
   Rumların olumsuz tavrını vurgulayan BM Güvenlik Konseyi kararı çıkarılmalı, KKTC'ye ambargo kararı kaldırılmalı. İslam Konferansı Örgütü, KKTC'yi tam üye yapmalı. 
   Bu arada, referandum öncesi yaşanan kutuplaşma KKTC'nin geleceğini de etkileyecek. KKTC Cumhurbaşkanı Denktaş'ın ardından Başbakan Talat'ın Cumhurbaşkanı ve toplum lideri olması gündeme gelebilir. 
   
   Ankara tanıtım için çalışacak    Ankara, adadaki Türk varlığının uluslararası meşruiyetini sağlamak için şu adımları atacak 
   Türkiye KKTC'nin tanınmasını kısa vadede birinci önceliği olarak görmeyecek. Ancak uluslararası platformlarda elde edilecek kazanımlar sonrasında orta vadede Pakistan, Azerbaycan ve Bangladeş gibi Türk dostu ülkelerden bu yönde hareket etmeleri istenebilecek. Bu durumda ABD ve AB'nin, geçmişteki gibi bu tanınmaya karşı çıkması beklenmiyor. 
   KKTC birçok ülkede temsilcilik açarken, Rum tarafında büyükelçilikleri bulunan birçok devletin de KKTC'ye temsilcilik açması gündeme gelecek. 
   
   Rumlara şartlı tanıma geliyor    Avrupa Birliği'nin ve Birleşmiş Milletler 'in Kuzey'deki Türk varlığının meşruiyetini güçlendirecek kararlar almaları Türkiye'nin Güney Kıbrıs Rum Yönetimi ile olan ilişkilerinin kolaylaşmasına da yardımcı olacak. Türkiye'nin 1 Mayıs'ta AB üyesi olacak Rum Yönetimi'ni sadece "Kıbrıs'ın güneyinde egemen devlet" sıfatıyla tanıması gündeme gelecek. Bu çerçevede Rumların Ankara'da büyükelçilik açmasına izin verilebilecek. Rum gemilerinin ve uçaklarının Türk liman ve havaalanlarını kullanması da mümkün olabilecek. Türkiye, bu süreç eşliğinde KKTC'yi tanıdığını da sürekli olarak hatırlatacak. 
   
   Türkiye yeni bir plana karşı    AB'nin Türkiye ile ilgili kararını vereceği aralık ayından önce Rumların, planda istedikleri değişiklikleri yaparak referandumu yeniden gündeme getirmesi bekleniyor. Ankara'da ise "yeni planla ikinci referandum" fikrine karşı çıkılması benimsendi. Ankara'nın sadece Rum tarafında "aynı planın oylanmasına" olumlu bakabileceği dile getirildi. Avrupalı diplomatlar "referandumun tekrarlanması" konusunun AB açısından risk içerdiğini, kararda Rumların "hayır" oylarının oranının etkili olacağını vurguladılar. AB diplomatları, Rumların Türkiye'yle müzakerelerin başlaması kararını veto etme şantajlarına birlik içinde sıcak bakılmayacağının altını çizdiler. 
   
   
   
   
</TEXT>
</DOC>
