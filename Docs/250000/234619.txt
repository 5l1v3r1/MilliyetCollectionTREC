<DOC>
<DOCNO> 234619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun20.html </URL>
<DATE> 2004/04/25/ </DATE>
<TIME> 13.20 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Karzai, suikastten son anda kurtuldu, saldırgan sorgulanıyor 
</HEADLINE>
<TEXT>

     Afganistan'da Devlet Başkanı Hamid Karzai'ye suikast girişiminde bulunulduğu, saldırganın yakalandığı bildirildi. 
     Yerel güvenlik yetkililerine göre, ülkenin güneyindeki Kandahar'da, bir saldırgan Karzai'nin konvoyunun geçtiği yola bomba atmaya çalıştı. 
     Polis güçleri saldırganı yakalayarak etkisiz hale getirdi. 
     
     Saldırgan sorgulanıyor 

     Afganistan'da Devlet Başkanı Hamid Karzai'nin konvoyuna bombalı saldırıya hazırlanırken yakalanan saldırganın Afgan polisince sorgulandığı bildirildi. 
     Afgan polisine göre, ülkenin güneyindeki Kandahar'da, Karzai'nin konvoyuna bombalı saldırı düzenlemeye hazırlanan saldırganın suç ortakları bulunmadı. Polis yetkilileri, saldırganın, konvoyun geçeceği yol kenarındaki bir evin arkasında, konvoyun geçişinden birkaç dakika önce yakalandığını ve üzerinde ''küçük bir bomba'' bulunduğunu söylediler. 
     Bir polis yetkilisi, saldırganın, konvoyun gelişi konusunda suç ortaklarından bilgi almayı beklediğinden emin olduklarını söyledi. 
     Kandahar'a dün gelen Karzai'nin, bu sabah, babasının, kentin yaklaşık 20 km güneyindeki Karz'da bulunan mezarını ziyaret ettiği ve saldırı girişimi sırasında Kandahar'a dönmek üzere olduğu belirtildi. 
     Afganistan Devlet Başkanlığı'ndan bir kaynak, ''küçük bir olay''ın meydana geldiğini, Karzai'nin başkent Kabil'e dönmek üzere Kahdahar'dan ayrıldığını duyurdu. 
     Karzai'ye 5 Eylül 2002'de yine Kandahar'da suikast girişiminde bulunulmuş, Afganistan Devlet Başkanı saldırıdan yara almadan kurtulmuştu. 
     
</TEXT>
</DOC>
