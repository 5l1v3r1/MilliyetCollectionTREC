<DOC>
<DOCNO> 244714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko26.html </URL>
<DATE> 2004/06/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
TÜSİAD Başkanı Hükümet'in YÖK kararını isabetli buluyoruz 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, hükümetin YÖK yasası konusunda aldığı biraz zamana yayma kararını isabetli bulduklarını söyledi. 
     Sabancı, ''Türk Gelir İdaresi'nin Yeniden Yapılandırılması Temel Tasarım'' başlıklı raporun tanıtım toplantısının ardından basın mensuplarının YÖK yasa tasarısıyla ilgili gelişmelere ilişkin sorularını yanıtladı. 
     TÜSİAD olarak bu konudaki görüşlerinin çok açık ve net olduğunu işaret eden Sabancı, eğitim konusunun Türkiye'nin candamarı olduğunu belirterek, özellikle mesleki ve teknik eğitim liseleri ile bunların yeniden yapılandırılmasının önemine dikkat çekti. 
     Sabancı, şunları kaydetti 
     ''Biz dün itibariyle hükümetin aldığı, yani bu konuyu biraz zamana yayma kararını isabetli buluyoruz. Bu konu, geniş çevrelerin daha doğrusu konu ile ilgili çevrelerin kuruluşların da katılımıyla yeniden ele alınarak uzlaşıcı bir tutum içinde Türkiye'nin gündemine tekrar gelebilir. Çünkü mevcut durumda teknik ve mesleki eğitim liselerinin kendi içerisinde zaten sorunları var. Bu sorunları yenmek için bir reform paketinin hazırlanmasında fayda görüyoruz. Daha evvel de belirttiğimiz gibi mesleki ve teknik eğitim liselerinden mezun olan öğrencilerimizin Türk sanayiinin çok önemli bir kısmı olan ara kademe personel ihtiyacını gidermek için kendileriyle ilgili yüksek okullara devam etmelerinde fayda görüyoruz.'' 
     
     ''ÖNCELİĞİMİZ TÜRKİYE'NİN MENFAATLERİDİR'' 
     Ömer Sabancı, raporun tanıtım toplantısında da, gelir idaresinin yeniden yapılandırılmasına ilişkin bir yasa tasarısının Başbakanlığa sevk edilmiş olmasına karşın neden bugün konuyu gündeme getirdikleri konusuna değinirken de, ''TÜSİAD olarak önceliğimiz bizim üyelerimizin menfaati değil, Türkiye'nin menfaatleridir'' dedi. 
     Sabancı, bu yıl AB ve ekonomi üzerinde çalıştıklarını belirterek, ''Ekonomiye baktığınız zaman bazı konuların iyi gittiğini görüyoruz. Yani IMF programı çerçevesinde enflasyon, faizler düşmüş. Bunlar hep iyi göstergeler. Ekonomide yapılması gereken başka şeyler de olduğunu biliyoruz. Bunların zamanının geldiğini düşünüyoruz'' diye konuştu. 
     Bu konudaki görüşlerini Cuma günü Hatay'da yapılacak SİAD zirvesinde dile getireceğini aktaran Sabancı, vergi reformu ve gelirler idaresinin yeniden yapılandırılmasının da hayati konulardan biri olduğunu vurguladı. 
     
     KAYITDIŞINA RADİKAL ÖNLEM ALINMALI 
     Ömer Sabancı, kayıtdışının ekonomi içindeki payı konusunda yüzde 40, 50 hatta daha yüksek oranlar dile getirildiğine işaret ederek, şunları söyledi 
     ''Bu yıllardır böyle konuşuluyor. Son 15 yıldır bunu duyuyorum. Vergi veren, vermeyenler ayrımı var. Artık AB yolunda büyük mesafe katetmiş, muhtemelen, büyük bir ihtimalle de tarih alacak Türkiye'de bu gibi konularda radikal önlemler alınması gerekiyor. Bu rapor Vergi Konseyi, TÜSİAD ve Maliye Bakanlığı tarafından hazırlandı. Bir senedir devam ediyor. Ümit ediyoruz Başbakanlığa sevk edilen yasa tasarısında bizim de gündeme getirdiğimiz bu raporun içerisindeki bazı detaylar alınmıştır. Yok eğer alınmamışsa, biz gene bunun takipçisi olacağız, bunun peşini bırakmayacağız. Yani artık Türkiye'de, Vallahi bu işler yıllardır böyle geldi, böyle devam edecek zamanı geçmiştir.'' Sabancı'nın bu sözleri, toplantıyı izleyen TÜSİAD üyelerinin alkışını aldı. 
     
</TEXT>
</DOC>
