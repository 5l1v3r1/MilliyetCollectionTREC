<DOC>
<DOCNO> 243677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/dunya/adun.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ambargoyu İKÖ deldi 
</HEADLINE>
<TEXT>


KKTC'ye yönelik seyahat ambargosunun kalkması için en somut adım İslam Konferansı Örgütü'nden İKÖ geldi. Genel Sekreter Belkeziz'in uçağı Ercan Havaalanı'na indi 

Sefa Karahasan 


Türkiye'nin İslam ülkelerine yıllardır yaptığı, "KKTC'yi tanıyın" çağrıları, 24 Nisan referandumundan sonra ilk meyvelerini vermeye başladı. Dün KKTC'ye gelen İslam Konferansı Örgütü İKO Genel Sekreteri Abdulvahid Belkeziz, hem Lefkoşa'daki Ercan Havaalanı'na inerek seyahat ambargosunu deldi, hem de KKTC Cumhurbaşkanı Rauf Denktaş, Başbakan Mehmet Ali Talat ile yaptığı görüşmelerde İKÖ'nün KKTC'ye yönelik yeni açılımlara hazırlandığını söyledi. 
Annan Planı'nın oylandığı referandumda Türklerin birleşmeye "evet" diyerek çözümden yana olduğunu ortaya koymasının ardından, dünyadan KKTC'ye yönelik ambargonun kalkacağı veya kısmen hafifleyeceği yolunda çok sayıda mesaj gelmiş, sözler verilmiş ancak somut bir adım atılmamıştı. 

'KKTC'yle daha farklı ilişki' sözü 
Denktaş'ın resmi davetlisi olarak KKTC'ye gelen Belkeziz'i Ercan Havaalanı'nda, KKTC Tarım ve Orman Bakanı Raşit Pertev karşıladı. Belkeziz, havaalanında yaptığı açıklamada, Kıbrıs'ta 24 Nisan'da yapılan referandumdan çıkan sonuç nedeniyle yeni bir durumun söz konusu olduğunu vurgulayarak, Türk tarafının "evet" demesinden çok memnun olduklarını ve yeni durumun nedeninin de bu olduğunu söyledi. Belkeziz, "İKÖ, Kıbrıs Türkleri ile daha farklı bir ilişkiye girecektir" dedi. Genel Sekreter, İKÖ'nün, Kıbrıs Türklerinin ekonomik ve siyasi olarak seviyesinin yükseltilmesi için uğraşacağını açıkladı. 
Belkeziz, daha sonra önce Başbakan Talat, ardından da Cumhurbaşkanı Denktaş ile görüştü. Belkeziz - Talat görüşmesinden sonra düzenlenen basın toplantısında Talat, "Kıbrıs'ın yeniden birleşmesiyle, yani Kıbrıs sorununun çözümüyle Kıbrıs'ın İKÖ'nün bir üyesi olması en nihai hedefimiz" dedi. Belkeziz de, "Eğer siz İKÖ'ye tam üye olmak için resmi müracaatta bulunursanız, bizler de İKÖ olarak gerekeni yaparız" dedi. Üye olarak kabul edilmesi halinde KKTC, İKÖ'nün 58. üyesi olacak. 
Daha sonra Denktaş ile Belkeziz, yarım saatlik bir görüşme yaptı. Görüşmeden sonra düzenlenen basın toplantısında Denktaş, dünyanın 40 yıldır tecrit ettiği Kıbrıs Türk halkının, İslam dünyasının ayrılmaz ve kopmaz bir parçası olduğunu söyledi. 
Belkeziz de bir ay önce Cidde'de yapılan İKÖ dışişleri bakanları hazırlık toplantısında alınan karar tasarısında, Kıbrıs'taki referandumdan sonra, Kıbrıslı Türklerin "evet" demesinin dikkate alındığını belirtti. 
Selimiye Camii ve Büyük Han'ı gezen İKÖ Genel Sekreteri Belkeziz, Girne'yi de ziyaret ettikten sonra KKTC'deki günübirlik resmi ziyaretini tamamlayarak Ada'dan ayrıldı. 

ABD'den vize adımı 
ABD, Kıbrıslı Türklere vize uygulamasında önemli değişiklikler yaptı. KKTC pasaportuyla ABD'ye seyahat edecek Kıbrıslı Türklerin, uygun görüldüğü takdirde vizeleri 2 yıla kadar geçerli olabilecek. 
Daha önce KKTC pasaportlarına 6 aylık ve 2 kez girişe olanak sağlayan vize veriliyordu. ABD Lefkoşa Büyükelçiliği tarafından yapılan açıklamada, başvurusu uygun bulunan KKTC vatandaşlarının "çok girişli vize" alabileceği de kaydedildi. 


</TEXT>
</DOC>
