<DOC>
<DOCNO> 221772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko06.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya borsaları İspanya'daki saldırılara nasıl tepki verdi 
</HEADLINE>
<TEXT>

     Yatırımcıların, Madrid'de dün meydana gelen ve 190'dan fazla kişinin ölümüne neden olan patlamaların, dünya ekonomisi üzerine yapacağı etkilere ilişkin endişelerinin derinleşmesiyle, Asya borsaları düştü ve bundan havayolu ve ihracat şirketleri zarar gördü. 
     İspanya'nın dünkü saldırıların ardından suçlamaları ayrılıkçı Bask Grubu ETA'ya yöneltmesine rağmen, El Kaide'den gönderildiği iddia edilen bir mektupta örgütün dün meydana gelen saldırıların sorumluluğunu üstlendiğini açıklaması, New York'ta doların düşmesine neden oldu. Mektupta ayrıca, ABDde yeni saldırılar yapılacağı tehdidi de yer aldı. 
     Dolar, Asya'da düşüşünü durdururdu ve ardından El Kaide'nin mektubunun yarattığı kuşkulara bağlı olarak yükseldi. Altın ise yatırımcıların güven aramalarıyla gücünü korudu. Petrol, Çin'in büyüyen ekonomisinin yarattığı güçlü talep görünümü nedeniyle yükseldi. 
     Japonya'nın gösterge Nikkei endeksi, olası saldırıların Japonya'nın en büyük ticaret ortağı ABD'deki ekonomik iyileşmeye zarar verebileceği endişeleriyle yüzde 0.26 düşen Toyota Motor Co. ve yüzde 1.35 düşen Sony Corp. hisselerinin önderliğinde günü yüzde 1.19 düşüşle 11,162.75 puandan kapadı. 
     Panagora varlık yönetimi yatırım müdürü Edgar Peters, "İnsanların, bunun El Kaide'nin şiddetli yeni bir saldırı dönemini başlatmasından korktuklarını düşünüyorum. Şu noktada, bilmiyoruz. Mektubu gerçek olup olmadığını bile bilmiyoruz" diye konuştu. 
     Asya havayolu şirketlerindeki düşüşün etkisiyle MSCI'nın Japonya dışında kalan Asya Pasifik hisselerini kapsayan en geniş kapsamlı endeksi TSİ 08 40'da yüzde 1.57 değer kaybederek 227.75 puandaydı. 
     İşlemciler, yatırımcıların yoğun dolar alımına isteksiz olduğunu söyleseler de bazıları, Avrupa'nın 15 yıldan fazla bir süredir yaşadığı en kanlı gerilla saldırıları olan Madrid bombalarından kimin sorumlu olduğuna bağlı olarak bu eğilimin değişebileceğini belirttiler. 

REUTERS 

     
</TEXT>
</DOC>
