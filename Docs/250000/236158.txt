<DOC>
<DOCNO> 236158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun46.html </URL>
<DATE> 2004/04/30/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Yatırım firması Merrill Lynch "Gelecekte büyük iddia, Türkiye olacak" 
</HEADLINE>
<TEXT>

     ABD'nin uluslararası yatırım danışmanlığı firması Merrill Lynch, 25 ülkeye genişleyen AB'nin, ''parlak bir yatırım perspektifi sunduğunu'' bildirdi. 
     Merrill Lynch'den yapılan yazılı açıklamada, AB'ye katılan 10 yeni ülkenin ekonomik potansiyelinin, Batı Avrupa dışında kalan ülkelerin ekonomik değerlerini artırabileceği belirtilerek, bunun şimdiden AB üyesi Portekiz, İrlanda ve Yunanistan'da görüldüğü ifade edildi. 
     ABD'nin ünlü yatırım danışmanlığı firması, 10 yeni ülkenin AB'ye katılmasının ''ekonomik zenginlik, yerli olduğu kadar yabancı yatırımcı ve büyük firmaların bulunması, serbest ticaretin sağlamlaştırılıp, cesaretlendirilmesi'' avantajlarını beraberinde getireceğini kaydetti. 
     Türkiye hakkında da olumlu görüşlerde bulunan Merrill Lynch, Türkiye'nin AB'ye girmek için gerekli reformları gerçekleştirmeye devam ettiğini belirterek, şu anda olduğu gibi aynı amaçlar çerçevesinde ''Gelecekteki büyük iddia Türkiye olacak'' değerlendirmesinde bulundu. 
     
</TEXT>
</DOC>
