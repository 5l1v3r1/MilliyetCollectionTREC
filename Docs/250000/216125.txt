<DOC>
<DOCNO> 216125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/siyaset/siy04.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupa'da ikinci sınıf üyelik olmaz' 
</HEADLINE>
<TEXT>

   İsveç Başbakanı, Türkiye'ye ayrıcalıklı ortaklık öneren Alman Hırıstiyan Demokratlarının liderine sert çıktı 
      UTKU ÇAKIRÖZER Ankara 

   
   İsveç Başbakanı Göran Persson, Türkiye için AB'de "ayrıcalıklı ortaklık" öneren Alman Hıristiyan Demokrat Parti CDU lideri Angela Merkel'e "Avrupa'da birinci sınıf ya da ikinci sınıf ülke olamaz. Kriterleri yerine getirenler bizim gibi tam üye olur" yanıtını verdi. Başbakan Recep Tayyip Erdoğan'ın konuğu olarak Türkiye'ye resmi ziyarette bulunan Persson, Milliyet'in sorularını şöyle yanıtladı 
   
   Merkel, ayrıcalıklı ilişki teklif etti. Bu yaklaşımı İsveç destekler mi 
   - Bu bakışın kesinlikle karşısındayız. Üyeliğin kriterleri bellidir. Kriterleri yerine getirirseniz sonunda tam üye olursunuz. Kriterleri yerine getirmişseniz, artık ülkeler arasında "a grubu" ya da "b grubu", "1. sınıf" ya da "2. sınıf" diye bir ayrım yapılamaz. Bu Türkiye için de geçerlidir. 
   
   Kıbrıs'ta çözümün Türkiye'nin AB üyeliğine etkisi olur mu 
   - Resmi bir bağlantı yok. Size, "Kıbrıs'ı çözdünüz, müzakerelere başlıyoruz" diyemem. Bunu söylemenin tek şartı Kopenhag kriterlerinin tam olarak yerine getirilmesidir. 
   
   İnsan hakları konusunda hangi eksiklikleri vurguladınız 
   - Öncelikle kadın ve azınlık hakları konusundaki eksiklikler giderilmeli. Namus cinayetlerine son verilmeli. Leyla Zana ve arkadaşlarının davası da önemli. 
   
   
   
</TEXT>
</DOC>
