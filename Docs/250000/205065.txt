<DOC>
<DOCNO> 205065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/yazar/sazak.html </URL>
<DATE> 2003/12/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çevresel çöküş 
</HEADLINE>
<TEXT>

   
   İran'daki deprem, Antalya'daki sel, aşırı değişken iklim olayları, yıkıcı fırtınalar, dünyadaki çevresel tehdidin 'doğal afet' söylemine sığmayacak boyutlara ulaştığının habercisidir. 
   Erken uygarlıkların çöküşü de böyle olmuş. 
   Sümerler, çivi yazısını tarihte ilk kullanan medeniyet, günümüzdeki 'internet devrimi'ne koşut bu ilerlemeye öncülük edenler aynı zamanda sulama kanallarıyla ilk modern tarımın da uygulayıcıları. Ekolojik araştırmalar, basit çevresel kusurlardan kaynaklanan tuzlanmanın tarımda yol açtığı felaketin Sümerler'in de sonunu getirdiğini gösteriyor. 
   Binlerce yıl sonra GAP'ta 'tuzlanma' gerçeğiyle karşılaşmak için Mezopotamya tarihine bakmak yeterliydi. 
   Başka bir örnek Maya medeniyeti. 
   Maya'nın çöküşü de toprak erozyonu ve ormansızlaşma sonucu çekilen açlıktı, gıda bulamayan Maya kentleri arasındaki iç çatışmalar bu uygarlığı da tarihe gömdü. Güney Pasifik'teki Easter Adası'ndaki yerlilerin trajedisi basit ama dehşet vericiydi. Volkanik adada beslenmek için kanolarla denize açılmak zorunda olan Easter kabileleri artan nüfus ve kano yapımında kullanılan ağaçların tükenmesi sonucu aç kalıp birbirlerini yediler. 
   Bu üç örneği veren çevreci Lester R. Brown, 'eko - ekonomi' diye adlandırdığı kitabında TEMA Yayınları sürdürülebilir ekonomiye geçiş sağlanmadan çağımızın insanlarını bekleyen sonun da eski uygarlıklardan farklı olmayacağını savunuyor 
   "Sümerler yeni dünyanın varlığından, orada Maya gibi medeniyetlerin geliştiğinden, Mayalar da Easter Adası'ndan habersizdiler. Tüm bu medeniyetler izole iken, başkalarına etki etmeden çöktüler. Oysa bugün, küresel ekonomide bir ülkedeki veya bölgedeki çöküş hepimizi etkileyecektir. 
   Sümerler toprakta artan tuz miktarının buğday verimini düşürdüğünü anlamışlar mıydı Bilmiyorlarsa, tıpkı bugün bizim karbon emisyonlarını düşürme çabalarında başarısız oluşumuz gibi onlar da taban suyu düzeylerini azaltmak için gerekli politik desteği toplayamamışlar mıydı " 
   Dünya SOS veriyor. Biyolojik yapıda, iklimde stres belirtileri o kadar hissedilir durumda ki... Küresel ısınma, kirlenme, denizlerin yükselmesi, ormanların katledilmesi sonucu artan seller, fırtınalar. Savaşlar. Kirli bombalar Artan nüfus ve canlı türlerindeki azalma da insanlığın geleceğini tehdit ediyor. 
   Yağmur ormanlarındaki katliamın iklim değişikliğine yol açtığı bilimsel yönden kanıtlanmış durumda. 
   Antalya'yı kuşatan fırtına ve selin gerisinde dere yataklarını bile turizme açan - pardon - kapatan betonlaşmanın hiç mi etkisi yok 
   Her şeye ekonomik rant penceresinden bakınca duyarsızlığın bedeli çevresel felaketlerle ödeniyor. 
   İran'da yaşanan acılar, deprem bekleyen İstanbul için uyarıcı olmalı. 
   
      
   
</TEXT>
</DOC>
