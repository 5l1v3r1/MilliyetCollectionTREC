<DOC>
<DOCNO> 235573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko30.html </URL>
<DATE> 2004/04/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tüzmen Biz bu sarı tehlikeye karşı turkuaz rengini vereceğiz 
</HEADLINE>
<TEXT>

     Devlet Bakanı Kürşad Tüzmen, Çin malları ile ilgili olarak, ''Biz bu sarı tehlikeye karşı turkuaz rengini, Turqualty'i vereceğiz'' dedi. 
     Bakan Tüzmen, Çin Büyükelçisi Augio Song'u Dış Ticaret Müsteşarlığı'ndaki makamında kabul etti. 
     Tüzmen, kabulün ardından yaptığı açıklamada, görüşmede Türkiye ve Çin ilişkilerinin bugüne kadar geldiği boyutları ve ticaret hacimlerini değerlendirdiklerini söyledi. 
     Tüzmen, Türkiye'nin Çin'e ihracatının 2003 yılında yüzde 70 oranında arttığını kaydederek, Çin ve Türkiye arasında ticaret hacminin ortalama 3.1 milyar dolar olduğunu ve bu rakamın 2.6 milyar dolarını, Çin'in Türkiye'ye yaptığı ihracatın oluşturduğunu söyledi. 
     Türkiye'nin Çin'e yaptığı ihracatın ise 500 milyon dolar olduğunu belirten Tüzmen, ''arada hakikaten büyük bir dengesizlik var, açık var. Bu açığın ortadan kaldırılması için ticaret hacminin dengeli olarak daha yüksek noktalara taşınması için görüşmeler devam ediyor'' dedi. 
     Tüzmen, burada iki unsur bulunduğuna dikkati çekerken, Türk Lirası'nın aşırı değerlenmesi sonucu ve Çin'in para birimi Yen'in değer kazanmaması sonucu, Çin mallarının Türkiye'ye çok ucuz olarak geldiğini ve bunun da ekstra bir talep oluşturduğunu anlattı. 
     Tüzmen, diğer unsurun ise kalite olduğunu belirtirken, bu konuda Çin'in kendi iç denetimlerini artırmasının daha uygun olacağını söyledi. 
     Çin Büyükelçisi'nin mayıs ayının ortalarında büyük bir alım heyetinin Türkiye'ye geleceğini de kendisine ilettiğini belirten Tüzmen, bu alım heyeti ile çeşitli anlaşmalar yapacaklarını kaydetti. 
     Bakan Tüzmen, Çin'i büyük bir pazar olarak gördüklerini ifade ederken, Çin'in, büyük ekonomisi ve yüksek alım gücü ile ileride büyük bir tüketici haline geleceğini söyledi. Tüzmen şöyle devam etti 
     ''Amacımız, uzun vadeli ilişkilerle Çin pazarında Türkiye'nin pazar payını daha da fazla artırmak. Beraberce çalışacağız. Tedbirleri kendileri alacaklar. Onlar almazsa ben kendi tedbirlerimi, kendi usullerime göre alacağımı söyledim. Dolayısıyla bu konuda Çin Büyükelçisi'nin Çin makamlarına gerekli bildirimleri yapacağına inanıyorum.'' Tüzmen, iki ülkenin de yaklaşık 5 sene içinde ihracatını 2 katına çıkarmayı başaran ülkeler olduğunu ifade ederek, ihracat artış oranı sıralamasında dünyada birinci sırayı Çin'in, ikinci sırayı da Türkiye'nin aldığını söyledi. 
     Tüzmen, ihracat artışı bu şekilde devam ettiği sürece, bu ticaret dengesizliğinin de ortadan kalkacağını belirtti. 
     Çin'in DTÖ'ye katılımından sonra gümrük vergilerinin yavaş yavaş aşağıya doğru düşmeye başladığını da kaydeden Tüzmen, şöyle konuştu 
     ''Ancak şu aşamada bizim Çin'den aldığımız ürünlerde ortalama yüzde 4 gümrük vergisi yükü var. Yani pazarımızın tamamı ile açık olduğunu gösteriyor. Ama Çin'in gümrük tarifeleri ortalama yüzde 30-40 oranında. Bu istediğimiz ticari dengenin sağlanmasına engel oluyor. Ama DTÖ çalışmaları çerçevesinde giderek bu oranların aşağı ineceğini büyükelçi söyledi. Ayrıca yabancı sermaye açısından Çin firmaları Türkiye'de çok kısa zamanda sertifika alabiliyorlar ve çalışma hayatına başlayabiliyorlar. Ancak Türk firmaları Çin'de müracaat yaptıktan ancak 3-4 ay sonra izin alabiliyorlar. Büyükelçi bu konuda çalışma yapacaklarını söyledi.'' 
     
     ÇİN BÜYÜKELÇİSİ SONG 
     Çin Büyükelçisi Augio Song'da, Çin ve Türkiye'nin birbirleri ile dost olan ülkeler olduğunu belirterek, ''biz Çin Halk Cumhuriyeti olarak Türkiye'ye her zaman büyük önem veriyoruz. Bu ilişkilerin devamlı olarak gelişmesine özen gösteriyoruz'' dedi. Büyükelçi Song, iki ülke arasındaki ilişkilerin çok önemli bir kısmın ekonomik ve ticari olduğunu belirterek, bu konu üzerinde neler yapılması gerekiyorsa yapmaya hazır olduklarını bildirdi ve sözlerini şöyle sürdürdü 
     ''Şimdi ve ileride aramızdaki ekonomik ve ticari ilişkilerin devamlı olarak gelişmesi için her iki taraf olarak olumlu tedbirler alacağız ve çalışmalar yapacağız. Biz Çin olarak Türkiye ile ekonomik ve ticari ilişkilerin geliştirilmesinde kazan kazan politikasını izliyoruz. Amacımız aramızdaki ticari ve ekonomik ilişkilerin geliştirilmesi için her iki ülke halkına hizmet vermektir. Her iki milletin dünya barışı ve istikrarı için daha iyi bir şekilde çalışmaktır.'' 
     
     SORULAR 
     ''Gümrüklerde Çin mallarının faturalanması ile ilgili sorunlar var. Bu konudaki değerlendirmeniz nedir '' şeklindeki soru üzerine Tüzmen, iki ülkenin de bu konuda neler yapılacağı konusunda beraberce çalışmaları sürdürdüğünü söyledi. 
     Tüzmen, iki ülkenin para birimleri arasında son derece büyük farklar bulunduğuna işaret ederken, Çin'in para biriminin sürekli düşük tutulmasının bir ihracat stratejisi olduğunu söyledi. 
     Tüzmen, düşük kurlu Yen ile değeri artan Türk Lirası arasındaki farkın bir ithalat baskısı oluşturduğunu anlattı. Bakan Tüzmen, Türkiye'nin damping ve anti damping tedbirlerini de aldığını hatırlatırken, önemli olanın, iki ülkenin akılcı çözümlerle dış ticaret hacmini dengeli bir şekilde yükseltmesi olduğunu kaydetti. 
     Çin'in büyük bir ithalatının olduğunu hatırlatan Tüzmen, bu ithalat içinde Türkiye'nin payının artması gerektiğini kaydetti. 
     Tüzmen şöyle devam etti 
     ''Çin'e, sarı tehlikeye karşı kırmızı ışıkla karşı koymak olmaz. O zaman işin rengi değişiyor, mor renge dönüşüyor. Halbuki biz bu sarı tehlikeye karşı turkuaz rengi, turqualty'i vereceğiz. O yeşil renge dönüşecek. Yeşil renk iki tarafı da kazan kazan stratejisi haline gelecek.'' 
     
     CE İŞARETİ 
     ''CE işareti zorunluluğu ile ilgili gümrüklerde yaşanan sıkıntılar konusunda ne gibi tedbirler alacaksınız '' şeklindeki soru üzerine de Tüzmen, ilgili kuruluşların temsilcileri ile bugün bir toplantı yapacaklarını söyledi. 
     Tüzmen, amaçlarının, AB dış ticaret mevzuatında tam uyum sağlanması olduğunu vurgularken, bu konudaki çalışmaların devam ettiğini ve yapılan çalışmalarda alınan bazı önlemler nedeniyle özellikle İstanbul'daki gümrüklerde sıkıntılar yaşandığını söyledi. 
     Toplantıda bu konuyu inceleyeceklerini ifade eden Tüzmen, gümrük ve dış ticaret konusunda dinamik bir program yapılarının bulunduğunu söyledi. 
     Uygulamada bazı aksaklıkların olabileceğine işaret eden Tüzmen şöyle devam etti 
     ''Bir uyum süreci içinde bu tip aksaklıklar olacaktır. Bazı kurum ve kuruluşların bu uyum sürecine çok hızlı şekilde adapte olamadığını görüyoruz. Sorun buradan kaynaklanıyor. Akreditasyon laboratuvarlarının sayısının artırılması lazım. 
     Önemli olan, ihracatçının, sanayicinin en az etkilendiği bir sistemi getirecek çalışmaları sürdürüyoruz. Kimse tereddüt etmesin, herkes rahat etsin. İhracatçının ve sanayicinin menfi etkilenmesi bizim en son isteyeceğimiz şey olur. 
     Bu tip şeyler olacak. Türkiye gibi 115 milyar dolarlık dış ticareti olan yeni dünya devinin bu tip adaptasyon sürecinde olsun, sertifika sürecinde olsun, hacim çok büyük olduğu için eski alışkanlıklarını bir tarafa bırakması gerekiyor. Uygulama birimlerinin özel ve kamu sektörü olarak uygun yapılanmayı sağlaması gerekli.'' 
     
</TEXT>
</DOC>
