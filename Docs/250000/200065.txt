<DOC>
<DOCNO> 200065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur09.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Türkiye'de yeni bir saldırı ihtimali yok 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, Türkiye'de şu an için bir terörist saldırı yapılması ihtimalinin bulunmadığını belirterek, polisin her türlü önlemi aldığını ve çalışmalarını sürdürdüğünü söyledi. 
     Arslan, Emniyet Genel Müdürlüğü'nde haftalık basın toplantısı düzenledi. 
     Feyzullah Arslan, toplantıda, İstanbul'da meydana gelen 4 ayrı patlamadan sonra yeni bir saldırı beklenip beklenilmediğine dair soru üzerine, ''Türkiye'de yeni bir terörist saldırı ihtimali yok. Türk polisi her türlü önlemi alıyor. Saldırılara yönelik çalışmalarını yürütüyor'' dedi. 
     Terörist saldırılara karşı Türk polisinin istihbari çalışmalara ağırlık verdiğini ifade eden Arslan, meydana gelen olaylarla ilgili operasyonların da sürdüğünü bildirdi. 
     Polisin ne gibi önlemler aldığının sorulması üzerine Arslan, aldıkları önlemlerin olayları önlemeye yönelik her türlü tedbir olduğunu vurguladı. Arslan, önlem alırken vatandaşları rahatsız etmemeye onları zarar vermemeye de özen gösterdiklerini ifade etti. 
     Bir gazetecinin, emniyetin, büyükelçilik ataşelerine bilgi vermek amacıyla toplantı yapacağını hatırlatması üzerine Arslan, bunun olağanüstü bir durum dolayısıyla değil, kendisinin nasıl basını bilgilendiriyorsa, bu toplanın da o kapsamda olacağını söyledi 
     
</TEXT>
</DOC>
