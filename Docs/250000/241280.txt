<DOC>
<DOCNO> 241280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/guncel/axgun01.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Futboldaki Susurluk 
</HEADLINE>
<TEXT>


BJK antetli referans yazısıyla vize alıp yurtdışına kaçan Çakıcı'nın, menajer Sinan Engin'le defalarca telefonla görüştüğü ortaya çıktı. Çakıcı'nın, Sergen Yalçın ve Rıdvan Dilmen'e yardım ettiği iddia ediliyor 

Erdal Kılınç 

Beşiktaş Jimnastik Kulubü BJK Başkanı Serdar Bilgili imzalı, BJK antetli k ğıttaki referans yazısıyla İtalya Konsolosluğu'ndan vize alarak İbrahim Arı adına yurtdışına kaçan Alaattin Çakıcı'nın, menajer Sinan Engin'le defalarca telefonda görüştüğü belirlendi. Vize işlemleri sırasında Engin'in, Gençağa Gencay Çakıcı'yla şifreli olarak konuştuğu, eksik belgeleri anlatmak için "Kramponlar, formalar eksik" dediği iddia edildi. Çakıcı'nın, BJK'li futbolcu Sergen Yalçın ve eski milli futbolcu Rıdvan Dilmen'e de yardım ettiği öne sürüldü. 

Borçlar için Çakıcı devrede 

Sinan Engin ile yaptığı telefon görüşmeleri ortaya çıkan Alaattin Çakıcı'nın sadece Engin'le değil, spor dünyasından başka kişilerle de görüştüğü öne sürüldü. BJK'li futbolcu Sergen Yalçın'ın, Karadenizli bir tefeciden aldığı borç nedeniyle sıkıştırılınca, Çakıcı'dan yardım istediği iddia edildi. Yine FB'li eski futbolcu ve teknik direktör Rıdvan Dilmen'in, borsada kaybettiği paralar için yardım talep ettiği öne sürüldü. İddiaya göre Çakıcı da, Dilmen'in borsada parasını kaybeden eski futbolcu Mecnur Çolak'la görüştü. Bu arada Çakıcı'nın kullanması için, Arı ve Albayrak'a pasaport çıkarttırdığı iddia edilen Evcil'in akrabası Fırat Ardıç, Organize Suçlar Şube Müdürlüğü ekiplerince gözaltına alındı. 
Sinan Engin ile 62 görüşme 

İstanbul Organize Suçlar Şube Müdürlüğü, Çakıcı'nın kaçışıyla ilgili soruşturmayı sürdürürken, BJK Menajeri Engin'le ilişkilerini ortaya çıkardı. Alaattin Çakıcı ile defalarca telefon konuşması yapan Engin'in, Gençağa ve Adem Çakıcı ile de son 2 ay içinde 62 kez telefon görüşmesi yaptığı belirlendi. Bu arada Çakıcı ailesinden Aytuğ, Ali, Gönül, Fahrettin Çakıcı ile Çakıcı'nın sağ kolu Adnan Çiçek'in de Beşiktaş referansıyla vize alarak yurtdışına çıktıkları öne sürüldü. 

Futbolcu bakmaya gidebilir 
Polis tarafından Çakıcı'nın takibi sırasında dinlenen telefon görüşmelerine göre, Engin, Alaattin Çakıcı'nın vizesi için gelen evrakın eksik olduğunu Gencağa Çakıcı'ya anlatmak için şöyle konuştu "Kramponlar, formalar eksik. Onların tamamlanması gerekiyor. Onlar da tamamlandıktan sonra İbrahim Arı Alaattin Çakıcı'nın kullandığı pasaport , yurtdışına futbolcu bakmaya gidebilir." 
Engin, bir başka görüşmede Gençağa Çakıcı'ya, "Vallahi abi bunaldım. Bu işler öyle kolay değil. Eskisi gibi değil. Bu son artık, bir daha bu işi yapamam" dedi. 
Gençağa Çakıcı ise, "Sıkma canını Sinan. Sen halledersin, biliyorum" dedi. Engin, bir görüşmede de yine Gençağa Çakıcı'ya bu işlerin kendisini ve kulübü zora soktuğunu söyledi. Vizelerin alınmasından sonra 29 Nisan'da Alaattin Çakıcı, Engin'le telefon görüşmesi yaptı. Çakıcı, Engin'e, "Baba Sinan" diye hitap etti. Engin ise, "Estağfurullah abi, ne haddimize ama bugün mutlaka malzemeleri al, unutma, her şey halloldu" dedi. 
Çakıcı'nın geçen yıl, Beşiktaş'ın şampiyonluk kutlamalarının kendi adamının işlettiği bir yerde yapılmasını istediği, ancak yönetimin bunu kabul etmemesi üzerine Engin'e kızdığı da konuşmalardan anlaşıldı. 
Bir başka konuşmada ise Çakıcı'nın, "Kulüp üzerindeki ağırlığımı biliyorsun, şampiyonlukta benim hiç mi katkım yok Ben hayattayken kimse size bir şey diyemez" dediği bildirildi. 

Çakıcı kongre üyesi 

Bu arada Alaattin Çakıcı'nın BJK Kongre Üyesi olduğu belirlendi. Süleyman Seba'nın başkan olduğu dönemde kulübe üye olarak katılan Çakıcı'nın 27 Aralık 1984 tarihinde 4058 üye numarasıyla kaydolduğu öğrenildi. Çakıcı'nın kamuoyunda henüz tanınmadığı 1 Nisan 1984 tarihindeki kongrede de 'salon güvenliğini' sağladığı iddia edildi. 

Turist gibi kaçtı... 

Organize suç örgütü lideri olduğu gerekçesiyle mahk m olan ve 8 ay daha cezaevinde yatması gereken Alaattin Çakıcı hakkında, Yargıtay'ın kararı sonrasında 3 Mayıs akşamı yakalama müzekkeresi çıkarıldı. Ancak Çakıcı'nın, karardan 7 saat önce, Antalya'dan "Brutus" isimli yatla Rodos'a kaçtığı ortaya çıktı. 
Polis, 5 Mayıs'ta İzmir Foça'da Çakıcı'yı yakalamak için yaptığı operasyondan eli boş döndü. Sadece Nesim Malki cinayeti sanığı işadamı Erol Evcil'le, Çakıcı'nın yeğenleri Barış ve Adem Çakıcı'nın da aralarında bulunduğu bazı kişiler gözaltına alındı. Sorgulanan yat sahibi Mehmet Salih Hantal ise Çakıcı olduğunu bilmediği kişinin sakal bırakıp şapka taktığını, Rodos'a yaklaştığında da tıraş olup kıyafet değiştirdiğini anlattı. Hantal, DGM'den serbest bırakıldı. 
Çakıcı'nın yurtdışına kaçarken, iki pasaportu olduğu belirlendi. İbrahim Arı adına çıkarılan pasaportu, yurtdışına çıkışta kullanmıştı. Diğer pasaport ise Alaettin Albayrak adınaydı. Evcil'in yanında çalışan bu kişiler de bırakıldı. 
En kritik soru ise bu iki pasaporta vize nasıl alınmıştı Şengen vizesi, Başkan Serdar Bilgili imzalı, BJK antetli referans yazısıyla alınmıştı. "Beşiktaş Travel" imza ve mührünü de taşıyan yazıda, "İbrahim Arı, kulüp yöneticisidir. Kendisi bilgimiz dahilinde İtalya'ya gidip dönecektir" deniliyordu. 
Bilgili, vize işleminden haberi olmadığını açıklarken, araştırma sonrasında, vize formuna imza atan Kerem Eymür'ün işine son verildi. Sinan Engin ise DGM'de konuyla ilgili ifade verdi. 




</TEXT>
</DOC>
