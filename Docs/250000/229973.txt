<DOC>
<DOCNO> 229973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo13.html </URL>
<DATE> 2004/04/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Trabzonspor Ali Aydın, haketmediği şöhretin bedelini, ödemiştir... 
</HEADLINE>
<TEXT>

     Trabzonspor Kulübü Genel Sekreteri Yusuf Ziya Yılmaz, ''Ali Aydın, haketmediği şöhretinin bedelini hakettiği yere, hakemlik dışına çıkarak ödemiştir'' dedi. 
     Yusuf Ziya Yılmaz, Mehmet Ali Yılmaz Tesisleri'nde düzenlediği basın toplantısında, spor kamuoyunda Galatasaray-Beşiktaş maçıyla başlayan hakem Ali Aydın ve verdiği kararlarla ilgili tartışmalarda Trabzonspor'un tepkisinin iyi anlaşılamadığını, bu nedenle kulüp yaklaşımını yeniden ve net bir biçimde ortaya koyma ihtiyacını hissettiklerini söyledi. 
     Ali Aydın'ın Galatasaray-Beşiktaş maçındaki tutumunun kullanılabilecek en masum ifadeyle hatalar zinciri olduğunu ve bu hatalardan Galatasaray, Beşiktaş ve Trabzonspor kulüplerinin olumsuz etkilendiğini ifade ederek, şöyle devam etti 
     ''Trabzonspor'un muhatap olduğu ilk olay bu değildir. Trabzonspor, geçmişte hakem hataları yaşamıştır. Trabzonspor camiası o zaman da soğukkanlı, seviyeli ve dik duruşunu muhafaza ederek olayları başka amaçlar için kullanma hevesinde girmedi. Ne yazık ki basında izlediğimiz bugünkü avukatlar, o gün suskun kalmışlardı. Her olaya kendilerine göre yaklaşan, menfaatleri doğrultusunda kullanmak isteyenler Trabzonspor'un değerlendirme ölçülerinin dışandadır. Ali Aydın'a gelince Kendisi yine aynı masum ifadeyle söylemek gerekilirse büyük hatalar yaparak spor kamuoyunda tartışılır olmuştur ve haketmediği şöhretinin bedelini hakettiği yere, hakemlik camiasının dışına çıkarak ödemiştir.'' Böyle bir durum karşısında ''düşene sen de vur'' mantığıyla hareket etmeyeceklerini kaydeden Yılmaz, ''Böyle olaylardan geleceğe yönelik çıkar elde etme hesapları yine Trabzonspor'un davranış biçimi olamaz. Ancak her olayı kendi hesapları adına çıkara dönüştürme alışkanlığı içinde olan bazı basın kurumları ve kişiler yine sahnededir. Trabzonspor'un ismini kullanma konusunda bilinçli bir unutkanlığa sahip olanlar bile Trabzonspor'u kullanarak federasyona ve başkanına saldırmaktadır'' diye konuştu. 
     Federasyon başkanına saldırmanın kendilerinin davranış biçimi olamayacağını belirten Yılmaz, şöyle konuştu 
     ''Hakem hatalarıyla mutlu olanların yine hakem hatalarıyla mutsuz olduklarında federasyona saldırmaları izah edilemez bir çelişkidir. Bunun arkasında hesap gizli olmaktan çıkmıştır. Bu sayın Haluk Ulusoy'un adaylığını engelmemeye yönelik, cılız ama organize bir harekettir. Bugün gürültü çıkaranlar geçmişte yaşananlar karşısında bir fısıltı tepkisi dahi verebilselerdi masumiyetlerine biraz olsun inanabilirdik. Trabzonspor, hiç kimsenin çıkar hesaplarına alet olmaksızın Türk futbolunu kaosa sürüklemek isteyenlerin karşısında ve doğruların yanındaki onurlu ve dik duruşunun kararlılıkla sürdürecektir.'' Yılmaz, bir gazetecinin GSGM'nin son raporunda federasyon başkanlığı için ''üniversite mezunu olma'' koşulu istenmesini nasıl değerlendiriyorsunuz biçimindeki sorusunu, ''Türkiye'nin yönetiminde yüksek okul mezunu aranmadığı yerde, federasyon başkanlığı konusunda bu şartın aranmasını komik ve mesnetsiz buluyorum. Bunlar, oyunların ve tezgahların ifadesidir'' diye konuştu. 

     
</TEXT>
</DOC>
