<DOC>
<DOCNO> 206858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur10.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Devlet Başkanı Esad Ankara'da... 
</HEADLINE>
<TEXT>

     Suriye Devlet Başkanı Beşşar Esad, Cumhurbaşkanı Ahmet Necdet Sezer'in davetlisi olarak resmi ziyaret için Ankara'ya geldi. 
     57 yıl aradan sonra Türkiye'yi ziyaret eden ilk Suriye devlet başkanı olan Esad, Esenboğa Havaalanı'nda, Dışişleri Bakanı ve Başbakan Yardımcısı Abdullah Gül ile Devlet Bakanı Kürşat Tüzmen tarafından karşılandı. Karşılama törenin de Bakan Tüzmen'in eşi Perihan Tüzmen de hazır bulundu. 
     Eşi Esma Esad ile Ankara'ya gelen Esad, ilk olarak Anıtkabir'i ziyaret edecek. Cumhurbaşkanı Sezer tarafından Çankaya Köşkü'nde resmi törenle karşılanacak Esad, baş başa ve heyetlerarası görüşmelerin ardından, TBMM Başkanı Bülent Arınç ve Başbakan Recep Tayyip Erdoğan ile görüşecek. Cumhurbaşkanı Sezer, konuk devlet başkanı onuruna akşam yemek verecek. 
     
</TEXT>
</DOC>
