<DOC>
<DOCNO> 214848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/dunya/adun.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Delikanlı Başkan 
</HEADLINE>
<TEXT>

   Gürcistan'da yolsuzluğa batmış Şevardnadze'yi deviren Saakaşvili, kendisi için bir şey istemediğini kanıtladı. Başkanlık nimetlerini elinin tersiyle iten yeni Başkan, Moskova'ya 'economy class'ta uçtu 
      Cenk Başlamış 

   Moskova 

   
   Gürcistan Devlet Başkanı Mihail Saakaşvili, iktidara gelmesinden bu yana çizdiği halkçı lider portresiyle hem halkın sempatisini topluyor hem de ülkesinin tasarruf yapmasını sağlıyor. 
   Avrupa'nın en genç lideri olan Saakaşvili'nin 36 önceki gün Moskova'ya yaptığı resmi ziyarette ülke hazinesine kazandırdığı para 100 bin dolar yaklaşık 134 milyar lira civarında. Bunun nedeni, Rusya'ya başkanlık jetiyle değil, Gürcistan Havayolları'na ait tarifeli bir seferle gelmesi, dahası masraflı olmasın diye ekonomik sınıfı tercih etmesi. 
   
   Sarayda kalmıyor 
   Tiflis'ten Moskova'ya gelen Boeing 737 tip uçakta korumalarını uzaklaştırarak diğer yolcuların arasına oturan tutumlu lider, gezi boyunca ziyaretle ilgili belgeleri inceledi. Belki de Saakaşvili'ye yakın olmak için business bileti alan 18 yolcu ise düş kırıklığına uğradı. 
   Gürcü Havayolları, Saakaşvili'nin alçakgönüllülüğü karşısında hindi eti, jambon, tatlı ve ekmekten oluşan mönüsünü değiştirme gereği hissetmedi. Uçuş başkanlık jetiyle yapılsa fatura 100 bin dolar olacaktı. Oysa Tiflis - Moskova - Tiflis bileti sadece 300 dolara çıktı. 
   Kasım ayında "Kadife Devrim"le dönemin lideri Eduard Şevardnadze'yi deviren, ocak ayındaki seçimleri büyük farkla kazanan Saakaşvili, başkanlık konutunda oturmak yerine Tiflis'te iki odalı bir dairede kalmaya devam ediyor. Peki, bütün bunlar gerçekten Saakaşvili'nin içinden mi geliyor, yoksa popülizm mi yapıyor Saakaşvili, Moskova Üniversitesi'nde öğrencilerle sohbet ederken bu konuya şöyle değindi 
   "Aslında istediğim zaman kullanabileceğim jetim ve helikopterlerim var. Başkanlık konutunda oturmama da herhalde kimse itiraz etmez. Ama Gürcü halkı bu durumdayken devlet başkanının onlardan biri gibi yaşaması gerektiğini düşünüyorum. Halkın ekonomik koşulları düzeldiğinde jetime de binerim, konutumda da otururum." 
   
   Küçük ve gururlu 
   Moskova'daki Gürcü Ortodoks Kilisesi'nde ziyaretinin başarılı geçmesi için dua eden Saakaşvili'nin Rusya Devlet Başkanı Vladimir Putin'e ilk sözleri, "Sizinle dost olmak istiyoruz. Küçük, ancak gururlu bir ülkeyiz" oldu. 
   
   
</TEXT>
</DOC>
