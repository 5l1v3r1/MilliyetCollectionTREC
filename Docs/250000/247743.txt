<DOC>
<DOCNO> 247743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko07.html </URL>
<DATE> 2004/06/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkler en çok otomobili için sigorta yaptırıyor... 
</HEADLINE>
<TEXT>

     Dilek Akın 

Türkiye'de sigorta sektörünün istenilen düzeyde olmadığı, Avrupa ülkelerinde kişi başına ortalama 2 bin dolar olan sigorta harcamalarının Türkiye'de 34 dolar seviyesinde kaldığı bildirildi. 
     Generali Sigorta A.Ş Genel Müdürü Mustafa Akan, sigortanın bir güvenceyi ifade ettiğini, kişilerin, sigorta yaptırmak suretiyle evini, otomobilini, gayrimenkulunu ya da sağlığını güvence altına alabildiğini vurguladı. 
     Türk toplumunda en fazla otomobil sigortasının ilgi gördüğünü, kişilerin oldukça sık yaşanan trafik kazalarını göz önünde tutarak malını güvenceye almak istediğini anlatan Akan, şunları söyledi 
     ''Otomobilin dışında, yıllık bir kaç milyon lira bedeli olan yangın, deprem ve konut gibi sigorta türleri yeterince ilgi görmüyor. Oysa birkaç milyarı bile bulabilen otomobil kaskoları oldukça fazla. Özellikle yeni bir otomobil alan sigortasını yaptırmadan trafiğe çıkmaya cesaret edemiyor.'' Akan, yapılan istatistiklere göre, kişi başına yıllık sigorta harcamasının Amerika'da 3 bin 500 dolar, İtalya'da bin 400 dolar, İngiltere'de 2 bin 600 dolar olduğunu vurgularken, şöyle devam etti 
     ''Avrupa ülkeleri dikkate alındığında ise ortalama 2 bin dolar olan kişi başına yıllık sigorta harcaması Türkiye'de 34 dolar. Görüldüğü gibi arada fark değil, adeta uçurum var. Bunun nedeni ise oldukça çeşitlidir.'' 
     
     KADERCİLİK VE AİLE BAĞLARI 

     Akan, kişilerin sigorta işine sıcak bakmamasının en önemli nedenlerinden birinin ekonomik olduğunu, ancak bunun yanında kaderci yaklaşım ve aile bağlarının da rol oynadığını savunurken, şunları kaydetti 
     ''Kadercilik, bizim toplumumuzda ve dinimizde var. Kaderimizde varsa olur derler. Ayrıca Türk toplumunda aile bağları çok güçlü. Bu nedenle, kişi açıkça ifade etmese de benim başıma bir zarar gelirse ailem gerekli desteği gösterir düşüncesi var. Bu da kişinin malını güvence altına almasında engelleyici oluyor. 
     Aile bağlarının güçlü olması toplumsal açıdan son derece güzel. Avrupa ülkelerinde bu kadar sıkı bağı bulamazsanız. Kişi maddi yönden bir zarara uğramışsa kendi başının çaresine bakmak durumunda. Bu nedenle de malını sigorta ile güvence altına alma zorunluluğunu hissettiriyor.'' 
     
     ZORUNLU DEPREM SİGORTASI UYGULAMASI 

     Akan, halk arasında ''zorunlu deprem sigortası'' olarak bilinen Doğal Afet Sigortaları Kurumu DASK olarak kesilen poliçe sayısının da, oldukça sınırlı olduğunu belirtti. 
     Adı gibi zorunlu olmasına rağmen, yaptırmayanlara cezai müeyyide uygulanmadığı için bu sigorta türünün dikkate alınmadığına işaret eden Akan, konuşmasını şöyle sürdürdü 
     ''Kişiler sadece ev alırken ya da satarken tapu işlemleri sırasında istendiği için zorunluluktan deprem sigortası yaptırıyor. Oysa, herhangi bir afet durumunda devlet artık sorumlu olmayacak. Evini sigorta ettirenler bedelini alacak, ettirmeyenler tek kuruş para alamayacak. 
     DASK'a olan ilgisizlik nedeniyle bu sigortayı yaptırmayanlara cezai müeyyide uygulanması ya da sigortanın cazip hale getirilmesi için bir takım yasal düzenleme hazırlıkları yapılıyor. Sanırım bu gerçekleşmeden DASK sadece ev alınıp satılırken yapılan sigorta türü olmaktan ileri gidemeyecek.'' Akan, DASK'la ilgili düzenlemeler yürürlüğe girdiğinde artık her evde bir sigorta lafının edileceğini, bunun da sigorta bilincinin gelişimine katkı sağlayacağına inandığını anlattı. 
     Sigorta konusunda eğitimin önemli rol oynadığını, ancak hiç bir sigorta şirketinin ''Ben halkı sigorta konusunda bilinçlendireceğim'' diyerek ortaya çıkamayacağını vurgulayan Akan, şunları kaydetti 
     ''Bunun için kitle iletişim araçlarını kullanmak gerekecek, ancak bu oldukça pahalı. Bu bilinç öyle reklamla, ilanla olacak bir şey de değil. Öncelikle bireylerin kendilerini bu konuda bilinçlendirmeleri, bir doğal afet ya da felaket yaşanırsa kaybettiği mala yeniden nasıl sahip olabileceğini düşünmesi gerekir. Sigorta bilinci, ancak böyle gelişir.'' 

     
</TEXT>
</DOC>
