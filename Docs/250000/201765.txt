<DOC>
<DOCNO> 201765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/spor/bnba.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizimkiler döküldü 
</HEADLINE>
<TEXT>

   NBA'de forma giyen temsilcilerimiz, takımlarının son oynadığı maçlarda bekleneni veremediler. San Antonio Spurslu Hidayet Türkoğlu sıfır çekerken, Detroitli Mehmet Okur da 2 sayı ile yetindi 
      
   Yedi boş şut 
   SON şampiyon San Antonio Spurs, deplasmanda Houston Rockets'ı 71 - 67 yenerek, 24. maçında 14. galibiyetini aldı ve son sıradan kurtularak, beşinciliğe çıktı. Spurs'de 8 dakika forma giyen Hidayet Türkoğlu, 2 üç sayılık, 5 de iki sayılık atışların hiçbirinde isabet bulamadı ve maçı sayı atamadan tamamladı. Türkoğlu, sadece 2 savunma ribaundu aldı. 
   
   Duncan sağolsun 
   TIM Duncan'ın, 22 sayı, 10 ribaunt ve 5 blokluk performansı konuk ekibe üst üste 5. zaferini getirdi. Merkez Grubu'nda kötü gidişini sürdüren Detroit Pistons ise, deplasmanda Cleveland Cavaliers'a 95 - 86 yenilerek, üst üste üçüncü yenilgisini aldı. Bu sezon 23. maçında 9. kez sahadan boynu bükük ayrılan Pistons dördüncü sıraya indi. 
   
   Buldozer Boozer 
   PİSTONS'TA Mehmet Okur, 11 dakika görev aldı, 2 sayı ve 2 ribaunt yaptı. Okur, 1 kez denediği 3 sayılı atışta isabet bulamazken, 7 iki sayılık atışının da yalnızca 1'ini sayıya çevirdi. Cavaliers'ta Carlos Boozer, 28 sayıyla kariyerinin en yüksek rakamına ulaştı, 9 da ribaunt aldı. Diğer maçta New Orleans Hornets, deplasmanda Phoenix Suns'ı 111 - 101 yendi. 
   
   
</TEXT>
</DOC>
