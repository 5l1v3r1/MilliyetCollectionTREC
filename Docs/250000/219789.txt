<DOC>
<DOCNO> 219789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko26.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kretschmer Türkiye'de çoğu kez yeseler kağıt üzerinde kalmakta 
</HEADLINE>
<TEXT>

     Avrupa Komisyonu Türkiye Temsilcisi Büyükelçi Hansjörg Kretschmer, Türkiye'de kurallar ya da yasaların çoğu kez kağıt üzerinde kaldığını, hayata geçirilemediğini bildirdi. 
     Rekabet Kurumu'nun düzenlediği ''Avrupa Birliği'ne Tam Üyelik Sürecinde Yatırım Ortamının İyileştirilmesi ve Rekabet Politikası'' konulu sempozyuma katılan Kretschmer, gazetecilerin sorularını da yanıtladı. 
     Kretschmer, hükümetin gerekli çalışmaların yapılması ve adımların atılmasının önemini kavradığına inandığını dile getirerek, ''Bunları yapmaya devam edeceklerdir. Yatırımları daha yüksek seviyeye çıkarmak anlamında'' dedi. 
     Bir gazetecinin serbest bölgelerde vergi muafiyetinin kaldırılması ve yabancı sermayenin bu bölgelerde toplandığını belirtmesi üzerine Kretschmer, bu durumun rekabetteki bozuklukları düzelteceğini ve ıslah edeceğini söyledi. 
     Kretschmer, milli geliri bin 500 doların altında olan illere verilen teşviklere ilişkin bir soru üzerine ise hükümetin daha az gelişmiş olan bölgelerde yatırımı artırmak amacıyla böyle bir uygulamaya gittiğine işaret ederek, bunun doğru ve uygun bir karar olduğunu vurguladı. 
     
     ''REFORMLARIN YAPILMASINA DEVAM EDİLMELİ'' 
     Yatırımcı Danışma Konseyi'nin 15 Mart'da İstanbul'da toplanacağının anımsatılarak, toplantıya katılacak yabancı şirketlerin Türkiye'ye bakışını nasıl değerlendirdiğine yönelik bir soru üzerine de Kretschmer, Türkiye'de doğrudan yabancı yatırımcının çok düşük seviyede bulunduğuna dikkat çekti. 
     Hansjörg Kretschmer, şöyle devam etti 
     ''O nedenle bu tarz yatırımcılar Türkiye'ye tabii ki düşük oranda yatırım yapmaktalar. Türkiye aslında büyük bir ekonomik potansiyele sahip. Hükümet de bunun bilincinde ve bu yönde birtakım reformlar yapmakta, yapmaya başlamış durumda. Bu nedenle gerek adli sistemde, gerek rekabet politikası sisteminde olsun reformlar yapılmaya devam etmeli ki yatırım ortamında daha fazla iyileşme sağlanabilsin.'' Yabancı sermayeyi caydıran olumsuz faktörlere de değinen Kretschmer, en önemli unsurlardan birinin hukuki belirsizlik ve yetersiz adli sistem olduğuna işaret ederek, ''Bundan dolayı yatırımcılar bir sorunla karşılaştığında, bunun çözümünün ne olarak karşılarına çıkacağını bilemedikleri için tedirginlik duymaktalar'' dedi. 
     
     EŞİTSİZLİK SÖZ KONUSU 
     Türkiye'de kurallar ya da yasaların çoğu kez yazılı, kağıt üzerinde kaldığını ifade eden Kretschmer, şöyle konuştu 
     ''Bunlar hayata geçirilememekte. Burada bir ayırımcılık, eşitsizlik söz konusu. Kurallar, yasalar birtakım şirketlere uygulanırken, diğerlerine uygulanmamakta. Bu da bize eşit düzlemde bir oyun sahası yaratmamakta. 
     Devlet yardımları da halen bazı şirketlere verilmekte, bazılarına verilmemekte. Özellikle de yabancı menşeli şirketlere verilmemekte. Burada bir şeffaflık söz konusu değil. Bu bağlamda özelleştirme süreci de henüz tamamlanmış değil ve birtakım şirketler, yine eşit bir düzlem sahasında özellikle de özel şirketler kamu şirketleriyle rekabet edememekte.'' 
     
</TEXT>
</DOC>
