<DOC>
<DOCNO> 225922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur16.html </URL>
<DATE> 2004/03/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Hırsızı, filmler ele verdi 
</HEADLINE>
<TEXT>

     Bolu'da polisin bulduğu ve fünye ile patlattığı sahipsiz çantadan çıkan fotoğraf makinesindeki filmden, hırsıza ulaşıldı. 
     AA muhabirinin aldığı bilgiye göre, polis ekipleri, bir mezarlığa bırakılan çanta buldu. Bomba İmha ekipleri çantayı fünye ile patlattı. Terörle Mücadele Şubesi ekipleri çantadan çıkan 2 fotoğraf makinesi, dürbün, kıyafetler ve takıları, sahibinin bulunması için Asayiş Şube Müdürlüğü'ne teslim etti. 
     Fotoğraf makinelerinden birinin içindeki filmleri inceleyen polis, banyo yaptırıp bastırdığı fotoğrafta yer alan kişiyi araştırmaya başladı. Çantadaki parmak izlerinin, daha önce başka bir suçtan gözaltına alınan Ümit Güden'e ait olduğunu tespit eden polis, fotoğraftaki şahsın da Ümit Güden olduğunu belirledi. 
     Gözaltına alınan Ümit Güden, ifadesinde, mezarlığa bıraktığı çantadaki eşyaları Kültür Mahallesi'nde bir evden çaldığını belirtti. 
     Asıl mesleği aşçılık olan ve hırsızlık amacıyla girdiği evlerde yemek pişirip televizyon izlediği bildirilen Ümit Güden, çıkarıldığı mahkemece tutuklandı. 
     Bu arada, bomba imha ekiplerinin bulduğu çantayı polisten teslim alan Atilla Kiraz, çantanın yurtdışında yaşayan bir yakınlarının evinden çalındığını söyledi. Kiraz, ''Polisler çantanın bize ait olduğunu, uçak bagaj fişinden tespit etmişler'' dedi. 
     
</TEXT>
</DOC>
