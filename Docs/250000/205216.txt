<DOC>
<DOCNO> 205216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur40.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vizontele Tuuba'nın afişi seçildi... 
</HEADLINE>
<TEXT>

     Beşiktaş Kültür Merkezi BKM tarafından ''Vizontele Tuuba'' filminin afişini izleyicilerin belirlemesi amacıyla cep telefonu mesajı ve internet üzerinden başlatılan oylama sonuçlandı. 
     Beşiktaş Kültür Merkezi'nden yapılan yazılı açıklamaya göre, filmin asıl afişi olmaya aday 20 afişin yer aldığı ''www.vizonteletuuba.com'' adresi, iki haftada 967 bin 543 kişi tarafından ziyaret edildi ve oy kullanıldı. 
     Afişi belirlemek için oy vermek isteyenler, ayrıca cep telefonlarıyla ''7680''e mesaj gönderdiler. 
     ABD, Almanya ve çeşitli Avrupa ülkelerinden de katılımın olduğu oylama sonucunda, kullanılan oyların yüzde 16'sını alan ''1010'' numaralı afiş birinci seçildi. 
     Seçilen afişe oy verenler arasından belirlenen 20 kişinin ismi, 31 Aralık Çarşamba günü internet aracılığıyla açıklanacak. Söz konusu 20 kişi, filmin 23 Ocak 2003 tarihinde gerçekleştirilecek ilk gösterimini filmin oyuncularıyla birlikte izleyecek. 
     
</TEXT>
</DOC>
