<DOC>
<DOCNO> 213082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/soneko10.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika petrolünde dünya devlerinin kıyasıya savaşı... 
</HEADLINE>
<TEXT>

     Ortadoğu petrollerinin siyasi, askeri ve her türlü istikrarsızlık ortamında pek de güvenli, sürdürülebilir sevkiyat ümidi vermemesi karşısında, Afrika'nın petrol üreticisi ve ihracatçısı ülkeleri, dünya ekonomisinin devlerinin rekabet sahasına döndü. 
     Petrol ihtiyacının giderek daha büyük kısmını Afrika'dan karşılayan Çin'in Devlet Başkanı Hu Jintao, bu trendi vurgularcasına, Afrika'nın petrol ihracatçısı ülkelerinde resmi geziye çıktı. 
     Hu, Kuzey Afrika'daki Cezayir'e de uğrayarak, Fransa, Mısır Orta Afrika ülkesi Gabon'u kapsayan ziyaretini tamamladı. 
     Hu, Cezayir'de enerji ve telekomünikasyon alanlarında ikili işbirliği anlaşmaları imzaladı. Çin, bu ülkenin petrol sektörüne Temmuz 2003'de 350 milyon dolar yatırım yaptı, Cezayir'in güneyindeki Zarzatine petrol yataklarının geliştirilmesi projesi 2008'de tamamlanacak. 
     Cezayir, ayrıca, Çinli müteahhitlik şirketlerine apartmanlar ve diğer konut inşaatları ihalelerini verdi, Çinli inşaat işçilerine bugünlerde sıklıkla rastlanıyor. Çin-Cezayir ticaret hacmi 1982-2001 döneminde 170 milyon dolardan 292 milyon dolara, 2002-2003'de ise yüzde 72 artışla 745 milyon dolara çıktı. 
     
     DEVLER AKIN EDİYOR 
     Dünya ekonomisinin öndegelen ülkeleri Çin, ABD, Japonya, Avrupa ülkeleri ile giderek artan ölçüde Hindistan, Ortadoğu'nun istikrarsız petrol kaynağına bağımlılıktan kurtulup, Batı Afrika, Hazar Denizi, Rusya, Güney Amerika ve başka yerlerdeki geleneksel olmayan petrol kaynaklarına akın ediyor adeta. 
     Afrika ülkelerinde petrol arama-çıkarma ve madencilik çalışmalarını genişleten Çin, Kuzey Afrika'nın hala siyasi istikrarsızlıkların pençesindeki ülkesi Cezayir'deki rafinerilere geçen yıl yüzmilyonlarca dolarlık yatırım yaptı. 
     Angola, Nijerya, Gabon ve diğer petrol üreticisi Afrika ülkelerinde Çin ve diğer Asya ülkeleri geçen yıl Avrupa ve ABD ile geçen yıl çok sıkı, acımasız rekabete girişti. 
     Çin ve diğer Asya ülkeleri sermayeli şirketler Afrika ülkelerinin sömürge döneminin kötü hatıralarından kalan tepkileri ve şüphelerini çekmiyor, ülkenin içişlerine karışmakla suçlanmıyorlar. 
     Mesela, Sudan'da Kanadalı bir şirket, petrol geliriyle iç savaşın fonlandığı yolundaki şikayetler karşısında 2002'de bu ülkeden çekilince, Çin, Hindistan ve Malezya'nın başını çektiği Asyalı şirketlerle ortaklıklar halinde yeni petrol şirketleri 2003'de ülkeye giriş yaptı. 
     Dahası, Çin, diğer yabancı şirketlerin sıkıntıları olan mesela Sudan gibi ülkelere yatırıma istekli, Çinlilerin kendi gündemleri var ve kendi gündemlerine göre de hareket ediyorlar. Çinlilerin esas, temel kaygısı yeterli petrol arzını ve yeterince çeşitli kaynaklardan petrol ve enerji arzını temin etmek. 
     Birçok analist, ''Çin'in şimdilerde parasını, Kazakistan, Peru ve Gabon gibi sorgulanabilir petrol arzı kaynaklarına gömüyor olabileceği'' kanısında. Nitekim, keşif çalışması yapılan petrol kuyuları giderek kuruyor, Gabon'daki petrol kaynakları da yakında tükenebilir. 
     Yılda yüzde 9.9 büyüyen Çin ekonomisinde, şirketler ve ailelerin otomotiv sahipliğindeki artışlar, petrol talebini geçen yıl yüzde 10, ithalatı da yüzde 30 büyüttü. Çin son zamanlara kadar petrol ithalatının yüzde 60'ını Ortadoğu'dan karşılıyordu, fakat, bölgenin istikrarsızlığı Çin'i de bu kaynaktan başka yerlere uzaklaştırıyor. 
     
</TEXT>
</DOC>
