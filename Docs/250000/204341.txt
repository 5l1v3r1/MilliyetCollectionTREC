<DOC>
<DOCNO> 204341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/yazar/yilmaz.html </URL>
<DATE> 2003/12/25/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
'Özelleştirmeyi beceremezler' 
</HEADLINE>
<TEXT>

   Amerikan finans piyasasında 1980'lerden beri yer edinen Köprülü, "IMF'dekilerin ağzı açık kaldı" diyor 
      
   Amerika'nın kalbi New York'ta faaliyet gösteren finans ve yatırım şirketi Multilateral Funding International'ın Başkanı Murat Köprülü, özelleştirme ile ilgili sözleri ağzında yuvarlanmıyor direkt olarak "Beceremezlmer" diyor. 
   Türkiye'nin özelleştirme karnesini değerlendirirken, Turgut Özal dönemine kadar giden Köprülü "Başarılı olduğumuz dönem yok" nitelemesinde bulunuyor. Ve örnekler veriyor 
   Petkim'i Uzanlar'a satıp, geri aldılar. Japonlar tüm dünyaya Tekel'i aldıklarını ilan etmelerine karşılık, fiyatı uygun görmeyip ihaleyi iptal ettiler. Ankara'da bir "Bay X" çıkıyor, özelleştirme engelleniyor... 
   13 Ocak'ta sonucu açıklanacak Tüpraş ihalesi için de çok olumlu görüş belirtmiyor Köprülü. 
   "Dünyanın önde gelen petrol şirketleri Enron, BP gibi firmalar bu ihaleye girmedi. Girenler Rusların petrol şirketi Efremov ile Çukurova Grubu'nun başını çektiği Anadolu Ortak Girişimi. Amerika'da büyük enerji şirketlerine ihaleye niye girmediklerini sorduğumda Vakit kaybedemeyiz diyorlar." 
   28 Ocak'ta Başbakan Recep Tayyip Erdoğan Washington'da Beyaz Saray'ı ziyaret edecek, tablo değişecek mi 
   Köprülü, Türkiye - ABD ilişkilerinin mart ayında Meclis'ten geçmeyen tezkerede girdiği negatif pozisyondan, 20 Kasım İstanbul eylemlerinden sonra pozitife döndüğünü belirtiyor. Bir tür 'ortak düşman kardeşliği'... 
   Yabancı sermaye yatırımlarına gelince, bürokrasi bir yana yine handikaplar var 1990'ların ortasında Tuborg ve Çukurova Elektrik ile Tampleton Fon macerası, Turkcell - Sonera Telia ortaklığındaki kötü niyet izleri, Motorola - Telsim hüsranı .. 
   Bankacılık, yolsuzluk denince de, Köprülü dolu... 
   "Rüşvetin yaygın olduğu Rusya'da bile, 1998'de yaşanan finans krizinde, Türkiye'deki gibi milyarlarca dolarlık banka hortumları çıkmadı. Yolsuzluk sıralamasında Türkiye birinci sırada. Hangi bankacı hapiste İmarbank olayında, IMF'cilerin ağzı açık kaldı." 
   Köprülü, ekonomideki iyileşmelere karşılaştırmalı olarak bakıyor. Gelişmiş ekonomilerde enflasyon oranı yüzde 6'larda olurken, Türkiye yüzde 80'leri yaşıyordu. Bu ülkelerde enflasyon sıfıra indi, Türkiye yüzde 12 hedefliyor. Dünya piyasaları ile karşılaştırmalı olarak baktığımızda, Türk ekonomisinin reel anlamda iyileştiğini söyleyemek için erken. 
   IMF'nin istediği yüzde 6.5 faiz dışı fazla, bir puan aşağıya indiğinde, ekonomi yeniden bıçak sırtına oturacak. Sıkı para politikası zorunluluğu Türk ekonomisini baskı altına alırken, yerel seçimler endişe yaratıyor. 
   Her şeye rağmen Köprülü, Türkiye'den haftada en az bir - iki tane risk sermaye ve fon yatırımı teklifi geldiğine de işaret ediyor. 
   Dışarıdan bakanlar mazaret dinlemiyorlar iş ortada, yolsuzluk ekonomisini artıya geçirmek gerekiyor 
   
   İki saraylı, bir yalıda buluştu    Boğaz'ın dalgasının kendini attığı Ethem Pertev Yalısı'nın haremliğindeyiz ortada havuz, karşımızda selamlık... 
   Duvarda Topkapı Sarayı hizmetkarlarının resimleri, kütüphanede Cassas'ın Voyage'ı, sultanların portleri ve Noel ağacını süsleyen 21. yüzyıl ürünü sadrazam giysili bebekler. 
   Türkiye'nin ilk hazır ilacı, "Pertev Kuvvet Şurubu" üreticisi eczacı Ethem Bey zamanında ünlenen yalının ilk sahibi, Fatma Hanım. Saraydan yaşlanarak ayrılan sultanın gözdesi Fatma Hanım'a 1860'ta yaptırılan yalı, "Süslü Yalı" olarak da biliniyor. Daha sonra Hasan Kaptan'a geçen yalı, uzun yıllar boş kalıyor ve doğal olarak harap bir hal alıyor. Bundan 3 yıl önce, Köprülü Fuat Paşa'nın yeğeni Ertuğrul Köprülü'nün oğlu Murat Köprülü yalıyı satın alıyor. 
   12 yaşından beri Amerika'da yaşayan Köprülü'nün, 2.5 yaşındaki oğlu Ertuğrul Artemis, harem ve selamlıktan oluşan iki yalı arasında mekik dokuyor. 
   Artemis adını, ABD'de yaşayan arkeolog anneannesinin ilgisinden alıyor küçük Ertuğrul. "Kır at'ı" DP'ye hediye edip siyasetten ayrılan dönemin Dışişleri Bakanı Fuat Köprülü'nün dünürü sayılan anneanne de, son Rus Çarı'nın gelini Bayan Jukovski. Biri Rus, öbürü Osmanlı sarayından çıkan iki ailenin torunları, yalıda buluşuyor... 
   Amerikan - Türk Derneği ATC Başkanı da olan Murat Bey'in kardeşi Kemal Köprülü de Arı Hareketi'nin Başkanı, aynı zamanda Kemal Derviş'in siyasi danışmanı. Anneleri Tuna Köprülü, 1976 - 1991 yılları arasında Beyaz Saray muhabirliği yaptı, Monaco'da Fahri Konsolos olarak görev aldı ve Türkiye'ye döndü. Sosyal fayda ve iş ilişkileri Köprülü ailesinin yakasını hiç bırakmadı 
   
      
   
</TEXT>
</DOC>
