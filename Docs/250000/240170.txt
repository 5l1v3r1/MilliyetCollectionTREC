<DOC>
<DOCNO> 240170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/magazin/axmag01.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜTHİŞ TANITIM 
</HEADLINE>
<TEXT>


49. Eurovision Şarkı Yarışması sayesinde Türkiye, hiç para harcamadan birkaç milyar dolarlık reklam yapacak. 41 ülke, Türkiye'nin tarihi ve turistik yerlerini izleyecek... 

MAGAZİN SERVİSİ 

Türkiye'nin bu akşam, 29 yıllık Eurovision serüveninde ilk kez ev sahipliği yapacağı Eurovision Şarkı Yarışması, yarışmaya katılan ülkelerin yanı sıra Amerika ve Avustralya'nın da aralarında olduğu 41 ülkenin televizyonlarından dünyaya ulaşacak. Yarışma, Türkiye, Almanya ve İspanya'da meydanlara kurulacak dev ekranlardan da izlettirilecek. 
Yarı finallerde Kültür ve Turizm Bakanlığı'nca hazırlanan 40'ar saniyelik Türkiye'yi tanıtan filmlerin, Eurovision'u yayımlayan ülkelerin televizyonlarında ekrana geldiğine dikkat çeken 49. Eurovision Şarkı Yarışması Genel Koordinatörü Bülent Osma, şunları söyledi 
"Yarı final gecesi 880 saniye Türkiye'nin tanıtım filmleri yayımlandı. Finalde ise 24 ülke sahneye çıkmadan önce yine 40'ar saniyelik Türkiye'nin tanıtım filmleri gösterilecek. Yarı final ve final gecesi toplam 1.840 saniye TV'lerin prime - time kuşağında Türkiye'nin tanıtımı yapılacak. Eurovision'u yaklaşık 300 milyon kişi izleyecek. Eurovision sayesinde Türkiye'nin birkaç milyar dolara bedel tanıtımı olacak." 
Eski TRT Genel Müdürü Yücel Yener de, Eurovision Şarkı Yarışması sayesinde Türkiye'nin müthiş bir tanıtım fırsatı yakaladığını söyledi. "Bu akşam 1.5 milyar insanın yaşadığı bir coğrafyaya Türkiye'den yayın yapılıyorsa, bunun baş mimarı benim" diyen Yener, şöyle konuştu 
"TRT bir davetiye bile göndermediği için yarışmayı evde televizyondan izleyeceğim. Yarışma için Türkiye'ye gelen basın mensuplarının yapacakları haberler, yarı finalde ve finalde ekranlara gelecek Türkiye'nin tanıtım filmleri Türkiye için 10 milyar dolarlık bir tanıtıma bedel." 


</TEXT>
</DOC>
