<DOC>
<DOCNO> 206706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/spor/spo06.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz, acil serviste 
</HEADLINE>
<TEXT>

   Başbakan Yardımcısı Mehmet Ali Şahin, MİLLİYET'in çağrısına kulak verdi, İstanbulspor ve Adanaspor için zirve düzenledi, Futbol Federasyonu ile yetkili birimler alarma geçti 
   CEMAL ERSEN 

   
   Makamında topladı 
   İSTANBULSPOR ve Adanaspor'u kurtarma operasyonu için Başbakan Yardımcısı Mehmet Ali Şahin "düğmeye" bastı. Şahin dün sabah Futbol Federasyonu Başkanı Haluk Ulusoy, Kulüpler Birliği Başkanı Cemal Aydın, İstanbulspor Başkanı Adnan Sezgin, Adanaspor Başkanı Çağdaş Ergin ve Genel Müdür Mehmet Atalay ile "acil durum" toplantısı gerçekleştirdi. İki kulüple ilgili gelişmelerin Türk futbolu açısından endişe verici olduğunu belirten Şahin'in "Bu duruma çok üzülüyorum. Nasıl bir çözüm üretebiliriz " ifadelerini kullandığı bildirildi. 
   
   Maddi çözümler 
   ŞİRKET hissedarlarının sermaye arttırımına gitmemesi ve nakit akışının durması nedeniyle batma noktasına gelen iki kulübün öncelikle devlete olan vergi borçlarının yeniden yapılandırılmasının gündeme geldiği toplantıda, Genel Müdürlük alacaklarının makul bir ödeme planı içinde zamana yayılması tartışıldı. Başbakan Yardımcısı M.Ali Şahin'in bu konuda Maliye Bakanı Kemal Unakıtan ile görüşeceği, A.Ş. hüviyetindeki her iki kulübün, dernek statüsüne döndürülmesi konusunun da incelenmesi talimatını verdiği belirtildi. 
   
   Yardım sınırlı 
   İSTANBULSPOR Başkanı Adnan Sezgin, "Sayın Bakan'a derdimizi anlattık. İki kulübün de dayanma sınırını aştığını söyledik. Sağolsunlar konuya çok duyarlılar. Önümüzdeki günlerde önemli gelişmeler olacağını tahmin ediyoruz" dedi. Haluk Ulusoy'un da katıldığı toplantıda federasyonun, futbolcuların serbest kalmaları halinde ek transfer hakkı verilmesinin yanı sıra borçlarının yapılandırılması konusunda devreye girebileceği, maddi yardımın ise bütçe ile sınırlı kalacağı vurgulandı. 
   
   Başkanlar zirvesi    YUSUF DURSUN 

   FENERBAHÇE Başkanı Aziz Yıldırım ile 2. Başkan Nihat Özdemir, Galatasaray Başkanı Özhan Canaydın, Beşiktaş Başkanı Serdar Bilgili ve Gaziantepspor Başkanı Celal Doğan dün gece Maçka'daki Hilton Parksa Otel'de bir araya geldi. Kulüpler Birliği toplantısı öncesi görüş alışverişinde bulunan başkanlar transfer konusunu ve İstanbulspor'un durumunu da masaya yatırdı. Bu arada toplantıda Fenerbahçe ve Galatasaray'ın kuracağı TV kanalı hakkında da detaylar ele alındı. 
   
   
</TEXT>
</DOC>
