<DOC>
<DOCNO> 207701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun07.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer ''Kürtler'in federal istemi, ülkenin birliği ile uyuşuyor'' 
</HEADLINE>
<TEXT>

     ABD'nin Irak'taki sivil yöneticisi Paul Bremer, Irak'ın kuzeyindeki Kerkük kentinin kesin statüsünün ''seçilmiş Iraklılar tarafından belirleneceğini'' söyledi. 
     Bremer, Irak'ta koalisyonun denetimindeki televizyona yaptığı açıklamada, ''Kerkük'ün statüsünü seçilmiş Iraklılar belirlemelidir'' dedi. 
     Bremer'in bu açıklamasıyla Irak'ta 2005'te yapılacak seçimleri kast ettiği ve Kerkük'ün statüsünün bu seçimden sonra belirlenmesinin beklendiği belirtiliyor. 
     Paul Bremer, ''Kürtlerin istediği federal sistemin, ülkenin birliğiyle uyuştuğunu düşünüyorum. Dünyada buna Hindistan, Almanya ve İsviçre gibi örnekler var'' diye konuştu. 
     Federal sistemle Irak'ın birliğini birleştiren bir formüle varılacağından emin olduğunu söyleyen Bremer, ''Etnik temelde federal sistem kurulamayacağını'' ifade etti. 
     Irak Geçici Hükümet Konseyi GHK ile Irak'taki geçici koalisyon yönetimi arasında 15 Kasım 2003'te imzalanan iktidarın devriyle ilgili anlaşma uyarınca, kalıcı anayasayı yapacak anayasal meclis Irak halkı tarafından en geç 15 Mart 2005'te seçilecek. 
     Kürt liderleri, geçen ay Kerkük'ün kendilerine ait olduğunu iddia etmişler, bu da bölgede Türkmenler ve Araplar tarafından tepkiyle karşılanmıştı. 
     
</TEXT>
</DOC>
