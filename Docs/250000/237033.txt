<DOC>
<DOCNO> 237033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas19.html </URL>
<DATE> 2004/05/03/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İntihar bombacılarını belirleyen lazer aygıtı 
</HEADLINE>
<TEXT>

     İsrail'de bir firmanın, intihar bombacılarının patlayıcı kemerlerini veya kimyasal silahlarını metrelerce öteden belirleyen bir lazer aygıtı geliştirdiği bildirildi. 
     Gece görüş sistemleri benzeri askeri donanımlar üreten Uluslararası Lazer Teknolojileri şirketinin, lazer aygıtını 3 yıl önce geliştirmeye başladığı belirtildi. 
     Şirketin müdürü Ami Rudich, aygıtın, üzerinde patlayıcı taşıyanları, patlayıcı kemer giyenleri ortaya çıkardığını söyledi. 
     Aygıtın, laboratuvar ortamında mükemmele yakın sonuç verdiğini belirten Rudich, hedeflenen pazarın havacılık endüstrisi olduğunu ve şirketin 2 Amerikan firmasıyla görüşmeler yaptığını kaydetti. 
     İsrail Savunma Bakanlığı için aygıtın kullanımı üzerinde çalışıldığını ifade eden Rudich, aygıtı İsrail ordusunun kullanması durumunda kontrol noktalarında işlemlerin hızlı yapılacağını ve Filistinlilerden patlayıcı taşımadıklarını ispatlamak için göbeklerini açmalarının istenmeyeceğini belirtti. 
     
</TEXT>
</DOC>
