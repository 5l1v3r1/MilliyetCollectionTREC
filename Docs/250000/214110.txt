<DOC>
<DOCNO> 214110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo37.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz, Trabzonspor'da kalacak mı 
</HEADLINE>
<TEXT>

     Trabzonspor, gelecek sezon sonunda sözleşmesi sona erecek olan Gökdeniz ile sözleşmesinin uzaması konusunda masaya oturdu. 
     Asbaşkan Nevzat Şakar, bugün Gökdeniz ile kısa bir görüşme yaptıklarını belirterek, ''Gökdeniz'den takımda kalacağının ışığını aldık'' dedi. 
     Akçaabat Sebatspor maçından sonra Gökdeniz ile oturup tekrar görüşeceklerini ifade eden Şakar, ''Büyük bir ihtimalle bu iş olacak. O zaten Trabzonspor'un evladı. Kendisi de kalmaktan yana olduğunu bana söyledi. Onun için bir sorun olmayacak. Biz de fedakarlık yapacağız. O da fedakarlık yapacak ve Gökdeniz'in sözleşmesini büyük bir olasılıkla uzatacağız'' diye konuştu. 
     Şakar, bordo-mavili takımın kaptanı Fatih ile de bugün görüşmeyi planladıklarını ancak Fatih'in tesislere geç gelmesinden dolayı görüşme zamanı bulamadıklarını da kaydederek, Fatih ile yarın görüşeceklerini söyledi. 
     Öte yandan, Gökdeniz ise, basın mensuplarının, ''görüşmenin nasıl geçtiği'' yönündeki sorularını, ''İyi bir görüşme oldu'' diyerek yanıtladı. 

     
</TEXT>
</DOC>
