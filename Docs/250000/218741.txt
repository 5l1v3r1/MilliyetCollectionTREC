<DOC>
<DOCNO> 218741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/soneko01.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubat'ta en çok borsa yatırımcısı kazandı... 
</HEADLINE>
<TEXT>

     Borsa, Şubat ayını ortalama yüzde 9.44 oranında artışla kapadı. 
     Borsanın yanında yatırım fonları ve sabit getirili enstrümanlarda artışlar yaşanırken, altın ve İngiliz Sterlini dışındaki döviz türleri Ocak ayını düşüşlerle kapattı. Altın türlerinde yüzde 1.7 dolayındaki düşüşler, dolar ve euroda yüzde 1'in altında gerçekleşti. 
     Tahvil-bono faizlerinin ortalamalarında 1-2 puanlık düşüşler gerçekleşti. Banka faizlerinin ortalamalarındaki düşüşler de 1 puanın altında kaldı. Repo oranlarında da aylık bazda 3 puana yaklaşan gerileme kaydedildi. 
     Şubat ayında piyasalarda ağırlıklı olarak Kıbrıs müzakereleri etkili oldu. Ayrıca IMF'nin 7. gözden geçirme çalışmalarının ikinci yarısı, ek önlem paketi, Almanya Başbakanı Schröder'in Türkiye ziyareti ve ekonomik gelişmeler de etkili olan diğer nedenler oldu. 
     Ay içinde en düşük 16,565, en yüksek 19,929 puanı gören İMKB Endeksi, 1,629.95 puan ve yüzde 9.44 oranında artış gösterdi. 
     Borsa uzmanları, Mart ayında da Kıbrıs görüşmelerinin borsaya yön vermesinin beklendiğini belirterek, ayrıca enflasyon rakamlarının da önem taşıyacağını, IMF heyetinin 7. gözden geçirme görüşmeleri ve yerel seçim çalışmalarının da piyasalar tarafından yakından izleneceğini kaydediyor. 
     
     ÖZETLE YATIRIM ARAÇLARI 
     Şubat ayı altın ve sterlin dışındaki döviz türlerinde düşüşlere sahne oldu. Banka faizlerinin ortalamalarında 1 puanın altında kalan düşüşler gözlenirken, tahvil bono faizlerinde düşüş yönünde bir seyir vardı. İMKB İkinci el tahvil ve bono piyasasında Ocak 2004 sonunda oluşan ortalama oranlardan yola çıkılarak yapılan hesaplamalara göre tahvil ve bononun vadelerine göre Şubat ayındaki getirisi yüzde 1.85 ile yüzde 2.10 arasında değişti. 1 aylık mevduat faizi net yüzde 1.69 kazandırdı. Yatırım fonlarına katılma belgeleri aylık ortalama yüzde 2.18 oranında artış kaydederken, reponun net verimi de yüzde 1.73 dolayında gerçekleşti. 
     
     BORSA 
     İMKB Ulusal-100 Endeksi, Şubat ayında 1,629.95 puan artarak 17,259.25 puandan 18,889.20 puana çıktı. İMKB'de işlem gören hisse senetlerinin aylık ortalama değer artışı yüzde 9.44 oldu. 
     Şubat ayında, İMKB Ulusal Mali Endeks 2,436. puanlık artışla 25,957.33 puana, İMKB Ulusal Sanayi Endeksi 1,151.98 puanlık artışla 16,490.67 puana ve İMKB Ulusal Hizmetler Endeksi 828.69 puanlık artışla 10,249.94 puana yükseldi. 
     Mali grup hisselerin aylık ortalama değer artışı yüzde 10.36, sanayi grubundaki hisselerin aylık ortalama değer artışı yüzde 7.51 ve hizmetler grubundaki hisselerin aylık ortalama artışı da yüzde 8.80 oldu. 
     
     KAZANANLAR VE KAYBEDENLER 
     Şubat ayında, yüzde 500 bedelli sermaye artırımına giden ve yüzde 378.18 oranındaki artışla Şubat ayını 9 bin 600 liradan tamamlayan Deniz Yatırım Ortaklığı hisseleri en yüksek oranlı getiriyi sağladı. 
     Esem Spor Giyim hisseleri yüzde 103.70'lik artışla ikinci ve Bumerang Yatırım Ortaklığı hisseleri de yüzde 91.23'lük artışla üçüncü oldu. 
     Birlik Mensucat hisseleri Şubat ayında yüzde 18.82 oranında gerileyerek en çok değer yitiren hisse senedi oldu. Işıklar Ambalaj YENİ hisseleri yüzde 17.35'lik düşüşle ikinci, Petkim hisseleri de yüzde 12.30'luk düşüşle üçüncü sırada yer aldı. 
     Şubat ayında İMKB'deki değişik pazarlarda işlem gören toplam 302 hisse senedinden 201 tanesi değer kazanırken, 83 hisse senedi değer yitirdi, 18 hissenin fiyatı da aynı kaldı. 
     
     DÖVİZ 
     Şubat ayında İngiliz Sterlini dışında kalan döviz türleri Türk Lirası karşısında geriledi. İstanbul Serbest piyasada alınıp satılan dövizlerden ABD Doları Şubat ayında Türk Lirası karşısında yüzde 0.60 düşüş göstererek 1 milyon 326 bin liraya, Euro yüzde 0.48 düşüş göstererek 1 milyon 646 bin liraya ve İsviçre Frangı yüzde 1.42 düşüş göstererek 1 milyon 45 bin liraya geriledi. İngiliz Sterlini ise yüzde 1.61 artışla 2 milyon 462 bin liraya çıktı. 
     
     ALTIN 
     Şubat ayında 24 ayar külçe altının gram satış fiyatı yüzde 1.74, Cumhuriyet altının satış fiyatı da yüzde 1.71 oranında düştü. 
     Cumhuriyet altınının satış fiyatı ay boyunca 2 milyon lira gerileyerek 115 milyon liraya, 24 ayar külçe altının gram satış fiyatı da 300 bin lira gerileyerek 16 milyon 900 bin liraya indi. 
     İstanbul Altın Borsası'nda İAB işlem gören külçe altının gram fiyatı da Şubat ayı boyunca yüzde 2.11'lik düşüşle 16 milyon 920 bin lira oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Şubat ayındaki ortalama değer artışı yüzde 2.18 olarak gerçekleşti. 
     Katılma belgeleri arasında aylık bazda en yüksek oranlı artışlar, yüzde 11.81 ile Kalkınma Menkul A Tipi Hisse Fon, yüzde 10.48 ile TSKB A Tipi Değişken Fon ve yüzde 10.30 ile Ziraat A Tipi Değişken Fon belgelerinde kaydedildi. 
     Aylık bazda en çok değer yitiren katılma belgeleri ise yüzde 4.99'luk düşüşle ABN Amro A Tipi Değişken Fon, yüzde 1.69'luk düşüşle Eczacıbaşı Menkul Değerler B Tipi Tahvil-Bono Fon ve yüzde 0.91'lik düşüşle de YKB B Tipi Yabancı Menkul Kıymetler Fonu oldu. 
     Yatırım fonlarının fiyat seyrini izleyen A.A Bileşik Fon Endeksi Şubat ayında 10,284 puan artarak 481,607 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'ndaki ortalama oranlardan parasını bir ay boyunca tahvil ve bonoda değerlendirenlerin Şubat ayında vadelerine göre kazançları yüzde 1.85 ile yüzde 2.10 arasında oldu. 
     Banka faizlerinin ortalamalarında ay içinde yarım puan kadar düşüş oldu. Önde gelen ve değerlendirmeye alınan 10 kamu ve özel bankanın Ocak 2004 sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin dönem sonu net getirisi yüzde 1.69 olarak gerçekleşti. 
     Ocak 2004 sonunda ortalama yüzde 27'nin üstünde seyreden oranlardan parasını repoda değerlendiren yatırımcılar Şubat ayında yüzde 1.73 dolayında kazanç elde ettiler. 
     
</TEXT>
</DOC>
