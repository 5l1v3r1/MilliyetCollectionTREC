<DOC>
<DOCNO> 206042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo06.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Konyaspor, kaleci Murat için kapıştı... 
</HEADLINE>
<TEXT>

     Konyaspor, İstanbulsporlu Yordanov, Gaziantepsporlu Alper ve Almanya'nın Köln takımında oynayan Çek stoper Tomash ile görüşüyor. 
     İkinci yarıda istikrar yakalamak ve üst sıralara tırmanmak isteyen Konyaspor, hedeflediği transferi gerçekleştirmek için çalışmalarını sürdürüyor. Yeni Teknik Direktör Ziya Doğan'ın 2 stoper ve 1 kaleci isteği doğrultusunda çalışmalara başlayan Konyaspor, Trabzonsporlu Oumar'ı renklerine bağladı. 
     Stoper için araştırmalarını genişleten yeşil-beyazlılar, ilk olarak parasını alamadığı için UEFA'ya başvuran İstanbulsporlu Yordanov ile görüştü. Yordanov'un Konyaspor'a sıcak baktığı, bonservisini alması durumunda gelebileceği bildirildi. 
     Gaziaptepsporlu Alper'i de yakın takibe alan Konyaspor, bu futbolcuyu alternatif olarak almayı düşünüyor. 
     Kısa süre içinde transfer sorununu çözmeyi hedefleyen Konyaspor, Alper ve Yordanov'un yanı sıra Almanya'nın Köln takımında oynayan Çek stoper Tomash ile görüşmelerini hızlandırdı. 
     Çek Cumhuriyeti Milli Takımı'nda 43 kez milli olan bu futbolcunun menajerinin bugün Konya'ya geleceği ve Konyaspor yönetimiyle masaya oturacağı bildirildi. 
     İkinci yarıda kaleyi güvenilir bir isme teslim etmeyi düşünen Konyaspor, ilk görüşmede sonuç alınamayan Adanasporlu Murat Şahin'nden vazgeçmedi. Yeşil-beyazlılar, Murat Şahin'i almayı düşünen Fenerbahçe'nin son kararını bekliyor. 
     Kulüp Başkanı Mehmet Köseoğlu, Yordanov, Alper ya da Tomash'ın mutlaka yeşil-beyaz forma altında mücadele edeceğini kaydetti. 
     Bu futbolcularla yaptıkları görüşmelerde çok titiz davrandıklarını ifade eden Köseoğlu, ''Bizim için futbolcunun maliyeti de çok önemli. Maddi açıdan takıma sıkıntı yaratacak futbolcuyu almayız'' dedi. 
     Köseoğlu, ikinci yarıda sahaya çıkacak Konyaspor'un, ilk yarıdaki Konyaspor'dan çok farklı olacağını sözlerine ekledi. 
     
</TEXT>
</DOC>
