<DOC>
<DOCNO> 234837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun38.html </URL>
<DATE> 2004/04/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Referandum Rus basınında AB'nin Kıbrıs başarısızlığı 
</HEADLINE>
<TEXT>

     Nihat Dağdelen bildiriyor 

Rus Vremya Novosti gazetesi, cumartesi günü Kıbrıs'ta yapılan referandumların sonuçlarının Annan planını ''toprağa gömdüğünü'' belirterek, bu durumun AB'nin başarısızlığı olduğunu duyurdu. 
     Gazetede yer alan yorumda, Türk tarafının Rumların yüzde 75 oranındaki ''hayır'' oyuna yüzde 65'lik ''evet'' ile karşılık verdiği hatırlatılarak, ''Türk tarafının Annan planını desteklediği çok net. Kuzey Kıbrıs sadece daha zengin olan Rum tarafıyla birleşmeyi değil, aynı zamanda AB üyesi olma şansını da yakalamıştı. Oysa bu sonuçla 1 Mayıs'ta sadece Rum Kesimi AB üyesi olacak'' denildi. 
     ''İnatçı Rumların'' referandumdan önce BM, ABD ve AB'nin yoğun baskısına maruz kaldığı belirtilen yorumda, Rusya'nın buna karşılık Kıbrıslıların dışardan bir baskıyla değil, kendi iradeleriyle geleceklerini belirlemesi gerektiği tavrını takındığı kaydedildi. 
     Kommersant gazetesi de, Kıbrıs'taki referandumla ilgili ''Rus vetosu, Kıbrıs'ın birleşmesini umutsuz hale getirdi'' başlığıyla verdiği yorum haberde, ''Kıbrıs'taki referandum sonucunda taraflar birlikte yaşama konusunda anlaşabilselerdi, bu eski çatışmalar yüzünden ayrılanların birarada yaşayabileceğine yönelik çok iyi bir model teşkil edecekti'' denildi. 
     Yorum haberde, ''referandum başarılı olsaydı, bu AB'nin çok net bir zaferi anlamına gelecekti'' görüşü savunularak, AB'nin dünyadaki benzer sorunları çözme konusunda merkezi rolü üstlenmeyi isteyeceği belirtildi. Vremya Novosti gazetesinin yorumunda, şunlar kaydedildi 
     ''Referandum başarılı olsaydı AB, eski Sovyet Cumhuriyetleri'ndeki çatışmaların çözümünde Rusya'nın yayılmacı amaçları ve ABD'nin jeopolitik çıkarları nedeniyle ilgilendiğini ileri sürecekti. AB, Rusya ile ABD'nin buralardaki çatışmaların çözümünde tarafsız olmadıkları gerekçesiyle merkezi rol oynayamayacaklarını savunacaktı. Bu role kendileri talip olacaktı. Ancak, Kıbrıs'taki bu referandumun başarısızlıkla sonuçlanması, AB'ye Bağımsız Devletler Topluluğu'ndaki bu çatışmaların çözümündeki merkezi rolü üstlenebilme hakkını da kaybettirdi.'' 
     
</TEXT>
</DOC>
