<DOC>
<DOCNO> 239133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo34.html </URL>
<DATE> 2004/05/11/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Ulusoy Fener'in son maçta formasına 3 yıldız takması talimatlara aykırı 
</HEADLINE>
<TEXT>

     Futbol Federasyonu Başkanı Haluk Ulusoy, Fenerbahçe'nin Malatyaspor maçına, formasına 3 yıldız takarak çıkmasının mümkün olmadığını söyledi. 
     Haluk Ulusoy, Digitürk Lig TV'ye yaptığı açıklamada, Fenerbahçe'nin böyle bir görüşünün bulunduğunu ifade ederek, ''Böyle bir şeyin olması talimatlar gereği mümkün değil. Sezon başında başladığınız gibi bitirmek zorundasınız. Biz istesek de talimatlar izin vermiyor. Fenerbahçelilerin de bunu makul karşılamaları gerekir'' dedi. 
     Fenerbahçe'nin şampiyonluğunu kutlayan Haluk Ulusoy, şöyle devam etti 
     ''Fenerbahçe, bileğinin hakkıyla şampiyon olmuştur. Bütün camiayı kutluyorum. Başkanından yöneticisine, teknik kadrosundan futbolcusuna ve ona gönül vermiş milyonlarca taraftarını kutluyorum. Hakikaten maç eksiği ile 11 puan geriden gelip lig şampiyonluğunu yakalamak bana göre büyük bir başarı. Azmin zaferi diye düşünüyorum. Yılmadılar, inandılar, sahaya çıkıp maçlarını kazanıp, bileklerinin haklarıyla şampiyon oldular.'' 
     
     KUPAYI VERECEK 
     Başkan Ulusoy, 14 Mayıs Cuma günü Fenerbahçe ile Malatyaspor arasında oynanacak maça gideceğini ve kupayı vereceğini ifade ederek, ''Bu Futbol Federasyonu kupasıdır. Bu kupayı da federasyon başkanı verecektir. İstanbul'da olduğum için maçı seyredeceğim ve kupayı vereceğim, hayırlı uğurlu olsun, Fenerbahçe camiasına yakışır'' şeklinde konuştu. 
     Maçta kendisine gelebilecek muhtemel tepkilerden çekinmediğini, çünkü tepki olacağına inanmadığını söyleyen Haluk Ulusoy, şöyle dedi 
     ''Böylesine güzel bir günde, şampiyonluğun kutlanacağı, şampiyonluk kupasının alınacağı bir günde, tepki gösterileceğine inanmıyorum. Fenerbahçe ile şahsi bir sorunum yok, sadece fikir ayrılığı olabilir. Ama ben her zaman söylüyorum, bu fikir ayrılıklarını ve çelişkilerin cevaplarını, bir masa etrafında oturup konuşmalı ve halletmeliyiz.'' 
     
     YENİ FUTBOL FEDERASYONU YASASI'NA ELEŞTİRİ 
     Haluk Ulusoy, yeni Futbol Federasyonu Yasası'nın Türk futboluna hayırlı olmasını dilerken, bu yasa tasarısındaki Tahkim Kurulu'nun oluşturulma şeklini eleştirdi. 
     Yeni yasa tasarısının Bakanlar Kurulu'nda imzaya açıldığını duyduklarını kaydeden Ulusoy, şöyle konuştu 
     ''Tahkim Kurulu'nun yapısının değiştirilmesi bana göre son derece yanlış. Bu kurulun yapısının değiştirilmemesi için Sayın Bakanıma görüşlerimi ben bildirmiştim. Bu görüşlerimi 2-3 defa savundum. Çünkü Tahkim Kurulu, Futbol Federasyonu'nun en yüksek kuruludur. Yargıtay, Danıştay gibi buna benzer yerlerden atama yoluyla eğer 3 kişilik bir ekip, 2 kişi de federasyon başkanının dışardan alacağı 5 kişilik bir ekip olacak. Bana göre son derece yanlış, sadece bana göre değil, UEFA ve FIFA tarafından kesin kabul görmeyen bir olay. Bunların yazısı da görüşü de geldi bize. Bunu Kanunlar ve Kararlar Genel Müdürlüğü'ne ilettik. Sayın Bakanımızın da haberi var. Aslında fazla bir şey söylemek istemiyorum. Yeni kanun tasarısında Tahkim Kurulu yapısının değiştirilmesi ve eski haline geri dönüştürülmesiyle kanunlaştırılması gerektiğine inanıyorum.'' Yeni yasanın federasyon başkanın en fazla 3 dönem görev alabileceği şartını getirdiğini de anlatan Ulusoy, kendisinin 2 dönem yaptığını yasaya göre seçilmesi halinde son dönemini yaşayacağını kaydetti. 
     Ulusoy, kulüplerin menfaatleri için federasyon genel kurulunun bir an önce yapılması gerektiğini de dile getirirken, Tahkim Kurulu başkanının federasyon yönetim kurulu üyesi olmasına da tepki gösterdi. 
     
     ''HAKEMLERİMİZ BENİ ÜZDÜ'' 
     Bu sezon hakem hatalarından dolayı çok üzüldüğünü kaydeden Haluk Ulusoy, ''Ancak hakemlerimden hiçbirinin kasti hareket yaptığına inanmıyorum'' dedi. 
     Türk insanına ve hakemlerine hep güvendiğini, sonuna kadar da güveneceğini anlatan Ulusoy, ''Ama ben bekliyordum ki, bu kadar büyük yatırım yaptığım, 7 yıldan beri gözüm gibi baktığım, saygın bir kurum olduğuna inandığım, daha da çok saygınlık kazanması için mücadele verdiğim hakemlerimiz, geçen yıldan bu yıla çok büyük bir aşama gösterecek, en yüksek noktaya çıkacaklarına, artık çok az hatalar olacağına inandığım dönemde beni üzdü'' şeklinde konuştu. 
     İtalyanların ünlü hakemi Collina'nın da Monaco-Real Madrid karşılaşmasında hatalı kararlar verdiğini ifade eden Ulusoy, ''Şimdi Collina art niyetliydi, satılmıştı, taraflıydı diyebilir miyiz Burada hatalı bir maç yönettiğinde benim hakemime, Türk insanına olmadık eleştiriler, çirkinlikler yakıştırılmaya kalkılıyor. Niye yurt dışından insana bu kadar güveniliyor da Türk insanına güvenilmiyor '' diye konuştu. 
     
     ''ALİ AYDIN'A BIRAKMA DEDİM'' 
     Hakemliği bırakan Ali Aydın'ın gidişine çok üzüldüğünü kaydeden başkan Ulusoy, Aydın'ın bilerek bir hata yapmadığını söyledi. 
     Ulusoy, kendisinin şerefli, haysiyetli, namuslu bir insan olduğuna inandığını vurgulayarak, ''Kendisine, Ali bırakma, gelecek sezondan itibaren daha iyi olacak, bugünler unutulur, bilerek bir hata yapmadın dedim. Gidişine de çok üzüldüm'' dedi. 
     
</TEXT>
</DOC>
