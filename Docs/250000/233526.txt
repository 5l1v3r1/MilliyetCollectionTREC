<DOC>
<DOCNO> 233526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy10.html </URL>
<DATE> 2004/04/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
''Telekom özelleştirilmesinde yabancı sermayeye kısıtlama kalkacak'' 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un özelleştirilmesine yönelik danışmanlık hizmet alımlarının çıkarılacak yasa paralelinde ivedilikle sonuçlandırılacağını, bu tedbir sayesinde özelleştirme sürecinde gecikme yaşanmayacağını söyledi. 
     Yıldırım, Türk Telekom'da, ''Özelleştirme Sürecinde Türk Telekom'' konulu basın toplantısı düzenledi. 
     Türk Telekom'un özelleştirilmesiyle ilgili ihale komisyonunun kararı doğrultusunda Özelleştirme İdaresi Başkanlığı tarafından yeni bir model geliştirildiğini belirten Yıldırım, iki aşamalı modelin birinci aşamasının bilgilendirme, ikinci aşamasının ise ihale olduğunu bildirdi. 
     Yıldırım, şöyle konuştu 
     ''Birinci aşamanın amacı, potansiyel yatırımcıları hem özelleştirme sürecinde hem de Türk Telekom hakkında bilgilendirmenin yanı sıra ilgililerin görüşlerini dinlemektir. Yani, birinci aşama, etkileşimli bir bilgilendirme sürecidir. Bu süreci müteakip açılacak blok satış ihalesinin başarı ile tamamlanabilmesine yönelik önemli hususların bu aşamada açıklığa kavuşturulması hedeflenmektedir. Bilgilendirme süreci, yarından itibaren başlayacaktır.'' Yıldırım, bilgilendirme sürecine katılmak isteyen potansiyel yatırımcıların 20 Mayıs 2004'e kadar Özelleştirme İdaresi'ne kayıt yaptırmaları gerektiğini söyledi. Bilgilendirme sürecine katılımın, daha sonra açılacak blok satış ihalesine iştirak için bir ön şart niteliği taşımadığını anlatan Yıldırım, ''Bu sürece ister katılsın ister katılmasınlar, potansiyel yatırımcılar, Türk Telekom hisselerinin blok satışı için teklif verebileceklerdir'' dedi. 
     Bilgilendirme sürecine katılım için isteklilerin katılım ücretini ödemeleri ve kendilerine sağlanacak bilgileri üçüncü taraflara açıklamamaları gerektiğini kaydeden Yıldırım, ''Bu bilgiler, Türk Telekom'a ait önemli mali bilgilerdir. Gizliliğin sağlanması için ilgililerle anlaşma yapılacak'' diye konuştu. 
     Yıldırım, bilgilendirme sürecine katılanların ödedikleri katılım ücretinin, blok satış ihalesine katılmaları halinde ödenecek şartname bedelinden mahsup edileceğini bildirdi. 
     Gerekli şartları yerine getiren isteklilere bilgilendirme süreci çerçevesinde Türk Telekom'un operasyonel, mali ve hukuki durumu hakkında en son bilgilerin yer aldığı bir bilgi kitapçığı verileceğini ifade eden Yıldırım, isteklilerin bu kitapçığı incelemelerinin ardından etkileşimli görüşme sürecine geçileceğini, bu kapsamda, potansiyel yatırımcıların Özelleştirme İdaresi Başkanlığı ve Türk Telekom ile görüşme yapma fırsatı bulacaklarını kaydetti. 
     Türk Telekom'un özelleştirilmesine yönelik danışmanlık hizmet alımlarının, çıkarılacak yasa paralelinde ivedilikle sonuçlandırılacağını belirten Yıldırım, ''Bu tedbir sayesinde, Türk Telekom'un özelleştirilmesi sürecinde bir gecikme yaşamayacağız'' dedi. 
     
     ÖZELLEŞTİRMEDE YABANCI KATILIMCI SINIRLAMASI 

     Ulaştırma Bakanlığı ile ilgili kanunlarda değişiklik yapılmasına imkan sağlayan kanun değişikliğinin Bakanlar Kurulu'nda imzaya açıldığını, bu hafta içerisinde meclise sevk edilmesinin beklendiğini bildiren Yıldırım, sözlerini şöyle sürdürdü 
     ''Bu tasarı ile Türk Telekom özelleştirmesi kapsamında yabancı sermaye açısından olumsuz bir sınırlama olan yüzde 45 yabancı sınırlamasında değişikliğe gidilmektedir. Hazırlanan tasarının meclis tarafından kabulü ile birlikte, Türk Telekom özelleştirmesi kapsamında yabancı sermayeye getirilen tüm kısıtlamalar ortadan kaldırılacak, altın hisse uygulaması ise şirketin ticari faaliyetleri yönünden hiçbir endişeye yer vermeyecek ölçüde muhafaza edilecektir. 
     İlan edilecek bilgilendirme sürecinin, 20 Mayıs'ta kapatılması öngörülen kayıt işlemlerinin tamamlanmasının ardından katılıma da bağlı olarak 15 Temmuz'a kadar devam etmesi planlanmıştır. Özelleştirme için fiyat tekliflerinin toplanması amacıyla açılacak ihale süreci ise bu işlemden sonra başlatılacaktır.'' Türk Telekom'un, ''ses telefonu'' ve ''altyapı'' konusundaki tekel hakkının geçen yılın sonunda kaldırıldığını hatırlatan Yıldırım, Telekomünikasyon Kurumu'na müracaat eden veya edecek olan potansiyel işletmecilerin lisans almak suretiyle yakın zamanda faaliyete geçeceklerini de bildirdi. 
     Yıldırım, Türk Telekom'un özelleştirmesinde Türk Telekom ile mahkemelik kurumlardan talipli olursa bunların durumunun ayrıca dikkate alınacağını söyledi. 
     Yıldırım, Türk Telekom'un özelleştirilmesiyle ilgili toplantının ardından basın mensuplarının sorularını yanıtladı. 
     Bilgilendirme sürecine katılım ücretinin sorulması üzerine Yıldırım, ücretin 20 bin dolar olarak belirlendiğini söyledi. 
     Bir gazetecinin, 31 Mayıs'a kadar ilana çıkılmasının öngörüldüğünü hatırlatması üzerine, Yıldırım, ''31 Mayıs sonuna kadar özelleştirme sürecinin hızlandırılması öngörülüyordu. En geç 31 Mayıs'ta başlayacaktı normalde. Yani biz daha önce başlamış oluyoruz'' dedi. 
     Bilgilendirme sürecine katılacaklara ilişkin belli kriterler olup olmadığını soran bir gazeteciye de Yıldırım, ''20 bin dolar katılım ücreti veren herkes katılabilecek. Türk Telekom ile ciddi hukuki sorunları olan işletmeler kısıtlanabilir'' karşılığını verdi. 
     İhale ilanı için kesin bir tarih olup olmadığının sorulması üzerine de toplantıya katılan Özelleştirme İdaresi Başkanı Metin Kilci, kesin tarih belirlenmediğini söyledi. Kilci, değer tespit komisyonunun, ihaleye çıkarken minimum bedel belirleyip belirlemeyeceğine ilişkin soruyu yanıtlarken de ''Değer tespit çalışmaları sonuçlanmadı. İhale öncesinde açıklanması söz konusu değil'' dedi. 
     ''Türk Telekom ile ciddi hukuki sorunları olanların hangi kriterlere göre belirleneceğinin'' sorulması üzerine Bakan Yıldırım, ''Türk Telekom ile mahkemelik kurumlardan talipli varsa bunların durumu ayrıca dikkate alınacak ama bunlar illa da men edilecek diye bir şey söz konusu değil'' diye konuştu. 
     ''Değer tespitine ilişkin bedelin ihaleden önce açıklanacağı söylenmişti. Fiyat ne kadar çıkarsa çıksın serbest rekabet koşullarında özelleştirme gerçekleştirilecek mi '' diye soran bir gazeteciye de Yıldırım, ''Muhammen bedelin belirlenmesiyle ilgili çalışmalar sürüyor. Fiyat teklifi hususu, Bakanlar Kurulu'nda gündeme gelecek. Bakanlar Kurulu, değer tespitine ya karar verir ya da vermez. Nihai karar, Bakanlar Kurulu'na aittir'' karşılığını verdi. 
     Yıldırım, ''Türk Telekom, hiç borcu olmayan tek operatör. Değer tespiti aşamasında bu dikkate alınacak mı Taşınmazlar da değer tespitinde yer alacak mı '' sorusu üzerine, ''Hepsi dikkate alınır ama dökümünün yapılıp kamuoyuna açıklanması söz konusu değil'' dedi. 
     Altın hissenin kapsamıyla ilgili bir soruyu cevaplandırırken de Yıldırım, altın hissenin kapsamının daraltılmadığını, aksine kapsamı konusunda açıklık getirildiğini kaydetti. 
     İhaleye yabancıların tek başına girip giremeyeceğinin, Türk ortak zorunluluğu olup olmadığının sorulması üzerine ise Yıldırım, ''Zorunluluk yok. Beraber de girilebilir, yalnız da girilebilir'' diye konuştu. 
     ''Özelleştirme sürecinde serbestleştirme Türk Telekom'un satış değerini etkiler mi '' sorusuna ise Yıldırım, ''Bu yıl içerisinde ciddi bir düşme beklemiyoruz. Telefon ücretlerinde rekabet olursa düşüş olur. Bu da kayıp olmaz. Vatandaş kazanır, sektör genişler'' yanıtını verdi. 
     Yıldırım, halka arz kararında bir değişiklik olup olmadığına ilişkin bir soruyu cevaplandırırken de bu kararın özelleştirmenin bir parçası olduğunu, bu kararda değişiklik olmadığını ifade etti. 
     Halka arzla ilgili başka bir soru üzerine de Yıldırım, ''Yüzde 5 personele verilecek. Halka arz, yüzde 100'e ulaşmıyor'' diye konuştu. 
     Öte yandan, Bakan Yıldırım, İtalya'da, Türk bandıralı bir gemide kalaşnikof marka silahlar bulunmasıyla ilgili olarak nasıl bir yasal işlem yapılacağının sorulması üzerine, ''Uluslararası sözleşmelere uygun. Soruşturma açılması gündemde değil'' dedi. 
     
</TEXT>
</DOC>
