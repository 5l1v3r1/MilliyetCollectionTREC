<DOC>
<DOCNO> 214750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko30.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı 2004'te elektrik özelleştirmeleri yoğun olacak 
</HEADLINE>
<TEXT>

     Enerji Piyasası Düzenleme Kurulu EPDK Başkanı Yusuf Günay, 2004'ün elektrik özelleştirmelerinin yoğun olarak yaşanacağı bir yıl olacağını bildirdi. 
     Günay, Ekonomi Muhabirleri Derneği EMD İstanbul Şubesi üyeleriyle biraraya geldiği sohbet toplantısında, enerji piyasasına ilişkin 2.5 yıldır yaptığı çalışmaları anlattı. 
     Doğalgaz konusunda en önemli konunun şehiriçi ihalelerde olduğunu belirten Günay, ''Mevcut büyükşehir belediyelerinin, onların şirketlerinin doğalgaz dağıtımı ile ihale edilen doğalgaz dağıtımı arasında yüzde 13-20 civarında bir fark tüketici lehine olmuştur'' dedi. 
     Doğalgaz dağıtım ihaleleri konusunda Anadolu'daki şehirlerden büyük bir ilgi olduğunu ve bu alanın yeni bir iş imkanı doğurduğunu ifade eden Günay, Botaş'ın iletim hatlarının olduğu bütün illere doğalgaz dağıtımını yapmanın temel hedefleri arasında bulunduğunu kaydetti. 
     Günay, Petrol Piyasası Kanunu çerçevesinde ikincil çalışmanın 16 Haziran 2004 tarihi itibariyle tamamlanıp Resmi Gazete'de yayınlanacağını, 1 Ocak 2005'den itibaren de petrolde serbest piyasanın işleyeceği bir döneme girileceğini bildirdi. 
     Konuşmasında özelleştirme konusuna da değinen Günay, ''Ümit ederim ki, 2004 elektrik özelleştirmelerinin yoğun olarak yaşandığı bir yıl olacak. Özellikle dağıtım özelleştirilmesi süratle gerçekleştirilecek. Dağıtımın ardından üretim özelleştirmeleri gelecek. 2004 elektrik piyasası ve serbest piyasa konusunda çok ciddi mesafe alacağımız bir yıl olacak'' şeklinde konuştu. 
     Basın mensuplarının sorularını da yanıtlayan Yusuf Günay, Botaş'ın her yıl yüzde 10'luk bir miktarı kapsayacak şekilde kontrat devri yapmasının yasal bir zorunluluk olduğunu ve 2003'de bunun gerçekleştirilemediğini anımsattı. Günay, ''Botaş'ın kontrat devri yapılması konusunda Yönetim Kurulu'nun bir karar aldığını biliyoruz. Bu kararın da duyurulacağını bekliyoruz'' dedi. 
     
     SERBEST PİYASA ORTAMINDA İMTİYAZ YOKTUR 
     Yusuf Günay, arz güvenliğine ilişkin bir soru üzerine, ''Garanti demek imtiyaz demektir. İmtiyaz demek ayrıcalık demektir. Ayrıcalık eşitsizlik demek ve bunun sonucu da geçmiş dönemde yaşadığımız yolsuzluk ve hırsızlık demek'' diye konuştu. 
     Serbest piyasa ortamında garanti, imtiyaz olmayacağına dikkat çeken Günay, serbest piyasanın kendi kuralları içinde arz güvenliğini, karşı tedbirlerini piyasa mantığı içinde alacağını söyledi. 
     Türkiye'nin kendi sınırlarıyla çevrilmiş bir pazar olarak değerlendirilmemesi gerektiğini ifade eden Günay, ''Yani arz güvenliği noktası serbest piyasanın doğurduğu bir risk, ortaya çıkardığı bir problem değildir'' dedi. 
     Günay, bölgesel tarifeye ilişkin bir soru üzerine de, bunun fiziksel bir ayrım değil, tüketicinin niteliğine göre olduğunu belirterek, dağıtım özelleştirmelerinden sonra artık gerçek maliyetleri yansıtan tarife olacağını dile getirdi. 
     Yusuf Günay, ''Ümit ediyoruz ki, özelleştirmeler bu sene büyük oranda gerçekleşecek ve gerçek maliyetleri yansıtan bir tarifeye geçme imkanına kavuşmuş olacağız'' şeklinde konuştu. 
     Gerçekleştirilen birkaç işletme devrinde yaşanan sıkıntıların belli olduğunu işaret eden Günay, ''Şu an serbest piyasa ortamında yapılacak özelleştirme bizim piyasanın anladığı anlamda bir özelleştirme, yani tamamen riskin özel sektör kuruluşu üzerinde olduğu, Kurulumuzun düzenlemesine tabi bir alan olarak yapılacak'' dedi. 
     EPDK, Maliye ve Enerji bakanlıkları ile Hazine'nin bir mutabakat sağladığını ve öncelikle dağıtım yerlerinden başlamak üzere özelleştirme faaliyetlerine girişileceğini anlatan Günay, bu konudaki tek tartışma noktasının Türkiye'nin kaç dağıtım bölgesine ayrılacağı olduğunu söyledi. 
     Mevcut Bakanlar Kurulu kararı çerçevesinde Türkiye'nin 33 bölgeye ayrıldığını anımsatan Günay, şunları kaydetti 
     ''Bizim temel yaklaşımımız özelleştirmenin bir an önce yapılması, bu tartışmaların özelleştirmeye engel olmaması. Tercihimiz mümkün olduğunca dağıtım bölgelerinin büyük ölçekli olması. Böylece daha rahat bir özelleştirme imkanı da doğacaktır.'' Günay, Kayseri dağıtım bölgesi için son noktaya gelindiğini ve lisansın verildiğini, Adıyaman, Aydın, Denizli, Muğla ve Kahramanmaraş için de hukuki prosedürün başladığını bildirdi. 
     
     STRATEJİNİN BELİRLENMESİNDE NİHAİ TARİH 31 MART 
     Kurum olarak özelleştirme konusunda belirsizlikleri gidermek ve insanlar için öngörülebilir bir geleceği göstermek istediklerini ifade eden Günay, ''31 Mart nihai tarihtir. Türkiye enerjisi ile ilgili stratejisini belirleyecektir. Bunu bir hukuki bir metin haline getirecek, bu daha sonra Dünya Bankası'na gönderilecektir. Bunlar taslak olarak bizde hazır. Kurum olarak hazırız'' diye konuştu. 
     Tüpraş'a dağıtım hakkı verilmesinin petrol sektöründe haksız rekabete yol açıp açmayacağı yönündeki bir soru üzerine de Yusuf Günay, şöyle dedi 
     ''Bunun için bir önlem alınacak mı diyorsunuz. Bunu önlemek gibi bir niyetimiz yok. Petrol Piyasası Kanunu özel sektör kuruluşlarının temsilcilerinin katılımıyla hazırlanmıştır. Tüpraş'ın dağıtım şirketi kurabilecek olmasının kanunen, yasal anlamda bir haksız rekabet doğurabileceğini sanmıyorum. 2005'den itibaren Türkiye'de isteyen ithalatçılar dünyanın istediği ülkesinden akaryakıt ithal edebilir. Siz Tüpraş'ı tekel durumunda tutup, ithalatı da yasaklarsanız tabii ki dediğiniz durum ortaya çıkar. İsteyen dağıtım şirketi istediği miktarda ithalat yapabilecek. Tüpraş'ın bu konuda tekeli kaldırılıyor.'' 
     
</TEXT>
</DOC>
