<DOC>
<DOCNO> 209786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/siyaset/asiy.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınlar birlik istedi 
</HEADLINE>
<TEXT>

   Aralarında Tarık Akan, Oktay Akbal, Edip Akbayram, Rutkay Aziz, Halil Ergün, Zuhal Olcay, Atıf Yılmaz'ın bulunduğu bir grup yazar ve sanatçı, sola 'ortak aday çıkarın' çağrısı yaptı 
      Tahsin Aksu 

   
   Aralarında ünlü sanatçı ve yazarların bulunduğu aydınlar, yerel seçimlerde sol partilerin ortak tavır alması gerektiğini bildirerek, "birleşin" çağrısı yaptı. Şarkıcı Edip Akbayram'ın okuduğu metinde, "Yerel yönetimlerin her biriminde ortak adaylar üzerinde gecikmeksizin anlaşın" denildi. 
   
   Kaygılarını bildirdiler 
   Dün yapılan basın toplantısında, grup adına hazırlanan ve Tarık Akan, Oktay Akbal, Edip Akbayram, Üstün Akmen, Alaaddin Aksoy, Zeynep Avcı, Rutkay Aziz, Ataol Behramoğlu, Halil Ergün, Zuhal Olcay, Atıf Yılmaz, Yavuz Özkan, Vedat Sakman'ın da aralarında bulunduğu birçok yazar şair ve sanatçı tarafından imzalanan yazılı metin, Edip Akbayram tarafından okundu. 
   Metinde, Türkiye insanının çok büyük çoğunluğunun aydınlanma devriminden yana olduğu ifade edilerek, ülkenin sanatçı ve yazarlarının üzüntü ve kaygılarını topluca duyurmak için bir araya geldiği bildirildi. Metinde, şöyle denildi 
   "Lütfen bir an bile yitirmeksizin bir araya gelin. Yerel yönetimlerin her biriminde ortak adaylar üzerinde gecikmeksizin anlaşın ve topluma öylesine özlemle beklediği birlik mesajınızı iletin. Böyle bir birlikteliğin yaratacağı artı enerji, umulanın çok üstünde olabilecek, tersi ise bugün en güçlü görünenler başta olmak üzere söz konusu çevrelerde daha büyük yıkımlara yol açacaktır." 
   N zım Hikmet Vakfı'nda düzenlenen dünkü toplantıda konuşan şair Ataol Behramoğlu ise "Bilimin ışığında mücadele etmesi gereken güçler dağınık durumda. Bu ülkenin büyük çoğunluğu aydınlıktan yanadır" diye konuştu. 
   
   
</TEXT>
</DOC>
