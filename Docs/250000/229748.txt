<DOC>
<DOCNO> 229748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas24.html </URL>
<DATE> 2004/04/08/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
Ümraniye'de bir evde çıkan yangında 7 aylık bebek hayatını kaybetti 
</HEADLINE>
<TEXT>

     Ümraniye'de bir evde çıkan yangında, 7 aylık bebek hayatını kaybetti. 
     AA muhabirinin aldığı bilgiye göre, Yeni Çamlıca Mahallesi Anafartalar Caddesi'ndeki 3 katlı binanın giriş katında oturan Emine Temiz, 7 aylık kızı Sıla Nur'u beşiğinde uyuttuktan sonra kendisi de yan odada uyudu. 
     Bir süre sonra Sıla Nur'un uyuduğu oturma odasında yangın çıktı. Anne yangını fark edemezken, evden duman çıktığını gören çevredeki vatandaşlar içeriye girerek, beşikteki Sıla Nur'un cesedini dışarıya çıkardı. Bu sırada, anne Emine Temiz ile diğer çocuğu 3 yaşındaki Gökhan da dışarıya çıktı. 
     Yangın, Ümraniye itfaiye ekiplerinin müdahalesiyle söndürülürken, kızının ölümü nedeniyle fenalaşan Emine Temiz, Özel Anadolu Çınar Hastanesi'nde tedavi edildi. 
     Yangını görerek eve girenlerden Erkan Şahin, ''Eşim benden önce oraya gitti. Kapıyı Sıla Nur'un ağabeyi Gökhan açmış. Eşim yoğun duman olduğu için yanan odaya girememiş'' dedi. 
     Ardından yangın yerine geldiğini ve içeriye su sıktığını belirten Şahin, ''Odadaki televizyon ve beşiğin bulunduğu yerde hafif bir alev vardı. Camı kırarak içeriye girdim ve bebeği beşiğiyle alarak dışarı çıktım. O sırada beşik halen yanıyordu. Çocuğun da yüzü ve kolları yanmıştı'' diye konuştu. 
     İtfaiyenin ön raporunda, yangının, Emine ve Dursun Temiz'in diğer çocuğu Gökhan'ın ateşle oynaması sonucu çıkmış olabileceği ifade edildi. 
     
</TEXT>
</DOC>
