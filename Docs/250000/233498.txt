<DOC>
<DOCNO> 233498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko31.html </URL>
<DATE> 2004/04/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Alman Hükümeti, Weber'i Merkez Bankası Başkanlığı'na aday gösterdi 
</HEADLINE>
<TEXT>

     Alman hükümeti, ''Adlon skandalı''ndan dolayı görevinden istifa eden Merkez Bankası Bundesbank Başkanı Ernst Welteke'nin yerine Köln Üniversitesi İktisat Profesörü Axel Weber'i 47 resmen bu göreve aday gösterdi. 
     Muhalefetteki Birlik partileri ile ekonomi ve bankacılık uzmanları tarafından da iyi bir seçim olarak görülen Weber'i, Bundesbank Yönetim Kurulu'nun da onaylayacağına kesin gözüyle bakılıyor. 
     Maliye Bakanı Hans Eichel, bugün başkent Berlin'de düzenlediği basın toplantısında Weber'i tanıttı ve kendi önerisi üzerine Başbakan Gerhard Schröder ile birlikte Weber üzerinde anlaşma sağladıklarını söyledi. 
     Eichel, Weber'in yıllarca Merkez Bankası'nda çalıştığını ve bu görev için gerekli olan tüm vasıflara sahip olduğunu kaydetti. Herhangi bir partiye üye olmayan Weber ise, Bundesbank'ın bugüne kadarki çalışmalarını takdir ettiğini, bu nedenle politikasında değişiklik yapmayacağını söyledi. 
     Görevinden istifa eden Welteke, Berlin'de euronun yürürlüğe girmesi dolayısıyla Dresdner Bank tarafından 2002 yılı başında düzenlenen etkinlik kapsamında Adlon otelindeki 4 günlük 7661,20 euroluk hesabını Dresdner Bank'a ödetmişti. 
     Welteke, daha sonra yaptığı açıklamada, bu paranın yarısını 2 gün görevli olduğu gerekçesi ile Merkez Bankası'nın ödeyeceğini, diğer yarısını da kendisinin ödediğini söylemiş, ancak baskılardan kurtulamamıştı. 
     
</TEXT>
</DOC>
