<DOC>
<DOCNO> 224919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur21.html </URL>
<DATE> 2004/03/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Antakya Ortodoks Kilisesi 'İsa'nın Çilesi' 9 Nisandan sonraya ertelensin 
</HEADLINE>
<TEXT>

     Antakya Hıristiyan Rum Ortodoks Kilisesi Cemaat Vakfı Başkanı Jozef Naseh, Hz. İsa'nın ölüm günü ile ''Tutku-Hz. İsa'nın Çilesi'' adlı filminin vizyona gireceği günün aynı tarihe gelmesini talihsiz bir rastlantı olarak değerlendirerek, ''Bu filmin gösteriminin 9 Nisan'dan sonraki bir tarihe ertelenmesini istiyoruz'' dedi. 
     Jozef Naseh, yazılı açıklamasında, Hz. İsa'nın yaşamı ve İncil'in, bir millet, topluluk, ülkeye ait olmadığı gibi, salt bir inanç kültürüne de ait olmadığını, dünyada yaklaşık iki milyar insanın ortak inancını oluşturan manevi bir değer ve bir inanç kaynağı olduğunu belirtti. 
     Kendilerinin 2004 yıldan beri bu inanç kaynağından feyiz aldıklarını ifade eden Naseh, açıklamasında şu ifadelere yer verdi 
     ''İki milyar insanın inancı aynı olmasına rağmen, inanç kültürleri farklıdır. Bu farklılık, inancımıza kültürel zenginlik katmaktadır. Bu bağlamda Hz. İsa'nın son 24 saatini anlatan Hz. İsa'nın Çilesi filminin ülkemizde 9 Nisan'da vizyona gireceğini yazılı ve görsel basından öğrenmiş bulunuyorum. Bizim inanç takvimimize göre 8 Nisan Hz. İsa'nın çarmıha gerildiği, 9 Nisan Hz. İsa'nın öldüğü ve kaya mezarına gömüldüğü gün, 11 Nisan ise Hz. İsa'nın dirilişi ve gökyüzüne çıktığı gündür. İnanç takvimimize baktığımızda, Hz. İsa'nın ölüm günü ile filmin vizyona girişi aynı güne rastlamaktadır. Ben, bunu talihsiz bir rastlantı olarak kabul ediyorum. Böyle bir günde bu filmin vizyona girmesi inanç ve duygu yüklü bireylerde inanç ve inanç kültürü karmaşasına neden olabilir.'' Naseh, filmin gösterime girmesiyle birlikte, sanat, kültür ve inanç dünyasında oluşacak kamuoyu tartışmalarının, inanç ve inanç kültürü hakkında yeterli ve doyurucu bilgiye sahip olmayan yorumcular tarafından bile yanlış değerlendirmelere neden olabileceğine işaret ederek, şunları kaydetti 
     ''Bizler her türlü düşünceye açığız. Sanatçıya ve yapıtlarına ve onların verdiği mesajlara saygılıyız ve bu görüşümüzü toplumsal uzlaşmanın bir yolu olarak görüyoruz. Paskalya bayramımızı da uzlaşmanın bir parçası olarak huzurla, huşuyla ve mutluluk içinde kutlamak istiyoruz. Bunun için söz konusu filmin gösteriminin 9 Nisan'dan sonraki bir tarihe ertelenmesini istiyor ve bunu kamuoyuyla paylaşıyorum.'' 
     
</TEXT>
</DOC>
