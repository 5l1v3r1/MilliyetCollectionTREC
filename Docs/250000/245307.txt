<DOC>
<DOCNO> 245307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko47.html </URL>
<DATE> 2004/06/04/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kamu Borç Yönetimi Raporu açıklandı... 
</HEADLINE>
<TEXT>

     Hazine Müsteşarlığı, bu yılın ilk üç ayında 10.5 katrilyon lira net iç borçlanma gerçekleştirilirken, net 0.9 katrilyon lira dış borç servisi yapıldığını, böylelikle net borç kullanımının 9.5 katrilyon lira olduğunu açıkladı. 
     Hazine tarafından bu yılın Ocak-Mart dönemine ilişkin olarak hazırlanan Kamu Borç Yönetimi Raporu'na göre, 9.5 katrilyon liralık net borç tutarı, yıllık limitin yaklaşık yüzde 21'ine tekabül ediyor. Yılın kalan döneminde net borç kullanımının limit dahilinde kalacağı değerlendiriliyor. 
     Rapora göre, ilk çeyrekte 42 katrilyon lira iç borçlanma gerçekleştirildi. Söz konusu tutarın 38 katrilyon lirası ihale ve doğrudan satış yoluyla gerçekleştirilen borçlanmalardan, 1.5 katrilyon lirası değişim ihaleleri ve ihale sonrası değişim işlemlerinde ihraç edilen senetlerden, 2.4 katrilyon lirası da kamu bankalarının portföyünde bulunan tahvillerin yeniden yapılandırılması amacıyla ihraç edilen tahvillerden oluştu. 
     
     İÇ BORÇ SERVİSİ 

     İlk üç ayda iç borç servisi, 31.5 katrilyon lirası ana para, 13 katrilyon lirası da faiz olmak üzere toplam 44.6 katrilyon lira oldu. 
     Bu dönemde ihale ve doğrudan satış yöntemiyle gerçekleştirilen iç borçlanmanın yüzde 75.4'ü sabit, yüzde 24.6'sı ise değişken faizli oldu. 
     Söz konusu borçlanmanın yüzde 5.7'si döviz, yüzde 94.3'ü ise TL cinsinden gerçekleştirildi. 
     Piyasalardan yapılan iç borçlanmanın 2003 yılında 11.5 ay olan ortalama vadesi de bu yılın ilk çeyreğinde 14.9 ay seviyesine yükseldi. 
     
     BÜTÇE BORÇ STOKU 

     Hazine Müsteşarlığı, konsolide bütçe borç stokunun, bu yılın ilk üç ayında 2003 yılı sonuna göre yüzde 1 oranında artarak Mart sonu itibariyle 285.7 katrilyon lira olduğunu açıkladı. 
     Hazine tarafından bu yılın ilk çeyreğine ilişkin olarak hazırlanan Kamu Borç Yönetimi Raporu'na göre, ilk üç ayda konsolide bütçe kapsamında 3 milyar dolar tutarında dış borç kullanımı gerçekleşti. 
     Yılbaşında 30 yıl vadeli 1.5 milyar dolar tutarında bir tahvil ihracı ve 10 yıl vadeli 1 milyar euro tutarında tahvil ihracı gerçekleştirilirken, bu iki ihraç ile bu yıl borçlanma hedefinin yarısından fazlası karşılandı. 
     Bu yılın ilk çeyreğinde, 790 milyon SDR'ı ana para, 153 milyon SDR'ı faiz olmak üzere toplam 943 milyon SDR tutarında geri ödeme yapıldı. Bu kapsamda yılın ilk 3 ayında IMF kredileri bazında net geri ödeyici olundu. 
     
     DIŞ BORÇ SERVİSİ 

     İlk çeyrekte, konsolide bütçe kapsamında, toplam 6.5 katrilyon lira 4.8 milyar dolar dış borç geri ödemesi yapılırken, bu tutarın 4.6 katrilyon lirası 3.4 milyar dolar anapara ve 1.8 katrilyon lirası 1.4 milyar dolar faiz ödemesinden oluştu. 
     
     BORÇ STOKU 

     Konsolide bütçe borç stoku, bu yılın ilk üç ayında 2003 yılı sonuna göre yüzde 1 oranında artarak Mart sonu itibariyle 285.7 katrilyon lira oldu. 2003 yılı sonunda konsolide borç stoku 282.9 katrilyon lira düzeyinde bulunuyordu. 
     TL cinsi borçların toplam borç stoku içindeki payı, bu yılın ilk üç ayında 2003 sonuna göre yaklaşık 4 puan artarak yüzde 57.8 seviyesine yükseldi. 
     Bu durum, kur hareketlerinin yanı sıra söz konusu dönemde Hazine'nin, gerek dış borçlarda, gerekse döviz cinsi iç borçlarda net borç ödeyicisi olmasından kaynaklandı. 
     Konsolide bütçe iç borç stoku 2003 sonunda 194.4 katrilyon liralık seviyesinden Mart sonunda 203.7 katrilyon liraya ulaştı. 
     Dış borç stoku ise 88.5 katrilyon liradan 63.4 milyar dolar , 82 katrilyon liraya 62.5 milyar dolar geriledi. 
     Konsolide bütçe dış borç stokunda meydana gelen 891 milyon dolarlık azalmanın 437 milyon dolarlık kısmı çapraz kur hareketlerinden, 451 milyon dolarlık kısmı da net dış borç itfasından kaynaklandı. 
     2003 yılı sonu itibariyle kamu net borç stoku da 2002 yıl sonuna göre yüzde 16 oranında artış göstererek 251.4 katrilyon liraya ulaştı. 
     
     BORÇ SERVİSİ PROJEKSİYONU 

     Mart sonu itibariyle, Nisan 2004-Mart 2005 dönemleri arasında toplam 131.2 katrilyon lira tutarında kesinleşmiş iç borç ödemesi bulunuyor. 
     Konsolide bütçe dış borç servisi çerçevesinde 2005-2009 yılları arasında toplam 55.6 milyar dolar tutarında ödeme yapılacağı tahmin ediliyor. 
     
     HİBELER 

     Türkiye, 2004 yılının ilk çeyreğinde herhangi bir hibe vermedi. 
     Buna karşılık 651 bin doları euro cinsinden, 1.4 milyonu dolar cinsinden olmak üzere toplam 2 milyon dolar tutarında hibe sağladı. 
     
     KOŞULLU YÜKÜMLÜLÜKLER 

     2002 yıl sonu itibariyle 6.2 milyar dolar olan Hazine garantili dış borç stoku, 2003 yılı sonu itibariyle yüzde 6 oranında azalarak 5.8 milyar dolar seviyesinde gerçekleşti. 
     
     HAZİNE GARANTİLİ BORÇLAR 

     2003 sonu itibariyle toplam Hazine garantili borç stoku içindeki payı yüzde 55 olan KİT'lere ait borç stoku içinde en büyük payları, THY, Elektrik Üretim A.Ş, Botaş ve Tüpraş aldı. 
     Yerel yönetimlerin borç stokundaki dağılımına bakıldığında ise en büyük payı yüzde 50 ile büyükşehir belediyelerinin ve yüzde 35 ile belediye iktisadi teşebbüslerinin aldıkları görülüyor. 
     2003 yılı son çeyreğinde Hazine garantili krediler kapsamında yaklaşık 311 milyon doları KİT'lerin, 118.8 milyon doları yerel yönetimlerin, 48.9 milyon doları bütçe dışı fonların ve 5.9 milyon doları kalkınma ve yatırım bankalarının borçlarından olmak üzere toplam 484.6 milyon dolar geri ödeme gerçekleştirildi. 
     
     HAZİNE ALACAK STOKU 

     Dış finansman imkanlarının kullandırılması ile Hazine garantilerinin üstlenilmesi sonucu ortaya çıkan Hazine alacak stoku, Mart sonunda 2003 sonuna göre 1.2 katrilyon lira artarak 51.4 katrilyon liraya ulaştı. 
     
</TEXT>
</DOC>
