<DOC>
<DOCNO> 204575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun40.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran uluslararası yardım istedi... 
</HEADLINE>
<TEXT>

     İran, binlerce kişinin öldüğü tarihi Bem kentindeki depremden sonra uluslararası yardım çağrısında bulundu. 
     İçişleri Bakanlığı'ndan yapılan açıklamada, enkaz altında kalanlara ulaşmak için eğitimli köpekler ve yer tespit etmede kullanılan hassas cihazlar, battaniye, ilaç, gıda malzemesi ve soğuk kış mevsimi nedeniyle prefabrik evlere ihtiyaç olduğu belirtildi. 
     Bakanlığın doğal felaketlerden sorumlu bölümü, Dışişleri Bakanı Kemal Harrazi'den, uluslararası örgütler ve hükümetlerden yardım talebinde bulunmasını istedi. 
     Sağlık Bakanlığı da, uluslararası yardım çağrısında bulunarak, öncelikle dezenfektan malzemesi, suyun kirli olup olmadığını kontrol edecek teçhizat, su pompaları ve jeneratörlere ihtiyaç bulunduğunu açıklamıştı. 
     
     RUSYA YARDIM GÖNDERİYOR 

     Rusya, İran'da meydana gelen depremden sonra bölgeye kurtarma ekibi göndermeye hazırlanıyor. 
     Rusya Acil Durumlar Bakanı Sergey Şoygu, İran'a yardım çalışmalarıyla ilgili olarak Devlet Başkanı Vladimir Putin'e sunduğu raporda, kurtarma malzemeleri ve kurtarma uzmanlarını taşıyan 2 uçağın bu akşam İran'a gönderileceğini bildirdi. 
     İtar-Tass haber ajansı, Şoygu'nun raporunda, ''İran'a yardım konusunda hazır olduğumuzu bildirdik. Bu konuda İranlı yetkililerin kararını bekliyorum'' dediğini duyurdu. 
     Şoygu, havaalanında 4 kurtarma grubunun ve 6 kurtarma köpeğinin hazır bekletildiğini belirterek, bakanlığın İran'a göndermek üzere birkaç dizel elektrik jeneratörü, çadır, kazı malzemeleri ve ilaç hazırladığını bildirdi. 
     
</TEXT>
</DOC>
