<DOC>
<DOCNO> 220972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko08.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme, yeni yıla hızlı başladı... 
</HEADLINE>
<TEXT>

     Özelleştirmede 2003 yılından sarkan satışların gerçekleşmeye başlamasıyla, bu yıla hızlı başlangıç yapıldı. Nitekim bu yılın iki ayında, geçen yılın tamamında yapılan özelleştirme rakamı ikiye katlandı. 
     Özelleştirme İdaresi Başkanlığı ÖİB verilerine göre, geçen yılın tamamında 171.6 milyon dolar özelleştirme yapılırken, bu yılın ilk 2 ayında toplam satış veya devir bedeli 386.9 milyon dolarlık özelleştirme gerçekleştirildi. 
     Satış veya devri gerçekleşen kuruluşlar arasında TEKEL Alkollü İçkiler İşletmesi, Gemlik Gübre ve Sümer Holding Malatya İşletmesi bulunuyor. İlk iki aylık dönemde Sümer Holding, Et Balık Ürünleri A.Ş ve TEKEL'e ait toplam 14 taşınmazın satışı da yapıldı. 
     İki aylık özelleştirmeden 173.2 trilyon liralık da tahsilat sağlandı. En yüksek tahsilat 146 milyon dolar ile TEKEL Alkollü İçkiler İşletmesi'nin satışından geldi. 
     
     İMZA BEKLEYEN ÖZELLEŞTİRMELER 
     Bu arada, satış veya devir onayı alınan ve sözleşme imza aşamasına gelen özelleştirmelerin tutarı ise 1 milyar 576 milyon doları buluyor. 
     Bunlar içinde en önemlisi 1 milyar 302 ile Tüpraş olurken, 120 milyon dolarlık Bursagaz, 100.5 milyon dolarlık İGSAŞ ve 43 milyon dolarlık Esgaz özelleştirmeleri de devir için sıra bekliyor. 
     
     2003 ÖZELLEŞTİRMELERİ 
     Öte yandan, 2003 yılının tamamında gerçekleştirilen özelleştirme tutarı 171.6 milyon dolarda kaldı. Özelleştirme rakamının bu denli düşük kalmasında önemli özelleştirmelerin bu yıla sarkması etkili oldu. 
     2003 yılında yapılan tahsilat ise 141.7 milyon dolar olarak hesaplandı. 
     
</TEXT>
</DOC>
