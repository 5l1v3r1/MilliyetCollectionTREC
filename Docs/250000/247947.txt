<DOC>
<DOCNO> 247947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/magazin/amag.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar seni söylüyor dinle onları Sezen 
</HEADLINE>
<TEXT>


Sabancı Üniversitesi öğrencilerinin kurduğu 'Sezen Aksu Korosu' üyelerinin gözleri, bu gece verecekleri konseri izleyenler arasında Sezen Aksu'yu arayacak 

İlknur Gülmez 

Sabancı Üniversitesi'nde okuyan ve kendilerini 'Sezen Aksu fanatiği' olarak tanımlayan 42 öğrencinin kurduğu koro ilk konserini bu gece verecek. 
Sabancı Üniversitesi Gösteri Merkezi'ndeki konserde Aksu'nun 15 şarkısını söyleyecek olan koro, saat 20.00'deki ilk konserde kendilerini dinlemeye gelenlere "tatlı" niyetine Aksu'nun Goran Bregoviç'le birlikte söylediği "Hıdrellez"i ilahi şeklinde yorumlayacak. 
Sabancı Üniversitesi Müzik Kulübü Başkanı Bora Bekiroğlu, Sezen Aksu hayranı olan öğrenci etkinlikleri sorumlusu Turgay Uğur'un kendisine "Neden biz Sezen Aksu parçaları söylemiyoruz" demesiyle projenin başladığını açıkladı. Okula duyuru asarak, kendileriyle çalışmak isteyen 60 kişi bulduklarını dile getiren Bekiroğlu şöyle konuştu "Hemen çalışmalara başladık ve orkestrayı kurduk. Zaman içinde sıkılanlar, gelemeyenler ve aradığını bulamayanlar ayrıldı ve 42 kişi kaldık. Hepimiz Sezen Aksu fanatiğiyiz. Bir şekilde müzikle uğraşan amatör öğrenciler olarak ilk kez bir topluluk önüne çıkacağımız için çok heyecanlıyız." 

Sakıp Sabancı'nın sözleri 
800 civarında Sezen Aksu şarkısından repertuvarlarına alacakları eserleri seçmekte zorlandıklarını anlatan Sabancı Üniversitesi İletişim Tasarımı 3. sınıf öğrencisi ve Grup Rapsodi'nin basçısı Bekiroğlu, çalışmalarını Grup Rapsodi'nin solisti opera sanatçısı Aslı Omağ'ın denetiminde yaptıklarını belirtirken sözlerini şöyle sürdürdü "Son zamanlarda günde 7 saat bile çalıştığımız oldu. Koro çalışmaları derslerimizi etkiledi ama gülü seven dikenine katlanır. Sakıp Sabancı, 2000'de katıldığı 'Siyaset Meydanı'nda 'İsteklerim bitmedi ki. Bir gün Sabancı Üniversitesi'nin Müzik Kolu öyle başarılar yakalasın Avrupada, dünyada. Sabancı Üniversitesi Müzik Kolu Orkestrası'na aferin desinler. Ben de bir gün coşkuyla bir ağlasam orkestramızdan dolayı' sözlerinden tabii ki çok etkilendik. Vefatından sonra da çok hırslandık. Onun da bunu görmesini isterdik." 
Sezen Aksu ile şimdiye kadar ilişki kurmadıklarını vurgulayan Bekiroğlu sözlerini şöyle sürdürdü "Levent Yüksel okula konsere geldiğinde ona projemizden bahsettik. O da bunu Sezen Aksu'ya iletti. Sezen Aksu'nun bizi desteklediğini biliyoruz. 15 Haziran'da konseri olmazsa bizi dinlemeye gelecek. Bu tür şeyler hep sanatçılar öldükten sonra yapılır. Biz de bir sanatçı yaşarken böyle bir şey yapmak ve Türkiye'de bir ilk olmak istedik. Üniversite bitince de bu koro devam edecek ve sadece Sezen Aksu şarkıları söyleyecek." 


</TEXT>
</DOC>
