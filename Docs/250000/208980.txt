<DOC>
<DOCNO> 208980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/spor/spo01.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'in sabrı taştı 
</HEADLINE>
<TEXT>

   Beşiktaş'ın yıldız oyuncusunun, henüz kendisiyle masaya oturulmaması nedeniyle büyük sıkıntı yaşadığı, "Çok rahatsızım. Bir türlü sıra bize gelmedi" siteminde bulunduğu ortaya çıktı 
      ORHAN YILDIRIM 

   
   Luce ikna edemedi 
   İLK yarıda Siyah - Beyazlı ekibi sırtlayan isimlerin başında gelen Sergen Yalçın, sözleşme yenilenmesi konusunda yönetimin rahat davranması nedeniyle isyan etti. Daha önce Lucescu ile görüşüp, "Sözleşmesi bitecek olan herkesle imza atıldı. Ancak bana kimse uğramadı" şeklinde sitemde bulunan Sergen, Rumen hocanın "Ne imzası, biz seninle ayrılamayız. Sen hayat boyu Beşiktaş'tasın" sözlerine rağmen tatmin olmadı. 
   
   Yönetime iletti 
   SERGEN, Menajer Sinan Engin ile görüşerek, yönetime haber gönderdi. Sergen'in, "Geleceğimi düşünmek zorundayım. Ömür boyu da imza atarım, ancak önümü görmek istiyorum. Bu durumdan çok rahatsızım. Kafamda bu tür sorunların olmasını istemiyorum. Bir türlü sıra bize gelmedi" dediği öğrenildi. Sinan Engin de, konuyu II. Başkan Hüsnü Güreli'ye aktaracağını, en kısa sürede imzanın gerçekleşeceği konusunda garanti verdi. 
   
   Cim-Bom'a taşlama 
   YILDIZ oyuncu, seyircilere zevk vermeye devam ettiği sürece futbol oynayacağını belirtip, "Dişlerimin kırılmasından sonra 3-4 kilo verdim. Bir o kadar daha versem, çok daha iyi performansa ulaşabilirim" dedi. Sergen, Galatasaray'ın Arif, Hakan Ünsal ve Bülent gibi oyuncuları kadro dışı bırakmasıyla ilgili de, "Bu arkadaşlarımız futbola yıllarını verdi. Bir çırpıda silinip atılmaları doğru değil" yorumunu yaptı. 
   
   İki kayıp verildi    İlhan-Zago yok 
   FEYENOORD maçında arka adalesi çeken Zago ile ayak bileğine darbe alan İlhan dün salonda çalıştı. Sağlık ekibi iki futbolcunun da İstanbul'a dönene kadar takımdan ayrı kalacaklarını açıkladı. Bu arada Spartak Moskova'nın Zago'ya yaptığı yıllık 2 milyon dolarlık teklif kampta günün konusu oldu. 
   
   7 - 7 bitti 
   ANTALYA kampında günü çift idmanla tamamlayan Beşiktaş'ın sabahki çalışması yağmur altında geçti. Gol düellosunun yaşandığı çift kale maçı 7-7 sonuçlandı. Yasin ile Pancu faul pozisyonu nedeniyle kısa bir tartışma yaşadı. Lucescu, Okan ve Gökhan'ı sık sık uyardı, Sinan ile özel bir görüşme yaptı. 
   
   Rakip Rotor 
   BEŞİKTAŞ, WOW Kupası'ndaki ikinci maçını bugün Rusya'nın Rotor takımı ile yapacak. Siyah - Beyazlılar, maçın saat 18.00'de oynanması konusunda baskı yapmalarına rağmen, canlı yayın nedeniyle bu talep geri çevrildi. Karşılaşma 20.30'da TV 8'den yayınlanacak. 
   
   Tayfur temkinli 
   TECRÜBELİ oyuncu, ligdeki puan avantajının kendilerini rehavete sokmayacağını söyledi. Kaptan Tayfur, "Şampiyonluk henüz kesin değil. İkinci yarı daha zorlu geçecek. Fakat iyi konsantre olursak yenemeyeceğimiz takım yok. Farkı sezon sonuna kadar korumak istiyoruz" dedi. 
   
   Ilie el üstünde    Herkes umutlu 
   TEKNİK Direktör Lucescu, Adrian İlie'nin eski performansını yakalaması konusunda sabır istedi. Lucescu, "İlie bize büyük güç katacaktır. Artık maçlarımıza daha rahat çıkacağız. Ona biraz zaman tanıyın" dedi. Menajer Sinan Engin de, Rumen oyuncuyu övdü. 
   
   'Keyif verecek' 
   ENGİN, "Beşiktaş taraftarları çok yakında kendisini keyifle izleyecek. Önemli olan bu futbolcumuzun performasını herhangi bir sakatlık yaşanmadan yüzde 70-80'lere çıkartmak" diye konuştu. İbrahim de, "Takıma güç katacağına inanıyorum" açıklamsını yaptı. 
   
   
   
   
</TEXT>
</DOC>
