<DOC>
<DOCNO> 206772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun34.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Guardian "Kürtlerin yarı özerk durumları kötü sonuç doğurabilir" 
</HEADLINE>
<TEXT>

     İngiltere'de yayımlanan The Guardian gazetesi, Irak'taki ABD ve İngiltere koalisyonu yetkililerinin, Kürtlere ''yarı bağımsız yapılarının 30 Haziran'dan sonra da süreceği'' sözünü vermesinin bölgedeki gerginliği artırabileceğini ve kötü sonuçlara yol açabileceğini yazdı. 
     ABD'nin bölgedeki temsilcisi Paul Bremer ile İngiliz temsilci Sir Jeremy Greenstock'un geçen hafta sonu Erbil'de Irak Kürdistan Yurtseverler Birliği IKYB lideri Celal Talabani ve Irak Kürdistan Demokrat Partisi IKDP lideri Mesut Barzani ile yaptığı toplantı sırasında böyle bir söz verdiğini bildiren gazete, bunun bölgede süren gerginliği artıracağı uyarısında bulundu. 
     Kürtlerin 1991 Körfez savaşından sonra kendileri için yaratılan ''güvenli bölgeyi'' genişletip Kerkük'e kadar uzatmayı hedeflediklerini belirten gazete, IKDP'nin Londra'daki temsilcisi Dilşad Miran'ın da Kürtlerin ABD ve İngiltere'den ''kendi kendine yöneten yarı özerk bir yapı'' sözü aldıklarını doğruladığını bildirdi. 
     Ancak bu yarı özerk bölgenin sınırlarının henüz belirlenmediğini belirten Miran'ın ''Sınırları belirlemek için yapılacak pazarlıklar sert geçecek'' şeklindeki sözlerine de yer veren gazete, IKYB'nin Londra temsilcisinin de aynı görüşte olduğuna dikkat çekti. 
     Gazete, ''Kürtlerin bu hırslı yaklaşımı diğer Iraklıları rahatsız ediyor ve kaygılandırıyor'' diye yazarken, bölgede 2 milyona yakın Türkmenin bulunduğuna de değinildi. 
     Saddam yönetiminin nüfus dengelerini bölgeye getirdiği Araplarla değiştirme girişimlerine rağmen, Türkmenlerin Kerkük'ü ''kendi kentleri olarak'' kabul ettiklerini hatırlatan gazete, ''Kürtler ise bu kenti zengin petrol yatakları yüzünden ilerde kurmayı hayal ettikleri Kürt devletinin önemli bir parçası addediyor'' diye yazdı. 
     Irak Hükümet Konseyi'nin Türkmen üyesi Songül Çabuk'un ''Kürtler eğer bu Kürdistan hırsının peşinden koşarlarsa, biz de kendi Türkmenistanımızı ilan ederiz'' şeklindeki sözlerine de dikkat çeken Guardian, ''Eğer böyle bir şey olursa bu kuzey Irak'ta bir iç savaşın patlaması demektir. Ki bu komşu Türkiye'yi de hem Irak'taki Türkmenleri korumak, hem de kendi Kürt nüfusundan duyduğu kaygı yüzünden bu savaşın içine çekebilir'' iddiasında bulundu. 
     
</TEXT>
</DOC>
