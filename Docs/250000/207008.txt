<DOC>
<DOCNO> 207008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun36.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban, Kahdahar saldırısı için özür diledi 
</HEADLINE>
<TEXT>

     Afganistan'da devrik Taliban yönetimi, aralarında çocukların da bulunduğu 16 Afganlının öldüğü Kandahar saldırısı için özür diledi. 
     Taliban'ın üst düzey komutanı Molla Sabir Mümin, uydu telefonuyla Reuters ajansına verdiği demeçte, ''Mücahitlerimiz hata yaptı. Kentteki 'Bölgesel Yeniden İnşa Ekibi'ni BİE hedef almak istedik. Ancak küçük bir yanlışlık nedeniyle plan başarısız oldu'' dedi. 
     Patlamanın olduğu yerden Amerikalı ve ittifak askerlerinin düzenli olarak geçtiğini belirten Mümin, olayın ardından Afgan yetkililer tarafından yakalanan kişiyi tanımadığını, Taliban militanlarının olaydan sonra kaçtığını belirtti. 
     Taliban yönetimi, çocukların okuldan eve gittikleri sırada askeri bir üs yakınında meydana gelen, 16 kişinin öldüğü, 50 kişinin yaralandığı patlamayla ilgisi olmadığını açıklamıştı. 
     Afganistan'da güvenliği sağlamak ve yeniden inşa çabalarına destek vermek amacıyla ABD öncülüğündeki ittifak birliklerinin şemsiyesi altında görev yapan BİE, Kandahar'da ABD komutası altında bulunuyor. 
     
</TEXT>
</DOC>
