<DOC>
<DOCNO> 200215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sonspo06.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
San Antonio Spurs, 4 maçtır süren galibiyet hasretine son verdi 
</HEADLINE>
<TEXT>

     ABD Profesyonel Basketbol Ligi'nde NBA 6. hafta mücadelesine, bu sabaha karşı yapılan 12 maçla devam edildi. 
     Geçen sezonun şampiyonu San Antonio Spurs, deplasmanda bu sezonun en başarısız ekibi görünümündeki Atlantik Grubu sonuncusu Orlando Magic'i deplasmanda yenerek, 4 maçtır süren galibiyet hasretine son verdi. 
     Bu maçla 20. karşılaşmasında 10. galibiyetini alan San Antonio Spurs, galibiyete karşın Ortabatı Grubu'nda son sıradan kurtulamazken, Orlando Magic ise 19. maçında üstüste 18. yenilgisine uğradı. 
     Karşılaşmada konuk ekipte 19 dakika forma giyen Hidayet Türkoğlu, 7 sayı, 6 ribaunt 2 hücum-4 savunma ve 2 asistle oynadı. Maçta oyuna sonradan giren Türkoğlu, 3 sayılık atışlarda 2'de 1, 2 sayılık atışlarda da 4'de 2 isabet buldu. 
     Bu maçta Spurs'ü galibiyete taşıyan isim, geçen sezonun ''en değerli oyuncusu'' Tim Duncan oldu. Tek başına takımı sırtlayan Duncan, toplam 34'de 19 şut isabetiyle 47 sayı, 12 ribaunt, 2 asist ve 1 blokla mükemmel bir performans gösterdi. Konuk ekipte ayrıca, Sloven pivot Radoslav Nesteroviç, 12 sayı ve 8 ribaunt, Ron Mercer 11 sayı, Fransız oyun kurucu Tony Parker da 8 sayı, 5 ribaunt ve 11 asistlik katkı sağladı. 
     Evsahibi takımda ise 4 dakika sahada kalan Gürcü asıllı Türk vatandaşı Zaza Pachulia bu sürede şut girişiminde bulunmadı. Takımda Tracy McGrady, 28 sayı, 5 asist, 7 ribaunt ve 4 top çalmayla oynamasına karşın yenilgiyi önleyemezken, Drew Gooden 23 sayı ve 15 ribaunt, Juwan Howard ve Tyronn Lue da 15'er sayıyla oynadı. 
     Ligde Los Angeles Lakers'dan sonra en iyi galibiyet yüzdesine sahip ekip olan Merkez Grubu lideri Indiana Pacers da 20. maçında 16. galibiyetini deplasmanda Seattle Supersonics'i yenerek aldı. 
     Karşılaşmada Pacers'da Jermaine O'Neal, 30 sayı, 9 ribaunt ve 5 asistlik performansıyla sahanın yıldızı olurken, Al Harrington, 18 sayı, 14 ribaunt ve 4 asist, Reggie Miller 14 sayı, Kenny Anderson da 12 sayı ve 5 asistle O'Neal'a eşlik etti. 
     Supersonics'de ise 20 sayıyla oynayan Ronald Murray ve 12 sayı, 8 ribauntluk performans gösteren Rashard Lewis dışında skora katkıda bulunan çıkmadı. 
     Bu arada Minnesota Timberwolves, deplasmanda Sacramento Kings'i uzatmada geçerek bu takımın 8 maçtır süren yenilmezliğine son verdi. New Jersey Nets'in, evinde Milwakuee Bucks'a şans tanımadığı maçta ise Nets'in yıldız oyuncusu Jason Kidd, 16 sayı, 10 ribaunt ve 11 asistlik performansıyla kariyerinde 54. kez ''triple double'' yapmayı başardı. 
     Öte yandan NBA yönetimi, Dallas Mavericks maçında rakibin Kanadalı oyun kurucusu Steve Nash'e dirsek vuran Los Angeles Lakers'ın ''postacı'' lakaplı emektar yıldızı Karl Malone'a 1 maç oynamama cezası verdi. Malone, Lakers'ın, eski takımı Utah Jazz ile yapacağı maçta forma giyemeyecek. 
     Lige, yarın sabaha karşı yapılacak 8 maçla devam edilecek. 
     NBA'de, günün maçlarında alınan sonuçlar şöyle 
     Toronto Raptors-Atlanta Hawks 92-87 . 
     Boston Celtics-Phoenix Suns 106-110 . 
     New Jersey Nets-Milwaukee Bucks 93-86 . 
     New Orleans Hornets-Houston Rockets 74-83 . 
     Memphis Grizzlies-Washington Wizards 92-77 . 
     Miami Heat-Philadelphia 76'ers 90-93 . 
     Utah Jazz-Los Angeles Clippers 86-67 . 
     Orlando Magic-San Antonio Spurs 94-105 . 
     Denver Nuggets-Golden State Warriors 98-91 . 
     Seattle Supersonics-Indiana Pacers 94-101 . 
     Sacramento Kings-Minnesota Timberwolves 109-112 uzatmada . 
     Portland Trail Blazers-New York Knicks 88-81 . 
     
</TEXT>
</DOC>
