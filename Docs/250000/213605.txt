<DOC>
<DOCNO> 213605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur27.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova Belediye Başkanlığı için 'dayı, amca ve yeğen' aday adayı 
</HEADLINE>
<TEXT>

     Eski Çalışma ve Sosyal Güvenlik Bakanı Yaşar Okuyan'ın DYP'den adaylığını açıklamasıyla birlikte aynı aileden Yalova Belediye Başkanlığı için 3 aday adayı çıktı. 
     Şu anda Yalova Belediye Başkanı olan Okuyan'ın yeğeni Yakup Koçal, AKP'den, eski belediye başkanlarından amca Cengiz Koçal da SHP'den aday adayı oldu. 
     Daha önce 18 nisan 1999 seçimlerinde, Yaşar Okuyan'la birlikte ANAP'tan seçimlere giren yeğen Yakup Koçal, belediye başkanlığını kazanırken, dayı Yaşar Okuyan milletvekili seçilmişti. 
     Yakup Koçal'ın amcası Cengiz Koçal da 1984'te ANAP'tan belediye başkanlığı seçimini kazanmış, 1989'da ise SHP'den belediye başkan adayı olup yeniden seçilmişti. 18 nisan 1999 seçimlerinde bu kez CHP'den belediye başkanlığına aday olan, ancak başkanlığı yeğeni Yakup Koçal'a kaptıran Cengiz Koçal, SHP il başkanlığından istifa edip, SHP'den 28 mart seçimlerinde Yalova Belediye Başkanı aday adayı oldu. 
     
</TEXT>
</DOC>
