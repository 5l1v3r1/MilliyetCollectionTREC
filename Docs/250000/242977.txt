<DOC>
<DOCNO> 242977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy09.html </URL>
<DATE> 2004/05/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
CHP ile AKP arasında 'laik Irak' polemiği... 
</HEADLINE>
<TEXT>

     CHP Grup Başkanvekili Ali Topuz, Orta Doğu'daki gelişmelerle ilgili hazırladıkları Meclis bildiri taslağında yeralan "Irak'ta laik bir devlet düzeni" kurulmasına AKP'nin itiraz ettiğini ve bu nedenle bildirinin TBMM tarafından yayınlanmadığını bildirdi. 
     Ali Topuz parlamentoda düzenlediği basın toplantısında, dün Orta Doğu'daki kaygı verici gelişmelerle ilgili genel görüşme açılması isteminin AKP'lilerce reddedilmesine tepki gösterdi. Aynı doğrultuda AKP'li milletvekillerinin de önergesinin bulunduğunu anımsatan Topuz, bu tavrın iktidarın her konuda ortaya koyduğu takiyyeci yaklaşımın bir örneğini oluşturduğunu öne sürdü. Kendilerinin TBMM'nin yayınlaması için masumane bir bildiri hazırlayarak AKP'yi sunduklarını anlatan Topuz, ancak AKP'nin bildiride yer alan, "Irak'ta şiddete derhal son verilmesini ve Irak Halkının özgün iradesine dayanan damokratik ve laik bir devlet düzeni kurularak yönetimin bir an önce serbest seçimlerle iş başına gelecek Iraklılara devredilmesini bekliyoruz" bölümüne itiraz ettiklerini anlattı. Topuz, "Bundan rahatsız olanlar acaba Türkiye'deki rejimi savunmaktan mahcubiyet mi duyuyorlar" dedi. 
     
     AKP'DE DAVRANIŞ BOZUKLUĞU VAR 
     Grup Başkanvekili Kemal Anadol ise AKP'nin parlamento çalışmalarında davranış bozuklukları bulunduğunu belirterek, AKP'lilerin konuşurken farklı, oylarken farklı davranışlar sergilediini söyledi. 
     Genel Başkan Yardımcısı Onur Öymen ise iktidarın tutumunu anlamının mümkün olmadığını vurguladı. Bu kadar önemli bir konunun TBMM'de genel görüşme yapmaktan AKP'nin kaçınmasını anlamanın mümkün olmadığını dile getiren Öymen, "Acaba bazı ülkelerin gocunacağından mı endişe ediyorlar" dedi. Öymen hazırladıkları bildirinin bir tek "laiklik" sözcügünde AKP ile uzlaşamadıklarını belirtirken de, "Bildirinin her noktasında anlaştık, sırf laiklik sözcüğünün bu bildiriye konmasını istemedikleri için bu bildiri çıkmamıştır" dedi. 
     
</TEXT>
</DOC>
