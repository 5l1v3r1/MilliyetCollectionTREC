<DOC>
<DOCNO> 233196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy18.html </URL>
<DATE> 2004/04/20/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
''CHP'nin yumuşak karnı ideoloji tartışması ile bölünmeye sürüklenmek'' 
</HEADLINE>
<TEXT>

     CHP Genel Sekreter Yardımcısı Oğuz Oyan, CHP'nin yumuşak karnının bitmek tükenmek bilmeyen ideoloji tartışmaları içine çekilerek bölünmeye sürüklenmek olduğunu belirterek,''Buna asla izin veremeyiz, vermeyeceğiz'' dedi. 
     Alınan bilgiye göre Oyan, CHP Grup Toplantısı'nın basına kapalı bölümünde yaptığı konuşmada ''CHP ve İdeoloji'' konusunu değerlendirdi. 
     CHP'nin, son çeyrek yüzyılda dünyada olduğu gibi Türkiye'de de hakim ideoloji haline gelen liberalizmin toplumu ve siyaseti kuşatan saldırısına karşı duran ve çembere tamamen hapsolmayı hala reddedebilen tek siyasi oluşum olduğunu ifade eden Oyan, bu nedenle CHP'nin direnişinin sadece kendi açısından değil Türkiye'nin geleceği açısından da kritik bir öneme sahip olduğunu kaydetti. 
     ABD'nin Büyük Ortadoğu Proje'sinin sadece iktidarları değil muhalefeti ve özellikle iktidar alternatifi muhalefeti şekillendirmek istediğini savunan Oyan, şunları kaydetti 
     ''CHP'nin izlediği dış politikayı ABD yönetimi kendi politik çıkarları açısından tamamen olumsuz olarak değerlendirmektedir. 
     AKP, sanıldığı gibi tek başına iktidar değildir. Üçlü bir koalisyonun ortağıdır. Bu koalisyonun içerideki ayağında iktidarla çıkar ilişkisini sürdürmek önceliğini başa koyan büyük sermaye ve büyük medya vardır. Dışardaki ayağında, başta ABD olmak üzere mevcut hükümete direktif veren tüm dış çevreler vardır. 
     CHP'ye kendi içinden ve dışından yönelen sağ ideolojik eleştirilerin, baskıların, medya kampanyalarının, basın terörünün temel nedeni budur. CHP'ye yönelen bu kuşatma sanıldığı gibi liderlik eleştirisiyle sınırlı bir olay değildir. CHP etrafında yaratılan bu tartışma, esas olarak onun benimsediği politikalara yöneliktir. CHP muhalefet yapmıyor kampanyalarının asıl meramı, ''CHP bizim istediğimiz gibi politika yapmıyor. Yani neo-liberal eksen üzerinden, teslimiyetçi çizgiden politika geliştirmiyor'' anlamındadır.'' CHP'nin Sosyalist Enternasyonel ailesinin bir üyesi olduğunu ve öyle kalacağını kaydeden Oyan, konuşmasını şöyle tamamladı 
     ''İktidarın yumuşak karnı, oy aldığı geniş dar gelirli kitlelere sırtını dönerek, dar bir varlıklı azınlığın ve IMF'nin programını uygulayan parti olmasıdır. Çıkışı olmayan istikrar programı içine kilitlenen AKP, şimdi de kendi çelişkisi içine kilitlenmelidir. 
     CHP'nin yumuşak karnı ise bitmek tükenmek bilmeyen ideolojik tartışmalar içine çekilerek bölünmeye sürüklenmektir. Buna asla izin veremeyiz, vermeyeceğiz.'' 
     
</TEXT>
</DOC>
