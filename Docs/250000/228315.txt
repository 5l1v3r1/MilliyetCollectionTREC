<DOC>
<DOCNO> 228315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/dunya/dun01.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'nın yalancısıymış 
</HEADLINE>
<TEXT>

   ABD Dışişleri Bakanı Powell, savaştan önce BM'de yaptığı konuşmadaki 'Irak'ın seyyar biyolojik silah laboratuvarları var' iddiasının dayanaksız olduğunu itiraf etti ve suçu CIA'nın üzerine attı 
   DIŞ HABERLER SERVİSİ 

   
   ABD Dışişleri Bakanı Colin Powell, geçen yıl Irak'taki savaştan önce BM'de yaptığı konuşmasında, "Irak'ın seyyar biyolojik silah laboratuvarları var" şeklindeki açıklamayı, kendisine verilen istihbarat doğrultusunda yaptığını, ancak şimdi bu istihbaratın pek de sağlam olmadığını düşündüğünü söyledi. 
   Brüksel'deki NATO toplantısına katılan Powell, Washington'a dönerken uçakta gazetecilere yaptığı açıklamada, "Konuşmamı hazırlarken, bu bana sağlam temellere dayanan bir istihbarat gibi sunuldu, ancak şu an öyle değilmiş, o kadar sağlam temellere dayanmıyormuş gibi görünüyor" dedi. 
   Powell, 5 Şubat 2003'te yaptığı konuşması için yakın çalışmalarda bulunduğu Merkezi Haberalma Teşkilatı'ndan CIA açıklama istediğini ve eğer varsa istihbarat eksikliklerini ortaya çıkarmak için kurulan bağımsız komisyonun yakında bu konuya eğilmesini umduğunu belirtti. 
   BM'deki konuşmasında, en önemli unsurun Irak'taki seyyar laboratuvarlar olduğunu vurgulayan Powell, "Bana sağlam ve eldeki en iyi istihbarat diye takdim edildi. Buna rağmen, kendim istihbaratçı olmasam da, şahsen doğrulatma girişimlerinde de bulundum. Konuyla ilgili birden çok kaynak bulunduğuna inanıyordum" diye konuştu. 
   
   'İşgale karşı çıkardım' 
   ABD Dışişleri Bakanı, daha önce yaptığı başka bir açıklamada, Irak'ın elinde kitle imha silahı bulunmadığının anlaşılması halinde, Irak'ın işgaline karşı çıkacağını söylemişti. 
   Washington Post gazetesi, geçen ay verdiği bir haberde, Irak'ın kitle imha silahı yapımında kullandığı seyyar laboratuvarlara sahip olduğu şeklindeki istihbaratın Irak'ın işgalini hararetle savunan Irak Ulusal Kongresi adlı Saddam karşıtı grupla yakın ilişkide olan Iraklı bir sürgünün iddiaları olduğunu, CIA'nın da bu bilgiyi hiç sorgulamadığını ileri sürmüştü. 
   ABD'nin Irak'ı işgal etmesinin üzerinden bir yıla yakın zaman geçmesine rağmen, ne Powell'ın sözünü ettiği seyyar laboratuvarlar, ne de başka kitle imha silahı bulunabildi. 
   
   
   
</TEXT>
</DOC>
