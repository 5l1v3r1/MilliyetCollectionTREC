<DOC>
<DOCNO> 227140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun21.html </URL>
<DATE> 2004/03/31/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gül Powell'ı aradı, destek istedi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs görüşmeleri için bulunduğu Burgenstock'ta ABD Dışişleri Bakanı Colin Powell'ı arayarak, Türk tarafının beklentileri konusunda destek istedi. 
     Diplomatik kaynaklardan edinilen bilgiye göre, yaklaşık 45 dakika önce yapılan görüşmede Gül ve Powell, Kıbrıs görüşmelerinde gelinen noktaya ilişkin durum değerlendirmesinde bulundu. Gül'ün Powell'a bu süreci Türk tarafının iyi niyetle başlattığını hatırlattığı belirtilirken, Gül'ün ayrıca bu iyi niyeti sürdüreceklerini söylediği öğrenildi. 
     Edinilen bilgiye göre, Gül, Powell'dan Türk tarafının beklentilerinin karşılanması konusunda gereken desteği vermesini ve yardımcı olmasını istedi. 
     Bu arada, Bakan Gül, Yunanistan Dışişleri Bakanı Petros Molivyatis ile bir araya geldi. 
     
</TEXT>
</DOC>
