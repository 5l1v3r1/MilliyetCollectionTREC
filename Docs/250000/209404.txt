<DOC>
<DOCNO> 209404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/yasam/yas04.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzun hayatın sırrı tek eşli cinsellik..' 
</HEADLINE>
<TEXT>

   Kalbin deha cerrahı Mehmet Öz, uzun yaşamın sırrını anlattı Yılda en az 200 kez, 'tek' eşinizle birlikte olun 
      CAN KAMİLOĞLU New York DHA 
   
   ABD'de yaşayan ünlü kalp cerrahı Dr. Mehmet Öz, uzun yaşamak isteyenlerin, aynı eşle yılda en az 200 kez seks yapmasını önerdi. Türk Amerikan Sanayi Ticaret Odası'nın onuruna verdiği yemeğe katılan Öz, aralarında işadamı Ahmet Ertegün'ün de bulunduğu davetlilerin sağlıkla ilgili sorularını, multivizyon gösterisi eşliğinde yanıtladı. Türklerin seks konusunda diğer halklar gibi açık olmadığını kaydeden Öz, "Seks çok güzel bir şey. Dünyada aşktan kuvvetli bir şey yok. Spor gibi. Ama seks yaparken, biriyle paylaşıyorsunuz, bu daha da güzel. Yılda tek bir kadınla en az 200 kez seks yapmak, insanın ömrünü uzatır" dedi. 
   
   Kalbi için Mehmet Öz ne yapıyor 
   Yılda 400 ameliyat yaptığının anımsatılması üzerine Öz, "İnsan vazifesini severek yaparsa, yorulmaz. Ameliyat yapmadan duramıyorum. Hafta sonu olduğunda 'Keşke bir ameliyat olsa, yapsam ve hastayı iyileştirsem' diye düşünüyorum. Ameliyat ve hastaları sağlığına kavuşturmak, benim için meditasyon gibi" diye konuştu. Yulaf, ceviz ve ketentohumu yağını karıştırıp yiyerek güne başladığını anlatan Öz, "Sağlık için 10 yıldır yoga yapıyorum. Dengeli beslenip gün boyu çerez yiyorum" dedi. 
   
   
</TEXT>
</DOC>
