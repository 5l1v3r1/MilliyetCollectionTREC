<DOC>
<DOCNO> 228496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/dunya/dun01.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef'te savaş gibi 22 ölü 
</HEADLINE>
<TEXT>

      DIŞ HABERLER SERVİSİ 

   
   Irak'ta radikal lider Muktada el Sadr yanlısı Şiiler, Sadr'ın yardımcısı Mustafa el Yakubi'nin gözaltına alınmasını ve haftalık El Havza gazetesinin kapatılmasını protesto için düzenledikleri gösterilerde Necef kentini savaş alanına çevirdiler. 5 bine yakın Şiinin katıldığı eylemde, İspanyol komutasındaki El Endülüs üssüne ateş açılması üzerine üsteki askerler karşılık verdi. Çıkan çatışmada, 2'si Irak, 1'i ABD ve 1'i de El Salvador askeri olmak üzere 22 kişi öldü, 200'ün üzerinde Iraklı da yaralandı. 
   Bağdat'ta Sadr Kenti'nde Şii göstericilerin ABD askerlerine ateş açması sonucunda çıkan çatışmada 10 Iraklı yaralanırken, ülkenin güneydoğusundaki Amara'daki gösteride İngiliz askerleri bir Iraklıyı öldürdü, 5'ini de yaraladı. Güneydeki Nasiriye kentinde ise göstericiler 1 İtalyan subayı yaraladı. 
   
   'Düşmanı terörize edin' 
   Öte yandan Şii lider Muktada el Sadr Kufa'daki ofisinden taraftarlarına yayımladığı bir bildiride, "Gösteriler bir işe yaramadı. Düşmanınızı terörize edin" çağrısı yaptı. 
   
   
   
</TEXT>
</DOC>
