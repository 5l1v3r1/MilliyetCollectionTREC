<DOC>
<DOCNO> 208903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur28.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali, hayırsever işadamını omzuna aldı... 
</HEADLINE>
<TEXT>

     
İzmir Valisi Yusuf Ziya Göksu ve Milli Eğitim Müdürü Kamil Aydoğan, Kültür Merkezi yaptıran hayırsever işadamı Tonguç Ösen'i, açılış töreninde omuzlarına aldılar. 
     CMS Grubu Yönetim Kurulu Başkanı Tonguç Ösen tarafından Doğanlar Hüsnü Bornovalı İlköğretim Okulu'na yaptırılan ''Seniha-İsmail Ösen Kültür Merkezi'' törenle açıldı. Açılış konuşmalarından önce hayırsever Ösen'e plaket veren Vali Göksu ile yanında bulunan Milli Eğitim Müdürü Kamil Aydoğan, Ösen'i omuzlarına aldılar. 
     İşadamı Ösen, bu hareket karşısında önce şaşırdı, daha sonra gülümseyerek, mutluluğunu ifade etti. 
     Göksu, yaptığı konuşmada, eğitimin önemini vurgulayarak, hayırseverlere okul yaptırma çağrısında bulundu. 9 Nisan 2003'te başlattıkları ''Yap Okulunu Yaşat Adını'' kampanyasının son derece başarılı olduğunu söyleyen Göksu, ''Kampanyada 28 protokol imzaladık ve eğitime 27 trilyon 650 milyar liralık katkı sağladık. Hayırseverlerimiz ve sanayicilerimiz, eğitime katkı için adeta yarış içinde'' dedi. 
     Açılışa, Büyükşehir Belediye Başkanı Ahmet Piriştina da katıldı. 
     
     ''ŞEREF DUYDUM'' 

     Yaptırdığı Kültür Merkezi'ne anne ve babasının ismini veren CMS Yönetim Kurulu Başkanı Ösen, Vali Göksu ile Aydoğan'ın kendisini omuzlarına almasına çok şaşırdığını belirtti. Ösen, ''Bu davranışlarından dolayı şeref duydum. Aynı zamanda bir ilin valisi ve milli eğitim müdürü tarafından omuzda taşınmaktan utandım'' diye konuştu. 
     Kültür Merkezi'nde Fen Bilgisi Laboratuvarı, Resim-İş Teknik Atölyesi ve Konferans Salonu bulunuyor. 
     
</TEXT>
</DOC>
