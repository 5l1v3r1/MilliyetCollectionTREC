<DOC>
<DOCNO> 246092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/dunya/dun02.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Kahire'den memnun döndü 
</HEADLINE>
<TEXT>



İstanbul'da 14 -16 Haziran günleri arasında düzenlenecek olan İslam Konferansı Örgütü İKÖ Dışişleri Bakanları toplantısı öncesi Mısır'a giden Dışişleri Bakanı Abdullah Gül, başkent Kahire'de Devlet Başkanı Hüsnü Mübarek ve Arap Birliği Genel Sekreteri Amr Musa ile görüştü. 
Mübarek ile evinde bir araya gelerek Cumhurbaşkanı Ahmet Necdet Sezer'in yazılı mesajını ileten Gül, Mısır liderine Kıbrıs'la ilgili son gelişmeleri izah ettiğini ve bu konuda destek istediğini söyledi. İKÖ toplantısıyla ilgili bilgi verdiğini de açıklayan Gül, Mübarek'ten Türkiye'nin İKÖ genel sekreter adayı Mısır doğumlu Türk vatandaşı Ekmelettin İhsanoğlu için de destek istediğini vurguladı. 
Mübarek'ten büyük bir yakınlık gördüğünü belirten Gül, "Mısır'ın bütün bu konularda desteğini açık şekilde gördüm. Görüşmemden büyük bir memnuniyetle dönüyorum" dedi. Gül, görüşmede ayrıca Irak ve Filistin - İsrail sorunlarını da ele aldıklarını belirterek, ayrıca ikili ilişkiler ve bu çerçevede ekonomik ilişkilerin gündeme geldiğini söyledi. Gül, iki ülke arasında serbest ticaret anlaşması yapılmasına ilişkin süren çalışmaların bir an önce neticelenmesini talep ettiğini kaydetti. Gül, temaslarının ardından dün yurda döndü. 


</TEXT>
</DOC>
