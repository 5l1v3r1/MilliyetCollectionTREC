<DOC>
<DOCNO> 214738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko18.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz bağlantı bedeli üst sınırı 150 doları geçmeyecek 
</HEADLINE>
<TEXT>

     Şehir içi doğalgaz dağıtım tüzel kişileri konut ve ısınma amaçlı doğal gaz kullanan abonelere uygulayacağı bağlantı bedeli üst sınırı her bir 200 metrekarelik alan için 150 dolar bağımsız bölüm sayısı olarak tespit edildi. Söz konusu bedele sayaç montaj bedelleri dahil olacak. 
     Enerji Piyasası Düzenleme Kurulu'nca EPDK Resmi Gazete'nin bugünkü sayısında yayımlanarak yürürlüğe giren Kurul kararı uyarınca, kanundan önce doğalgaz kullanan abonelere uygulayacağı G4 tipi sayaç bedeli 40 doları, 1 Mayıs 2003 tarihinden önce sistemlerinde uygun yapılanma bulunan ve ön ödemeli sayaç kullanan dağıtım şirketlerinin söz konusu abonelere uygulayacağı aynı tip ön ödemeli sayaç bedeli 150 doları geçemeyecek. 
     Sayaçlar, dağıtım şirketi tarafından gerçek maliyetleri üzerinden abonelere yansıtılacak ve şirketler talep edilmesi halinde gerçek maliyetlerini onaylı belgelerle belgelendirmekle yükümlü olacak. 
     Abone bağlantı bedeli, bağlantı tipi, mesafe ve regülatör sayaç seti kapasitesine göre hesaplanacak bağlantı maliyetine yüzde 10 ilave edilerek bulunan toplam bedeli geçemeyecek. 
     Söz konusu bağlantının abone tarafından sertifika sahibi yaptırılması halinde, bağlantı ile ilgili vereceği hizmetler için dağıtım şirketinin aboneden alacağı bedel ilk 100 metrelik bağlantı hattı için 150 doları, ilave her metre için 1 doları geçemeyecek. 
     Şehir içi doğalgaz dağıtım şirketlerinin, ön ödemeli sayaç kullanan müşterileri hariç, diğer müşterilerinden tahsil edeceği güvence bedeli üst sınırı da bugünden itibaren yıl boyunca kombi için 135 milyon lira, soba için 110 milyon lira, merkezi sistem için birim başına 110 milyon lira, ocak ve veya şofben için 27 milyon lira olarak belirlendi. 5 Mart 2003 tarihinden önce güvence bedeli alınanlar hariç, tüm müşterilerden, sözleşmesi sona eren veya mekanik sayası ön ödemeli sayaç ile değiştirilenlerin, dağıtım şirketinde bulunan güvence bedeli tüm borçların ödenmiş olması kaydıyla, Tüketici Fiyatları Genel İndeksi aylık değişim oranlarına göre güncelleştirilerek talep tarihinden itibaren beş gün içerisinde kendisine iade edilecek. 
     Sayaç açma-kapama bedeli üst sınırı 11 milyon lira olarak tespit edilirken, söz konusu bedellere KDV eklenecek. 
     
</TEXT>
</DOC>
