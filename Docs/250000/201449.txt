<DOC>
<DOCNO> 201449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur27.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
16 Büyükşehirin sınırları genişliyor... 
</HEADLINE>
<TEXT>

     Büyükşehir belediyelerinin sınırlarını yeniden belirleyen yasa teklifi, TBMM Genel Kurulu'nda kabul edildi. 
     AK Parti İstanbul Milletvekili Mustafa Baş'ın ''3030 Sayılı Büyükşehir Belediyelerinin Yönetimi Hakkında KHK'nin Değiştirilerek Kabulü Hakkında Kanunun Bazı Maddelerinin Değiştirilmesi ve Bazı Geçici Maddelerin Eklenmesi''ne ilişkin teklifi, büyükşehir belediyelerinin sınırlarının genişletilmesini düzenliyor. Büyükşehirlerde şehrin adı ile bir ''Büyükşehir'', ilçelerin adını taşıyan ''İlçe belediyeleri'', beldelerin adını taşıyan ''İlk kademe belediyeleri'' kurulacak. 
     Merkez ilçeler, bu kanunun uygulanması bakımından ayrı bir ilçe sayılacak ve bu ilçenin büyükşehir belediyesi içinde kalan kısmında ''Merkez ilçe belediyesi'' kurulacak. 
     İl ve merkez ilçe adı farklı olan büyükşehirlerde, merkez ilçe belediyesi daha önce ikiye bölünmüşse iki belediye birleştirilerek merkez ilçenin bilinen adıyla yeni bir belediye kurulacak. Birleşen belediyelerin malvarlıkları, personel, araç ve gereçleri ile borç ve alacakları yeni kurulan belediyeye devredilecek. 
     Genel Kurul'da AK Parti Milletvekilleri tarafından verilen bir önergenin kabul edilmesi ile birleştirilen belediyelerdeki kadro düzenlemelerinin Genel Kadro Usulü Hakkındaki KHK hükümlerine bağlı kalınmaksızın valilik onayı ile yapılmasına olanak sağlandı. 
     
     NÜFUS VE MESAFEYE GÖRE 
     Nüfusu 5 milyondan fazla veya valilik binası başlangıç sayılarak il merkezinin, en uzak ilçelerin belediye sınırına ''Kuş uçuşu'' 50 kilometreden az mesafesi olan büyükşehirlerde il mülki sınırı valilik binası merkez kabul edilmek üzere belirlenecek. Nüfusu 2 milyondan 5 milyona kadar olan büyükşehirlerde de 50 kilometre yarıçaplı nüfusu 1 milyondan 2 milyona kadar olan büyükşehirlerde de 30 kilometre yarıçaplı, nüfusu 1 milyondan aşağı olan büyükşehirlerde 25 kilometre yarıçaplı dairesel alanlar içinde kalan ve o il sınırı içinde bulunan alanlar büyükşehir belediye sınırı olacak. 
     Bu sınırlar içinde kalan tüm ilçeler ''Büyükşehir ilçe belediyeleri'', tüm beldeler ''İlk kademe belediyeleri'' sayılacak. İlçenin mülki idare sınırları ve mücavir alan sınırları ile beldelerin belediye ve mücavir alan sınırları büyükşehirlerin belediye sınırı olacak. Bu sınırlar içinde kalan köyler, ilgili ilçe ve ilk kademe belediyelerine bağlı mahalle statüsüne dönüşecek, ancak orman köyleri kendi statülerini koruyacak. 
     Belirtilen mesafeler içerisinde büyükşehir belediyesine bağlanan ilçe ve ilk kademe belediyelerinin mülki idare sınırları ile mücavir alan sınırları içerisinde kalan köyleri, bu mesafelerin dışına taşınsa da büyükşehir belediyesinin belediye sınırları içine alınacak. 
     Bağlı bulunduğu ilçe veya belde merkezinin belirtilen mesafeler dışında kalması durumunda, bu ilçe ve beldelerin büyükşehir sınırları içinde kalan köyleri büyükşehir belediye sınırları dışında bırakılacak. 
     
     İLK SEÇİME KADAR GÖREV YAPACAKLAR 
     AK Parti Milletvekillerinin verdiği bir başka önerge daha Genel Kurul'da kabul edildi. Buna göre, ormanlarla ilgili KHK hükümleri saklı kalmak kaydıyla bu köyler imar bakımından büyükşehir belediyesi mücavir alanı sayılacak. Bu köylerdeki su ve kanalizasyon hizmetlerini mücavir alanında kaldıkları büyükşehir belediyesindeki su ve kanalizasyon idaresi yürütecek. İlk kademe belediyeler, büyükşehir ilçe belediyeleri ile aynı haklara sahip olacak, büyükşehir belediye meclislerine ilçe belediyeleri gibi katılabilecekler. Bu belediyelerin organları, büyükşehir ilçe veya ilk kademe belediyesi organları olarak, köy muhtar ve ihtiyar heyetleri ise mahalle muhtar ve ihtiyar meclisi olarak ilk yerel seçime kadar görevlerine devam edecekler. Tüzel kişiliği kaldırılan köylerin mal varlıkları belediyelere devredilecek. 
     Düzenlenmenin yürürlüğe girdiği tarihte büyükşehir belediyelerine yeni katılan ilçe ve ilk kademe belediyelerinin 3030 sayılı yasa kapsamında kalan gayrimenkul, tesis ve araçları 3 ay içinde ilgili büyükşehir belediyesi devredilecek. Devir işlemleri için valinin başkanlığında ilçe ve ilk kademe belediyeleri arasında dağıtım komisyonu oluşturulacak. 
     Büyükşehir belediye sınırları içerisinde kalan ilçe ve ilk kademe belediyelerine hangi köylerin mahalle olarak katılacağı, yasanın yayımını izleyen en geç 7 gün içerisinde ilgili valilikler tarafından tespit edilecek. 
     
     BELDELER BÜYÜKŞEHİR İÇİN OY KULLANACAK 
     Seçimlerde ilk kademe belediyesi olarak bağlanan beldelerde yaşayanlar, bağlı oldukları büyükşehir belediyesi için oy kullanacak. AK Parti Milletvekillerinin verdiği bir önerge ile yasaya göre oluşacak sınırların büyükşehir belediyeleri için seçim çevresi kabul edilmesi hükme bağlandı. 28 Mart 2004 tarihinde yapılacak yerel seçimlerde büyükşehir belediyeleri için bu sınırlar Yüksek Seçim Kurulu tarafından esas olarak alınacak. Büyükşehir belediyesi sınırları içine alınan ilçe belediyelerinin sınırları ilçe belediyesi için seçim çevresi, ilk kademe belediyelerinin sınırları ise ilk kademe belediyeleri için seçim çevresi sayılacak. 
     
     İSTANBUL VE KOCAELİ'NİN TÜMÜ 
     Teklifin yasalaşmasıyla 16 büyükşehir belediyesinin tümünün sınırları değişecek. Buna göre, İstanbul'un il sınırları nüfus, Kocaeli'ninki ise mesafe esas alınarak belirlenecek. 
     İstanbul'daki 32 ilçe ve 72 belde, Büyükşehir sınırları kapsamına alınacak. Silivri, Sultanbeyli, Çatalca, Büyükçekmece ve Şile, Büyükşehir Belediyesi sınırı içine girecek yeni ilçeler olacak. 
     Ankara'da Çubuk, Elmadağ, Akyurt ve Kazan ile 13 belde Büyükşehir belediyesinin sınırına dahil olacak. 
     Adana'da ise 16 belde Büyükşehir'e bağlanacak, 40 köy ise mahalle sayılacak. İncirlik de Büyükşehir sınırı içine girecek. 
     Yapılan düzenleme ile beldelerdeki imar planları da büyükşehir belediyelerinden geçecek. 
     
     ''CUMHURİYET'İN TEMEL İLKELERİNE BAĞLIYIZ'' 
     İçişleri Bakanı Abdülkadir Aksu, tekilfin yasalaşmasından sonra yaptığı teşekkür konuşmasında, CHP Milletvekillerinin, Cumhiriyet'in temel ilkelerini sarstıkları yönündeki eleştirilerini yanıtladı. Bu eleştirilerin yakışıksız olduğunu kaydeden Aksu, ''Cumhuriyet'in temel ilkelerine herkesten daha çok bağlıyız'' diye konuştu. 
     
</TEXT>
</DOC>
