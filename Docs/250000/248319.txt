<DOC>
<DOCNO> 248319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/yasam/axyas02.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zidane kolay attı bilim zor 'anladı' 
</HEADLINE>
<TEXT>


Bilim, Euro 2004'te İngiltere'yi 'yıkan' Zidane'ın attığı serbest vuruş golünün 'formülünü çözdü' 


Euro 2004'teki ilk maçında Fransa'ya yenilen İngiltere'de futbolseverler şoktan kurtulmaya çalışırken, İngiliz bilim adamları da, Fransız Zinedine Zidane'ın serbest vuruştan attığı ilk golü mercek altına aldı. Oxford ve Sussex üniversitelerinden bilim adamları, Zidane'nın 90. dakikada serbest vuruştan attığı golü getiren şu 3 nedeni belirledi 
1- İngiltere kalecisi David James, bir gece önce muhtemelen yetersiz uyudu ve bu nedenle topa dikkatini veremeyerek geliş açısını hesaplayamadı. Bu sırada Fransız Thierry Henry, atış sırasında kaleye doğru koşarken James'in görüş açısını kapattı. 
2- Zidane'ın atışı yaptığı sırada İngiliz barajında yer alan Hargreaves ve Gerrard yükselmekte gecikti. Barajın sağında duran Vassell topa çıkamadı. 
3- En önemli etken ise, Adidas firmasının dikişsiz 'Roterio' topuydu. İngiliz yıldız David Beckham, 'topun serbest vuruşlarda çok iyi dalışa geçtiğini belirtmişti. Zidane gibi deneyimli bir futbolcunun ayağından hızla çıkan top da, James'in yanından ince bir açıyla ağlara gitti. 


</TEXT>
</DOC>
