<DOC>
<DOCNO> 222517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy18.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
MSB Gönül "Türkiye, hak ettiği siyasetciler tarafından yönetildi" 
</HEADLINE>
<TEXT>

     Milli Savunma Bakanı Vecdi Gönül, ''Türkiye, bugüne kadar hak etmediği siyasetçiler tarafından yönetildi'' dedi. 
     Darıca beldesine bağlı Osmangazi mahallesindeki Çamlık Parkı'nda vatandaşlarla sohbet eden Gönül, AK Parti Darıca Belediye Başkan Adayı Şükrü Karabalık'a destek istedi. 
     Gönül, sohbet sırasında 28 Mart yerel seçim öncesi AK Parti Genel Başkanı ve Başbakan Recep Tayyip Erdoğan ile birlikte seçim gezilerine katıldığını belirterek, ''Recep Tayyip Erdoğan gibi genç liderin peşinden koşmak kolay değil. Biraz bizi yoruyor. Fakat ya liderimiz Bülent Ecevit olsaydı halimiz ne olurdu acaba '' dedi. 
     Türkiye'nin geçmiş dönemlerde kötü yönetildiğini iddia eden Gönül, şöyle konuştu 
     ''Türkiye, bugüne kadar hak etmediği siyasetçiler tarafından yönetildi. Bu yöneticiler çok yanlış yaptı. Mesela, Rusya'dan çok pahalı doğalgaz aldılar. Halka 32 misli pahalı elektrik sattılar. 
     Koalisyon hükümetleri döneminde 35 banka vardı. Herkese banka kurma yetkisi verdiler. Bu nedenle banka sayısı 80'i geçti. Banka kurma yetkisi alanlar bankaları batırıp, halka 70 milyar dolar bir yük getirdiler.'' AK Parti'nin 3 Kasım seçimlerinde elde ettiği başarının hala bazı partiler tarafından hazmedilemediğini, bu nedenle başarılı çalışmaların engellendiğini anlatan Gönül, ''3 Kasım'da yüzde 34 oy aldık. Ancak, bazıları buna hazmedemedi. Yüzde 34'ün üstüne bir oy alsak bu onlara çok iyi bir mesajdır'' dedi. 
     
     DİMDİK AYAKTA DURMALIYIZ 
     Gönül, konuşmasında Türkiye'nin iç sorunlarının yanında dış sorunlarının da bulunduğunu belirtti. 
     Kıbrıs meselesinin 28 yıldır çözülemediğini ifade eden Gönül, şunları kaydetti 
     ''28 yıldır çözüm bekleyen Kıbrıs meselesi var. Milletin, Başbakan'ın arkasında olduğunu göstermesi gerekiyor. Diğer taraftan AB sorunu var. Türkiye, NATO'da olduğu gibi burada da dimdik ayakta durmak zorunda. Ama, tek başına ayakta durmak mümkün değil. Güçlü bir hükümetin olması gerekir. Bu nedenle, halkımızın destek vermesi lazım.'' Gönül, daha sonra belediye başkan adayı Karabalık'ın, Kazım Karabekir mahallesindeki seçim bürosunun açılışını yaptı. 
     
</TEXT>
</DOC>
