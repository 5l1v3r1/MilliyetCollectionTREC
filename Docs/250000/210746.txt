<DOC>
<DOCNO> 210746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/dunya/dun01.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ayda gençleşti 
</HEADLINE>
<TEXT>

   Sardunya Adası'ndaki malik nesinde bir aydır gizlenen İtalya Başbakanı Silvio Berlusconi, ortaya incelmiş bir beden ve gergin bir yüzle çıktı 
      DIŞ HABERLER SERVİSİ 

   
   Bir aydır Sardunya Adası'ndaki malik nesinde "gizlenen', hakkında, hasta olduğu, yüzünü gerdirdiği, gözünün altındaki torbaları aldırdığı, "Tibet diyeti" uyguladığı şeklinde haberler çıkan 67 yaşındaki İtalya Başbakanı Silvio Berlusconi, önceki akşam Roma'da gençleşmiş bir yüz ve incelmiş bir bedenle gazetecilerin karşısındaydı. Renkli kişiliğiyle ünlü Berlusconi, "Hakkımdaki fantezi ürünü haberleri okumak beni çok eğlendirdi" dese de, yüzündeki kırışıklıkların azalmış olması gözlerden kaçmadı. 
   Roma'da alışveriş yaparken bir aydır ilk kez kameraların karşısına geçen ve gazetecilerle sohbet eden İtalya Başbakanı, ortalıkta görünmediği süre içinde her sabah birkaç saatini forma girmek için harcadığını söyledi. Rejim yaptığını ve çok kilo verdiğini saklamayan Berlusconi, Tibet rejimi yaptığı, her gün keçi sütü içtiği iddialarını ise yalanladı. İtalya'nın 6 ay süren ve 31 Aralık'ta sona eren Avrupa Birliği AB Dönem Başkanlığı için "korkunç yorucuydu" diyen Berlusconi, "Kendimi yeniledim" diye konuştu. İtalyan basınında çıkan haberlerde, "imaj meraklısı" Berlusconi'nin aralık sonunda İsviçre'deki bir klinikte geçirdiği estetik ameliyatın ardından gözlerinin etrafının şiştiği, Başbakan'ın bu yüzden medyadan köşe bucak kaçtığı öne sürülmüştü. Bir diğer iddia da, Başbakan'ın Tibet diyeti yaptığı, sadece çiğ sebze ve meyve yediği yönündeydi. 
   
   
</TEXT>
</DOC>
