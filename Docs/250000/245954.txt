<DOC>
<DOCNO> 245954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko06.html </URL>
<DATE> 2004/06/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İlk çeyrekte kapasite kullanımı arttı... 
</HEADLINE>
<TEXT>

     İmalat sanayiinde üretim değeri ağırlıklı kapasite kullanımı, Ocak, Şubat, Mart aylarını kapsayan bu yılın ilk çeyreğinde, yüzde 78.5 olarak gerçekleşti. 
     DİE, yılın ilk çeyreğine ilişkin imalat sanayi aylık eğilim anketi sonuçlarını açıkladı. 
     Buna göre 2003 yılının ilk çeyreğinde yüzde 75 olan üretim değeri ağırlıklı kapasite kullanımı, 2004 yılının aynı döneminde artarak yüzde 78.5 seviyesine yükseldi. 
     DİE'nin 2,353 işyerinde yaptığı ''İmalat Sanayi Üç Aylık Eğilim Anketi'' ilk geçici sonuçları açıklandı. 
     2004 yılı I. dönem kapasite kullanım oranlarına ilişkin veriler incelendiğinde, ana sektörler itibariyle en yüksek kapasite kullanımına yüzde 96.4 ile büro, muhasebe ve bilgi işlem makinaları imali, yüzde 94.1 ile de Radyo, TV. haberleşme cihazları imalinde ulaşıldı. 
     
     TAM KAPASİTE İLE ÇALIŞAMAMA NEDENLERİ 

     Bu yılın ilk çeyreğinde tam kapasite ile çalışamama nedenlerine bakıldığında ise geçen yılın aynı dönemine kıyasla ilk sıradaki iç pazarda talep yetersizliğinin payı yüzde 61.2'den yüzde 58.5'e düştü. 
     Dış pazarda talep yetersizliğinin payı yüzde 12.6'dan yüzde 13.5'e yükselirken ve mali imkansızlıkların payı yüzde 4.1'den yüzde 3.4'e geriledi. 
     İşyerlerinin 2004 yılı ilk dönemine ilişkin görüşleri, üretim ve yurtiçi satış miktarının arttığı, satış ve hammadde fiyatlarındaki artışın ise düştüğü yönünde. 
     Aynı işyerlerinin 2004 yılı ikinci dönemine ilişkin beklentileri incelendiğinde ise bu dönemde üretim ve yurtiçi satışlarının artacağı, satış ve hammadde fiyatlarındaki artışın ise düşeceği beklentisi içinde oldukları görüldü. 
     
</TEXT>
</DOC>
