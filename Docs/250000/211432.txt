<DOC>
<DOCNO> 211432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun23.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtlerden tehdit ''Türkiye askerlerini çeksin'' 
</HEADLINE>
<TEXT>

     DIŞ HABERLER SERVİSİ 

Kuzey Irak'taki Erbil kenti ve çevresinin yerel yönetiminin başkanı ve Kürdistan Demokratik Partisi KDP yetkilisi Neçirvan Barzani, partisi ve Kürdistan Yurtseverler Birliği'nin KYB yönettiği bölgeler arasındaki hatta görevli Türk askerlerinin çekilmemesi durumunda büroların gerekirse zor kullanılarak kapatılacağı tehdidini savurdu. Erbil'de görevli ABD'li teğmen James Bullion ise, Kürtler'in güç kullanma olasılığı olmadığını söyledi. 
     Barzani AP'ye yaptığı açıklamada, Türkiye'nin KDP ile KYB arasında 1996'da çıkan çatışmaların ardından iki grup arasında tampon görevi yapmak amacıyla gönderdiği askeri gücün çekilmesini istedi. 
     Barzani, bölge parlamentosunun ekimde Londra ve Ankara'ya "Saddam Hüseyin yönetiminin devrilmesinden sonra barış gücü askerlerinin Kürt bölgesinde bulunmasına gerek kalmadığını ve bu güçlerin ayrılması gerektiğini" belirten birer mektup gönderdiğini, ancak Türkiye, İngiltere ve ABD'den bu konuda toplantı yapma talebine yanıt alamadıklarını söyledi. 
     
     Tüm olasılıklar açık 

     Barzani, ilgili ülkelerin çaba göstermemesi halinde "sorunun çözümü için başka seçenekleri gündeme alacaklarını ve tüm olasılıkların açık olduğunu" belirtti. KDP yetkilisi, "bu seçeneklerin ne olacağı" sorusuna da "gösteriler, protestolar ve bürolarını kapatma gibi seçenekler" yanıtını verdi. 
     Barzani, bahar aylarında birleşik bir Kürt hükümetinin kurulacağını, kendisinin de bu hükümetin başına geçeceğini de öne sürdü. 
     ABD'li teğmen Bullion da Kürtler'in güç kullanma olasılığının zayıf olduğunu belirterek "Böyle bir şey yaparlarsa çok büyük uluslararası sorun çıkar. Bunu yapmayacaklar" dedi. Bullion, Türk barışgücü askerlerinin, ancak Kürt bölgesindeki iki parti arasında tam bir birleşme olduğu zaman bölgeden ayrılacağını ifade etti. 
     
</TEXT>
</DOC>
