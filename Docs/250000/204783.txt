<DOC>
<DOCNO> 204783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/soneko01.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilde 'bol vadeli' dönem... İşte markalar ve vadeler... 
</HEADLINE>
<TEXT>

     Yeni yıla girerken yerli ve yabancı otomobil firmaları, faiz oranlarının düşmesiyle birlikte 3 aydan 60 aya kadar vade imkanı sunuyor. 
     ''Sıfır''dan başlayan faizler, kullanılan kredi miktarı ve vade sayısına göre değişiyor. 
     A.A muhabirinin belirlemelerine göre, talepteki daralma nedeniyle üretiminin yüzde 80-90'ını ihraç eden yerli otomobil firmaları, ekonomideki iyimser göstergeleri satışlara yansıtmak amacıyla cazip kampanyalar düzenliyor. 
     Türkiye'deki pazar payını korumak isteyen yabancı otomobil firmaları da, zengin model ve kredi seçenekleriyle pazar paylarını artırmaya çalışıyor. 
     Yerli ve yabancı otomomobillerin bazı modellerinde, yoğun talep yüzünden 1-3 ay sonrasına sıra veriliyor. 
     
     RENAULT MAİS 
     Renault Mais, modern ve zengin ürün gamı dahilinde yer alan tüm modeller için ''Tasarruf Renault'' kampanyası çerçevesinde, uygun ödeme seçenekleri, ''sıfır''dan başlayan faiz oranları ve 60 aya kadar varan sabit taksit imkanı sunuyor. 
     Kampanyalı anahtar teslim fiyatın en az yüzde 20'si kadar olması gereken peşinatı, müşteri belirliyor. Ödenmesi gereken tutar, istenilen kredi teminatlarına göre değişiklik gösterebiliyor. 
     Kampanyalı anahtar teslim fiyatın en fazla yüzde 80'ine kadar kredi kullanılabilirken, değişik ödeme vadelerinde, değişik faiz oranları uygulanıyor. Kullanılan kredi geri ödemesi süresince ''Banka işlemleri ile ilgili vergi oranlarında KKDF, BSMV devlet tarafından bir değişiklik yapılması dışında'' taksitler sabit tutuluyor. 
     ''Sıfır''dan başlayan faizler, 3 aydan 60 aya kadar uzayan vade seçenekleri ve kullanılan kredi miktarına göre, değişiyor. 
     
     TOFAŞ 
     TOFAŞ Türk Otomobil Fabrikası A.Ş, ''Otoekonomist Finansal Çözümler Dünyası'' çerçevesinde, değişik seçenekler sunuyor. 
     Müşterinin herhangi marka otomobilini piyasa değeri üzerinden alarak ''takas desteği'' sunan Otoekonomist, ''eşit ödemeli kredi avantajı'' uygulamasında ise müşteri, kullanacağı kredi miktarı ile vadeyi belirliyor ve TL üzerinden aylık eşit miktarlarda ''sıfır''dan başlayan kredi kullandırıyor. 
     Otoekonomist'in sunduğu bir diğer avantajlı seçenekte ise otomobilin anahtar teslim fiyatının yarısı hesaplanıyor ve ödenecek peşinat düşüyor, kalan kısım ise 12, 24 veya 36 aylık vadalere bölünüyor. Anahtar teslim fiyatının diğer yarısı ise ödenecek son taksit miktarı, yani ''Final Ödeme'' oluyor. ''Final Ödeme'' zamanı geldiğinde ise müşteriye 3 seçenek sunuluyor. Kullanılan aracı bayiye takas vererek özel imkanlarla yeni bir model alınabilir, aracı o günkü piyasa değeri üzerinden bayiye iade edilebilir ya da ''Final Ödeme''yi yaparak araç üzerindeki tüm haklara sahip olunabilir. 
     3 aydan 36 aya kadar verilen vade imkanı, bazı bankalarda 60'aya kadar uzatılabiliyor. 
     
     VOLKSWAGEN 
     Volkswagen Doğuş Finans VDF ile 48 aya varan vade ve rekabetçi faiz oranlarıyla kredi kullanma seçenekleri sunuyor. ''Eşit'', ''kademeli artan'', ''ara ödemeli'' ''balon'' ve ''değişken taksit tutarlı'' ödeme planı sunan Genoto, ayrıca Türkiye'de ilk kez VDF tarafından hizmete sunulan Auto Credit sayesinde düşük taksitli ve müşterinin belirleyeceği vadede aracın yenilenmesine olanak sağlayan bir kredi sistemi sunuyor. 
     Vade sonunda 3 farklı seçenekten birini seçme imkanı verilirken, son taksidi ödemeden, kullanılan aracı Genoto'ya geri verip, yeni bir araç alınabiliyor ya da son taksidi tekrar kredilendirilebiliyor. Son seçenek olarak da, son taksit ödenip, araca sahip olunabiliyor. 
     Volkswagen 6 aydan 48 aya kadar vade imkanı tanırken, yüzde 0.47'den başlayan faiz oranları, vade ve kullanılan kredi tutarına göre değişiyor. 
     
     FORD 
     Ford Otosan, ''Mavi Anahtar'' uygulamasıyla alternatif ödeme seçenekleri sunuyor. Koç Finans işbirliğiyle gerçekleştirilen uygulama ile değişik alternatifler, aylık ödemelerin düşük tutulması gibi özelliklerin yanı sıra tüm işlemlerin 30 dakikada sonlandırılması oldukça cazip. 
     Müşterinin ödeme alışkanlıklarına göre, ''eşit'', ''artan'' ve ''ara ödeme'' seçeneklerinin dışında ''geri alım garantili'' ödeme seçenekleri tercih edilebiliyor. 
     Ödemelere 4 ay sonra başlamak ve bu süre içerisinde kredi faiz oranının sabit kalmasının istenmesi halinde ''Mavi Anahtar''ın ''3 Ay Ödemesiz'' seçeneğiyle satın alınan model için düşük faizli tüketici kredisinin geri ödemesi 4 ay sonra başlatılıyor. Ayrıca, kampanyada geri ödemenin başlayacağı ve sonrasında kalan aylardaki kredi faiz oranı, ilgili aracın satın alındığı aydaki oran ile aynı kalıyor. 
     ''Sıfır''dan başlayan faizler, kullanılan kredi miktarı ve vadeye göre değişiyor. Vade, 48'aya kadar uzuyor. 
     
     TOYOTA 
     Toyota, Corolla Sedan, Hatchback ve Family modelinde 2 milyar 73 milyon, Yaris'te ise 832 milyon liralık peşin alım indirimi uyguluyor. 
     Ayrıca, 60 aya varan vade ve yüzde ''sıfır''dan başlayan faizlerle, kredi imkanı da tanınıyor. 
     
     PEUGEOT 
     Peugeot'da da 48 aya kadar vade imkanı sunuluyor. Kullanılan kredi miktarı değişmek kaydıyla 12, 18, 24, 36 ve 48 ay vade için kredi faiz oranı yüzde 2.25 olarak uygulanıyor. 
     
     OPEL 
     Opel'de, Astra'da 1.5 milyar, Vectra Comfort'ta 2 milyar 750 milyon, Vectra Elegans modelinde ise 1.5 milyar lira indirim uyguluyor. 
     Banka kredisi ve vade durumunu ise müşterilerin tercihine bırakılıyor. 
     
</TEXT>
</DOC>
