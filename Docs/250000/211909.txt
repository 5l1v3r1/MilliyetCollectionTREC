<DOC>
<DOCNO> 211909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun32.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlayan bebeğe su döken ABD'li turist Brezilya'ya alınmadı 
</HEADLINE>
<TEXT>

     Uçakla Brezilya'ya giden Amerikalı bir turist, yolculuk sırasında ağlayan bebeğin yüzüne su fırlatınca ülkeye alınmadı. 
     Polis, Brezilyalı kız arkadaşıyla Salvador kentindeki karnavala katılmak üzere ülkeye gelen Ronald Duffy'nin 36 , yolculuk sırasında sarhoş olduğunu, bebek ağlamaya başlayınca uyuyamadığını söylediğini belirtti. Daha sonra hostesten bir bardak su isteyen Duffy, ailesinin şaşkın bakışları altında suyu bebeğin üzerine döktü. 
     Diğer yolcuların büyük tepki gösterdiği Duffy'nin, Sao Paulo Guarulhos Havaalanı'nda gözaltına alındığı, ''uygunsuz davranışı'' yüzünden vizesinin iptal edildiği belirtildi. 
     Olayla ilgili olarak ''Biraz fazla tepki göstermiş olabilirim'' dediği bildirilen Duffy'nin, geri döneceği uçağı bekleyeceği sürede gözaltında tutulacağı bildirildi. 
     
</TEXT>
</DOC>
