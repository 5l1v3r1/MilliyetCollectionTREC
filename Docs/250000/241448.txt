<DOC>
<DOCNO> 241448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo07.html </URL>
<DATE> 2004/05/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
NBA'de Minnesota Tımberwolves, Kings'i yendi ve 4-3'le finalde 
</HEADLINE>
<TEXT>

     ABD Profesyonel Basketbol Ligi'nde NBA konferans play-off yarı finallerine, Batı'da bu sabaha karşı yapılan Minnesota Timberwolves-Sacramento Kings arasındaki 7. ve son maçla devam edildi. 
     Minnesota'daki zorlu mücadele 83-80 Minnesota'nın üstünlüğüyle sona erince Kings, 3. sezondur arka arkaya bir serinin 7. maçında elenmiş oldu. 
     Batı'nın en yüksek galibiyet yüzdesine sahip olan Minnesota'da, sezonun en değerli oyuncusu seçilen MVP Kevin Garnett, 28. doğum günüyle aynı güne rastlayan maçta 32 sayı, 21 ribaunt ve 5 blokla galibiyeti getiren en önemli isim oldu. 
     Sam Cassell, 23 sayı, 4 ribaunt ve 7 asistle Garnett'ı izlerken Latrell Sprewell, 14 sayı, 4 ribaunt ve 2 asist, Wally Sczerbiak da 10 sayı, 4 ribaunt ve 3 asistle takımlarını galibiyete taşıdılar. 
     Sacramento Kings cephesinde ise Doug Christie, kaydettiği 21 sayıyla takımının en skorer oyuncusu oldu. Ayrıca, 4 ribaunt alan ve 3 asist yapan Christie'yi 16 sayı, 8 ribaunt ve 4 asistle Chris Webber, 15 sayı, 8 ribaunt ve 8 asistle Mike Bibby, 11 sayı, 8 ribaunt ve 3 asistle de Brad Miller izledi. 
     Böylece Batı Konferansı play-off finalinde Los Angeles Lakers'ın rakibi, Minnesota Timberwolves oldu. 
     Minnesota ve Kings, 22 Mayıs Cumartesi günü TSİ sabaha karşı Minnesota'da ilk karşılaşmalarına çıkacaklar. 
     Doğu Konferansı'nda ise Indiana Pacers'ın finaldeki rakibi, yarın sabaha karşı Detroit'te yapılacak Detroit Pistons-New Jersey Nets 3-3 arasındaki 7. ve son maçın ardından belli olacak. 
     
</TEXT>
</DOC>
