<DOC>
<DOCNO> 212318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/spor/aspo.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da kılıçlar çekildi 
</HEADLINE>
<TEXT>

   Galatasaray'da oy potansiyeli yüksek olan genç üyeler, çıkış için iki formül belirledi. İlk etapta Özhan Canaydın'a bazı şartlar sunulacak. Başkan kabul etmezse, Ünsal Aysal'ın projesi için düğmeye basılacak 
      HALİL ÖZER 

   
   Toplantı yaptılar 
   GALATASARAY'IN bu sezon yönetim ve sportif alanda yaşadığı hüsran, yaklaşan kongre öncesinde üyeleri harekete geçirdi. Oy potansiyeli oldukça yüksek olan genç üyeler, Swiss Otel'de seksen kişinin katıldığı bir yemekte, krizi masaya yatırdı. Galatasaray'ın kurtuluş formüllerinin üretilmesi için gerçekleşen toplantıda, camiayı tek bir isim altında toplama fikri benimsendi. 
   
   Öncelik Başkan'ın 
   KULÜBÜN yaklaşık 67 milyon doları bulan banka kredi borçları nedeniyle yeni başkan adaylarının zor çıkacağını düşünen genç üyeler, kurtuluş için iki yol belirledi. Canaydın'ı ağır dille eleştiren üyelerin, köklü değişiklik istediği öğrenildi. Genç üyelerin, iki yıl daha görev isteyen Başkan Özhan Canaydın ile görüşüp, destek için önemli şartlar sunacağı ifade edildi. 
   
   Tek adam olmasın 
   CANAYDIN'DAN "tek adamlı" yönetim şeklinin değiştirilmesinin istenmesi karara bağlandı. Ayrıca yeni yönetime Mehmet Cansun, Adnan Polat ve Ergun Gürsoy gibi isimlerin alınmasının şart koşulacağı belirtildi. Bazı üyelerin, Canaydın'ın daha önce yapılan benzer uyarıları değerlendirmeye almadığını hatırlatması üzerine alternatif bir formül belirlendi. 
   
   Aysal sesleri 
   GENÇ üyeler, Ünal Aysal'ın Stad A.Ş., Sportif A.Ş. ve Futbol A.Ş.'nin birleştirilip, holdingleşme yoluna gidilme önerisinin de çözüm olabileceği görüşünde birleşti. Aysal'ın bu projenin hayata geçirilmesi durumunda 50 milyon dolar kredi verme sözü de oldukça cazip karşılandı. Üyeler, Aysal'ın projesini uygulamak için başkan adayı olarak Cansun'u seçti. 
   
   
   
</TEXT>
</DOC>
