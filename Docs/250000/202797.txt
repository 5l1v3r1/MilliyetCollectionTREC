<DOC>
<DOCNO> 202797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur17.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara-İstanbul karayolunun 'Bolu Dağı' kesiminde ulaşım aksıyor 
</HEADLINE>
<TEXT>

     Soğuk hava ve kar yağışı, yurdun bazı bölgelerinde yaşamı olumsuz etkiliyor. 
     Bolu'da etkili olan kar yağışı nedeniyle, 333 köy yolu ulaşıma kapandı. Ankara-İstanbul karayolunun ''Bolu Dağı'' kesiminde ulaşım güçlükle yapılıyor. 
     Bolu Valisi Mehmet Ali Türker, kar yağışının günlük hayatı ve ulaşımı olumsuz etkilediğini belirterek, ''Bolu ve ilçelerinde 333 köy yolu ulaşıma kapandı. Anayollarda sorun yok, köy yollarının ulaşıma açılması için ekiplerimiz çalışıyor, Mudurnu ve Dörtdivan ilçelerinde okullar 1 gün tatil edildi'' dedi. 
     Bolu'da etkili olan kar yağışı nedeniyle meydana gelen 57 trafik kazasında 1 kişi öldü, 8 kişi yaralandı. 
     Bolu Trafik Müdürlüğü yetkililerinden alınan bilgiye göre, dün gece başlayan kar yağışı sonrasında Bolu'da 57 trafik kazası meydana geldi. 
     Gerede-Karabük yolunda ve Ankara-İstanbul karayolunun ''Bolu Dağı'' kesimi, D-100 karayolu, E-80 otoyolu ve Bolu kent merkezinde meydana gelen kazalarda 1 kişi öldü, 8 kişi yaralandı. 
     
     3 KİLOMETRE KUYRUK 

     Ankara-İstanbul karayolunun ''Bolu Dağı'' kesiminde yoğun kar yağışı nedeniyle ulaşım güçlükle sağlanıyor. E-80 otoyolunda yaklaşık 3 kilometrelik araç kuyruğu oluştu. 
     Bolu Bölge Trafik Müdürü İlhan Gündoğan, AA muhabirine yaptığı açıklamada, zincirsiz ağır vasıtaların ''Bolu Dağı'' geçişini kullanmalarına izin vermediklerini belirterek, ''E-80 otoyolunda araç kuyruğu oluşmasını önlemek için sürücüleri D-100 karayoluna yönlendirdik'' dedi. 
     E-80 otoyolunda kaza yapan araçlar yüzünden 3 kilometreye yaklaşan kuyrukta bekleyen sürücüler, yola zincirsiz çıkanlara tepki göstererek, ''Yolda kuyruk oluşmasının tek nedeni, yola zincirsiz çıkarak, kaza yapan sürücüler'' dediler. 
     
     ''ULAŞIM FELÇ OLDU'' 

     Bolu'da dün gece başlayan kar yağışı sonrasında, kent merkezinde ve Ankara-İstanbul karayolunun ''Bolu Dağı'' kesiminde araçlarında zincir olmayan sürücüler zor anlar yaşadılar. Bolu kent merkezinde ise kayan araçların yolları kapatması nedeniyle, ulaşım adeta felç oldu. 
     Bolu Dağı'nın ulaşıma kapanmaması için Bölge Trafik Denetleme Şube Müdürlüğü ve karayolları ekipleri, zincirsiz araçların geçişine izin vermeyerek, buzlanmaya karşı sürücüleri uyarıyorlar. Geçişlerine izin verilmeyen kamyonlar, uzun kuyruklar oluşturdular. 
     Bolu'nun kayak merkezi Kartalkaya'da kar kalınlığının 120 santimetreye ulaştığını belirten otel işletmecileri, kayak sezonunu bugün itibariyle açtıklarını belirttiler. Kar kalınlığı Abant'ta 60, Bolu Dağı'nda 50, kent merkezinde 30 santimetreye ulaştı. 
     
     VELİLERİN TATİL TEPKİSİ 

     Kar kalınlığının 30 santimetreye ulaştığı Bolu kent merkezindeki okulların tatil olmamasına tepki gösteren veliler, sabah çocuklarını okullarına aralıksız yağan kar yüzünden güçlükle götürdüklerini belirterek, ''Çocukların büyük bölümü kar yüzünden yolda kalan servis araçlarında mahsur kaldı. Ailelerin büyük kısmı da çocuklarını okula göndermedi. Aralıksız devam eden kar yağışına rağmen Valiliğin okulları tatil etmemesi yanlış'' diye konuştular. 
     
     ÇANAKKALE 

     Çanakkale'de etkili olan poyraz, Çanakkale-Eceabat dışındaki hatlarda deniz ulaşımını engelledi. 
     Çanakkale Boğazı ve Ege Denizi'ndeki olumsuz hava koşulları ve hızı zaman zaman 70 kilometreye ulaşan poyraz nedeniyle, Gökçeada-Çanakkale ve Geyikli-Bozcaada ve Gelibolu-Lapseki arasındaki araba vapuru ve feribot seferleri yapılamıyor. 
     Bu hatlardaki seferlerin hava durumunun müsait olmasıyla yapılabileceğini belirten yetkililer, Çanakkale-Eceabat arasındaki seferlerde ise sorun olmadığını kaydettiler. 
     Biga ve Çan ilçelerinde de kar yağışı etkili olmaya başladı. Biga'nın Kozçeşme Beldesi'ne, Lapseki'nin Dumanlı Köyü'nden taşımalı sistemle gelen öğrenciler, olumsuz hava koşulları nedeniyle okullarına gidemediler. 
     Çan İlçesi'nde ise sabah saatlerinden itibaren etkili olan kar yağışı nedeniyle, trafik ekipleri araç sürücülerine zincirsiz yola çıkmamaları uyarısında bulundular. 
     
     KARABÜK 

     Karabük'ün ilçelerinde, yılın ilk karı yağmaya başladı. 
     Sabah saatlerinde merkeze bağlı Safranbolu, Eflani, Ovacık ve Eskipazar ilçelerinde başlayan kar yağışı etkili olmaya başladı. 
     Kar kalınlığının Safranbolu ve Eflani'de 15, Eskipazar'da 10 ve Ovacık'ta 5 santimetre olduğu, kar yağışının akşam saatlerinde de devam edeceği öğrenildi. 
     
</TEXT>
</DOC>
