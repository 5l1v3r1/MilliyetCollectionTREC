<DOC>
<DOCNO> 233144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko26.html </URL>
<DATE> 2004/04/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Babacan IMF ile 2005 sonrasında ne yapacağımızı henüz kesinleştirmedik 
</HEADLINE>
<TEXT>

     Devlet Bakanı Ali Babacan, İmar Bankası olayından hareketle bankacılık sektörünün gözetim ve denetiminin etkinleştirilmesi için başlatılacak inceleme ve değerlendirme çalışmasının başına, Fransız Merkez Bankası'nda uzun yıllar görev yapmış olan Jean Luis Fort'un getirildiğini bildirdi. 
     Babacan, ABD'ye hareketinden önce Atatürk Havalimanı'nda yaptığı açıklamada, İmar Bankası olayından hareketle ''bankacılık sektörünün gözetim ve denetim çerçevesinin değerlendirilmesi, daha da güçlendirilmesi'' için gerekli adımların atılması amacıyla, özel bir inceleme ve değerlendirme çalışmasının başlatılacağını daha önce açıkladığını hatırlattı. 
     Bu inceleme çalışmasındaki konunun, Türkiye'deki bankacılık sektörünün denetimi, gözetimi, nasıl daha fazla etkinleştirilmesi olduğunu kaydeden Babacan, şöyle konuştu 
     ''İmar Bankası ile ilgili çok fazla detaylara girmekten ziyade, İmar Bankası olayını bir vaka olarak ele alıp bundan ders çıkartıp, benzer olayların bir daha olmaması için bu konuyu kapsayacak detaylı bir çalışma. Sözkonusu inceleme ve değerlendirme çalışması için Fort'u davet etmiştim. Bu davetimizi kabul etti. Bu çalışmalara kendisi başkanlık edecek. 
     Fort uzun yıllar, Fransız Merkez Bankası'nda yüksek görevlerde çalıştı. Merkez Bankası'nın bankacılık gözetim biriminin başkanlığını yaptı. Uluslararası bankacılık camiasının yakından tanıdığı Fort, ayrıca bu yılın Temmuz ayında başlayacak ulusal ve uluslararası finans sisteminin kötü amaçlı kullanımını engellemek için kurulan, bizim de üyesi olduğumuz Mali Eylem Çalışma Grubunun da başkanlığına atandı. 
     Bu çalışmalar Temmuz'da başlayacak. Bu tarihten önce Türkiye'deki çalışmalara start vereceğiz.'' 
     
     İKİNCİ İSİM İNGİLİZ 

     Ali Babacan, Fort'un başkanlık edeceği bu çalışmada ayrıca, Peter Hayward'ın da yer alacağını duyurdu. 
     Hayward'ın uzun yıllar İngiltere Merkez Bankası ve Uluslararası Para Fonu'nda finansal sektör üzerinde çalışmış bir kişi olduğunu belirten Babacan, 1988-1992 yılları arasında bankacılık gözetiminden sorumlu Basel komitesi'nin de sekreterliğini yaptığını kaydetti. 
     Bakan Babacan, Peter Hayward'ın ayrıca, Kore'nin finansal sektörünün yeniden yapılandırılması çalışmalarında sorumluluk üstlendiğini, Japonya, Çin, İsviçre, Güney Afrika gibi ülkelerde finansal sektörün yeniden yapılandırılması çalışmalarında aktif biçimde yer aldığını, son olarak Toronto finansal sektör gözetimi uluslararası liderlik merkezinin başkanı olarak görev yaptığını anlattı. 
     Böylece çalışmalara uluslararası perspektif katacaklarını ifade eden Babacan, bankacılık sektörünün oturmuş olduğu ülkelerde gözetimin ve denetimin nasıl yapıldığı, bunun ince detaylarının ne olduğu konusunda bu kişilerin tecrübesinden yararlanacaklarını bildirdi. 
     Ali Babacan, çalışmaların 3-4 hafta içinde başlayacağını, komisyonda Türkiye'den de uzmanların yer alacağını söyledi. 
     Babacan, Türk uzmanlarla ilgili görüşmelerin devam ettiğini, isimler netleştikten sonra açıklama yapılacağını bildirdi. 
     
     IMF 

     Devlet Bakanı Ali Babacan, IMF ile bir soruyu yanıtlarken de, şunları söyledi 
     ''IMF ile 2005 ve sonrasında ne yapacağımızı henüz kesinleştirmedik. Bu bizim kendi hükümetimizin vereceği bir karardır. Ancak biz bu kararı, çok da geciktirmek istemiyoruz. En geç bu yılın ortalarında bu kararı vereceğiz ve açıklayacağız. Şu önemli. Bütün alternatifler şu an bizim için açık, her türlü alternatif açık. Bunlar içinde hangisini seçeriz, nasıl çalışırız, nasıl devam ederiz, bu hükümetimizin verceği nihai bir karar olacaktır.'' 
     
     KURDAKİ DALGALANMALAR NORMALDİR 

     Devlet Bakanı Ali Babacan, serbest kur mekanizması, oyunun kurallarına göre doğru şekilde işletildiği sürece, dış ticaret açığından da, cari açıktan da endişe etmeye gerek bulunmadığını bildirdi. 
     Devlet Bakanı Ali Babacan, IMF ve Dünya Bankası'nın Yıllık Bahar Toplantıları ile BM Ekonomik ve Sosyal Konsey toplantılarına katılmak üzere ABD'ye gitti. 
     Bakan Babacan, hareketinden önce Atatürk Havalimanı'nda yaptığı açıklamada, ABD'ye Hazine Müşteşarlığı ve Merkez Bankası yetkililerinden oluşan bir heyetle gittiğini, Washington ve New York'ta yoğun bir program gerçekleştireceklerini söyledi. 
     IMF ve Dünya Bankası'nın Yıllık Bahar Toplantıları ile BM Ekonomik Sosyal Konsey toplantılarının bu programda öne çıktığını ifade eden Babacan, ayrıca her iki kenttede yatırımcılar, finans kuruluşları, Türk ve Amerikan işadamlarıyla görüşmelerde bulunacağını kaydetti. 
     Bakan Babacan, çeşitli üniversitelerde konferaslar vereceğini, ABD yetkilileri ve diğer ülkelerin bakanlarıyla da ikili görüşmelerde bulunacağını söyledi. 
     Yapacağı ziyaretin birçok açıdan önem taşıdığını vurgulayan Babacan, şöyle dedi 
     ''Öncelikle ülkemizde kaydedilen son 1.5 yıldaki gelişmelerle ilgili bilgi verme fırsatı bulacağız. Ülkede sağlanmış olan siyasi ve ekonomik istikrar konusunda bilgilendirme yapacağız. 
     Yapacağımız görüşme ve konuşmalarda ülkemizde 3 Kasım seçimleri sonrasında yaşanan değişim ve dönüşüm, Türkiye'deki yatırım ortamındaki gelişmelerle ilgili bilgi verme fırsatımız olacak. Şu anda çok ciddi yapısal reform çalışmalarının tam ortasındayız. Pekçok alanda birçok önemli mesafeler kaydedildi.'' 
     
     FED'İN FAİZ YÜKSELTMESİ 

     Basın mensuplarını sorularını da yanıtlayan Babacan, ABD Merkez Bankası'nın FED faizleri yükseltmesinin piyasaları nasıl etkileyeceği konusundaki soru üzerine de, Türkiye'nin kamu borç stoğunun üçte ikisinin iç borç, üçte birin de dış borç olduğuna işaret etti. 
     İç borçlanmada ödenmekte olan reel faizlerin şu anda yüzde 10-12 seviyesinde bulunduğunu, dış borçlanmada ise ödenen risk priminin çok daha az olduğunu kaydeden Babacan, şöyle devam etti 
     ''Önemli olan konu iç borç ve iç borçlanmadaki reel faizlerdir. Bazı gelişmekte olan ülkelede ise durum farklı. Dış borçları çok daha ağırlıklı. Amerikan Merkez Bankası'nın herhangi bir değişikliğine karşı borç dinamikleri daha hassas bir yapıda. Bizim kamu borç yapımız yurt dışındaki değişmelere karşı göreceli olarak daha korunaklı durumda. Biz ABD Merkez Bankası'nın herhangi bir faiz değişimine karşı borç dinamiklerimizde büyük bir değişiklik olacağını tahmin etmiyorum.'' 
     
     YABANCI SERMAYE GİRİŞİ 

     Bakan Babacan, Uluslararası Finans Enstitüsü'nün yabancı sermaye akışı tahminlerine ilişkin soruyu da şöyle yanıtladı 
     ''Bu rakamlar, Uluslarası Finans Enstitüsü'nün kendi tahminleri. Bu konuda bir rakam vermekten özellikle kaçınıyoruz, ihtiyatlı olmayı tercih ediyoruz. Doğrudan yabancı sermaye akışıyla ilgili herhangi bir olmazsa olmaz bir yaklaşım içinde değiliz. Yaptığımız tek şey hem siyasi hem ekonomik istikrarı Türkiye'de daha da güçlendirmek için yoğun bir şekilde çalışmak ve Türkiye'deki yatırım ortamını iyileştirmek için arka arkaya adımlar atmak. 
     AB süreci rakamları doğal olarak etkileyecektir. Ancak AB sürecinde bir aksama olsa bile bu iş olmayacak, Türkiye'ye yabancı sermaye gelmeyecek diye birşey kesinlikle yok. Türkiye'deki ortamın ne kadar değiştiğini uluslararası kuruluşlar gayet iyi anlamış durumda. Yabancı sermaye konusunda AB'deki gelişmeler ne olursa olsun hep daha iyiye gideceğimizi kuvvetle tahmin ediyoruz. AB konusunda aksama olmazsa yabancı sermaye girişinde normalin daha üzerinde bir akışın olacağını bekliyoruz.'' 
     
     DIŞ TİCARET AÇIĞI 

     Dış ticaret açığının, geçen yılın Şubat ayına göre yükselmesi yönündeki soru üzerine de Bakan Babacan, şunları söyledi 
     ''Geçen yılın Şubat ayı, enterasan bir ay. Mart'ta Irak savaşı oldu. Ondan önceki ayda hem tüketim hem yatırım ürünleriyle ilgili ithalattaki yavaşlama çok doğal. Şubat ayını şubat ayıyla kıyaslama yapmayı doğru bulmuyorum. Bunu daha uzun süreçlerde incelemek gerekir. Serbest kur mekanizmasını, oyunun kurallarına göre doğru şekilde işlettiğiniz sürece, dış ticaret açığından da, cari açıktan da endişe etmeye gerek yok. Piyasa mekanizmaları mutlaka dengeleyici rolü oynayacaktır. 
     Hep 1994 ve 2001 yılıyla mukayese ediyoruz. Bu çok yanlış 1994 ve 2001 yılındaki cari açıkla bugünkü durum son derece farklı. İlan ettiğimiz ekonomik politikaları esaslarına, kurallarına uygun bir şekilde uygulandığı sürece herhangi bir endişeye kesinlikle gerek yok. Artık Türk ekonomisi çok farklı bir yapıda. Kur serbest rejimde. Serbest kur rejiminde kurun sabit kalmasını kimse beklememeli. Kurdaki dalgalanmalar sıhhatli bir ekonomik yapının doğal gereğidir. Arz-talep dengesine göre inecek çıkacaktır. Sabit kur beklentisine kimsenin girmemesi gerekiyor.'' 
     
     VERGİ İDARESİ 

     IMF Niyet Mektubu'nda yer alan vergi idaresi ve sosyal güvenlik reformlarına ilişkin olarak da Babacan, şunları kaydetti 
     ''Vergi idaresinin güçlendirilmesi, denetimin etkinlendirilmesi, bizim kayıt dışı ekonomiyle mücadelemizde önemli bir konudur. Burada vergi idaresi, yarı bağımsız bir hale getirilecek. Ayrıca politikalar bakanlık bünyesinde tespit edilecek. Ancak uygulamaya bakacak sadece. Vergi idaresi yapısal bir yapılandırmadan geçiyor, organizasyon şaması yeni baştan ele alınacak.'' 
     
</TEXT>
</DOC>
