<DOC>
<DOCNO> 222059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo21.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor, Gaziantepspor maçına hazır... 
</HEADLINE>
<TEXT>

     Çaykur Rizespor, yarın sahasında Gaziantepspor ile yapacağı maçın hazırlıklarını tamamladı. 
     Teknik Direktör Yılmaz Vural, Gaziantepspor maçının hazırlıklarını tamamladıklarını, eksiklerinin bulunmadığını belirterek, ''Bir tek hedefimiz var, maçtan 3 puanla ayrılmak. Takımın moral ve motivasyonu çok iyi'' dedi. 
     Diğer maçların kendilerini ilgilendirmediğini ifade eden Vural, ''Biz yeter ki Gaziantepspor maçından 3 puan alabilelim. Güzel futbolumuzu bu maçta da sürdürmek istiyoruz. Bütün gücümüzü sahaya yansıtarak maçtan 3 puanla ayrılmanın yollarını arayacağız'' diye konuştu. 
     Vural, futbolcularının inançlı ve kazanma arzusu içinde olduklarını da kaydetti. 
     Yeşil-mavili ekibin, Gaziantepspor karşılaşmasına, Murat Şahin, Ahmet, Kürşat, Victoria, Serkan, Şener, Zafer, Koray, Cem Baki, Okan, Saffet Akyüz ilk 11'iyle çıkması bekleniyor. 
     
</TEXT>
</DOC>
