<DOC>
<DOCNO> 224881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo19.html </URL>
<DATE> 2004/03/23/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Milli takımlara teknik direktör aranıyor... 
</HEADLINE>
<TEXT>

     Futbol ve basketbolda A milli takımlar, yeni hedefleri için yeni teknik heyet arayışı içine girdi. 
     Basketbolda Aydın Örs ve yardımcılarının istifası, ardından futbolda da Şenol Güneş'in sözleşmesinin federasyon tarafından tek taraflı olarak feshedilmesiyle, iki takım da teknik heyetsiz kaldı. 
     Türk teknik adamlarla başarılı bir dönem yaşayan iki milli takım için yabancı teknik adamların da ismi geçiyor. 
     
     GÜNEŞ'İ FEDERASYON GÖNDERDİ 
     Dünya Kupası'ndaki üçüncülüğünün ardından milli takım Avrupa Şampiyonası Finalleri'ne gidemeyince çok eleştirilen Şenol Güneş'in sözleşmesi, Futbol Federasyonu Yönetim Kurulu tarafından tek taraflı olarak feshedildi. 
     Letonya'ya elenen Türkiye, Portekiz'deki Avrupa Şampiyonası'na gidemeyince, bazı taraftarlar ve spor yazarları Milli Takımlar Teknik Direktörü Şenol Güneş'in istifasını istemişti. 
     A Milli Futbol Takımı'nda göreve 2000 yazında başlayan Güneş, 17. Dünya Kupası'nda elde edilen üçüncülükle tarihe altın harflerle geçti. UEFA'nın resmi internet sitesinde düzenlenen ankette 2002'nin en iyi teknik adamı seçilen Şenol Güneş, milli takımın başında en fazla galibiyet elde eden teknik adam rekorunu da elinde bulunduruyor. 
     Şenol Güneş, haziran ayında Fransa'da yapılan 6. FIFA Konfederasyon Kupası'nda da ay-yıldızlı ekibi üçüncülüğe taşıdı. 
     13 Temmuz'u beklemeden, Güneş'in sözleşmesini tek taraflı olarak fesheden Futbol Federasyonu, milli takımı 2006 Dünya Kupası'na götürebilecek bir teknik adam arayışına başladı. 
     
     ÖRS İSTİFA ETMİŞTİ 
     A Milli Basketbol Takımı'nı Avrupa 2. yapan başantrenör Aydın Örs, Avrupa Şampiyonası sonrası istifa etti. 
     Örs yönetiminde 2001 yılında Türkiye'de yapılan Avrupa Şampiyonası'nda tarihinde ilk kez Avrupa ikincisi olan milli takım, Dünya Şampiyonası finallerinde de ilk kez mücadele etme hakkını kazandı. 
     ABD'deki 14. Dünya Şampiyonası'nda ''12 Dev Adam'' 9. olunca, Aydın Örs eleştirilmeye başlandı. Daha sonra 33. Avrupa Erkekler Basketbol Şampiyonası finallerinde A Milli Takım, ilk 8'e kalamayınca, Örs ve ekibi görevlerinden istifa etti. 
     Eylül ayında başlayacak 34. Avrupa Erkekler Basketbol Şampiyonası eleme grubu maçları öncesi henüz teknik ekibi belirlenmeyen A Milli Takım için Sırp teknik adam Bogdan Tanjeviç'in ismi geçiyor. 
     
</TEXT>
</DOC>
