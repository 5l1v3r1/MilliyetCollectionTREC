<DOC>
<DOCNO> 246506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/soneko25.html </URL>
<DATE> 2004/06/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Unakıtan Faiz dışı fazla geçen yıla göre 5.2 katrilyon arttı 
</HEADLINE>
<TEXT>

     Maliye Bakanı Kemal Unakıtan, geçen yılın 5 ayında 9 katrilyon 349 trilyon lira olan faiz dışı fazlanın, bu yıl 14 katrilyon 546 trilyon lira olarak gerçekleştiğini, bunun da Türkiye açısından çok önemli olduğunu söyledi. 
     Unakıtan, düzenlediği basın toplantısında, bütçe uygulamalarında mali disipline sıkı sıkıya riayet ettiklerini bildirdi. 
     Mayıs sonu itibarıyle geçen yıl bütçe ödeneklerinin yüzde 42.1'i kullanılmışken, bu yıl ödeneklerin yüzde 36'sının kullanıldığını kaydeden Unakıtan, bütçe harcamalarında da yüzde 3.3 oranında azalma kaydedildiğini ifade etti. 
     Yılın 5 ayı sonunda faiz harcamalarında yüzde 16.2'lik bir düşüş meydana geldiğini anlatan Maliye Bakanı, ''Türkiye'nin üzerindeki en büyük yük, sıkıntı, problem nedir Faizlerdir. Amacımız, mali disiplini sağlamak, bütçede iyi performans göstermek ve ülke riskini azaltmaktır. Bu faiz yükünün düşürülmesi bakımından fevkalade önemlidir'' dedi. 
     Disiplinden ayrılınmaması halinde bütün sorunların aşılacağını kaydeden Unakıtan, sözlerini şöyle sürdürdü 
     ''Kamu yönetiminin, devlet yönetiminin kalitesi bütçeye yansır. Bütçe performansı iyiyse oradaki yönetimde iyidir. Bütçe performansı kötüyse, oradaki yönetim de kötü demektir. 
     Türkiye, ne çektiyse kötü yönetimlerden çekmiştir. Bu Meclis, bu hükümet, inşallah bu milleti bu sıkıntılardan kurtaracaktır.'' 
     
     GELİRLER 
     Unakıtan, daha sonra bütçe gelirleri hakkında bilgi verdi. 42.3 katrilyon lira olarak gerçekleşen bütçe gelirlerinin 33 katrilyon 967 trilyon lirasını vergilerin oluşturduğunu anlatan Maliye Bakanı, Mayıs sonu itibarıyle son 5 yılda vergilerin ortalama yüzde 35.3'ünün, son 2 yılda yüzde 35.9'unun, 2003 yılında ise yüzde 36.5'unun tahsil edildiğini bildirdi. 
     Bu yılın 5 ayı sonunda ise öngörülen gelirin yüzde 39.1'inin toplandığını belirten Unakıtan, vergi gelirlerinde geçen yılın aynı dönemine göre de yüzde 26.2'lik bir artış sağladıklarını bildirdi. 
     ''5 aylık performans, oldukça olumlu seyrediyor'' diyen Unakıtan, bu artışla kayıt dışı ekonomi ile mücadelenin meyvelerini toplamaya başladıklarını söyledi ve gelir idaresi yöneticilerini tebrik etti. 
     
     FAİZ DIŞI FAZLA 
     Maliye Bakanı Unakıtan, daha sonra geçen yıl ve bu yılın Mayıs sonu itibarıyle bütçe gerçekleşmelerini karşılaştırdı. 
     Geçen yıl 21 katrilyon 807 trilyon lira olan bütçe açığının bu yıl 11 katrilyon 554 trilyon lira olarak belirlendiğini belirten Unakıtan, geçen yıl 9 katrilyon 349 trilyon lira olan faiz dışı fazlanın ise 14 katrilyon 546 trilyon lira seviyesinde gerçekleştiğini bildirdi. 
     Geçen yıl yüzde 62.9 olan gelirlerin giderleri karşılama oranının da bu yıl yüzde 80.4'e ulaştığına işaret eden Unakıtan, şöyle konuştu 
     ''Bu 2004 değil, 2044'de de böyle devam edecektir. Bütçedeki iyileştirmeyi kalıcı hale getirdik. Bu rakamları söylemek kolay. Bunları gerçekleştirmek bu ekibin işi. Faiz dışı fazla çok önemli. Enflasyonun düşmesi de buna bağlıdır, faizlerin inmesi de. Eğer enflasyonu düşürmek istiyorsak, çağdaş ülke sınıfına girmek istiyorsak, bu tablo gereklidir. 
     Bu rakamlarla rehavete kapılmıyoruz, kapılmayacağız. Önemli olan yıl sonu hedefinin tutması. Aynı disiplinle devam edeceğiz.'' 
     
     AÇIKLARI AZALTMAK MECBURİYETİNDEYİZ 
     Unakıtan, 2004 yılı programında bütçe açığının gayrı safi milli hasılaya oranının yüzde 11 olmasının hedeflendiğine de dikkat çekerek, 5 aylık uygulamalar sonucunda bu oranın yüzde 7 olarak belirlendiğini söyledi. 
     2001'de yüzde 16.5, 2002'de yüzde 14.6, 2003'de de yüzde 11.2 olan söz konusu oranın, bu yılın sonunda da yüzde 11'lik hedefin altında gerçekleşmesinin beklendiğini kaydeden Unakıtan, ''Bütçe açıklarını giderek azaltmak mecburiyetindeyiz'' dedi. 
     Unakıtan, bütçe uygulamalarına ilişkin açıklamalarının sonunda da, gerekli önlemleri zamanında almaya devam edeceklerini, gelir ve harcama politikalarını hedeflere uygun sürdüreceklerini ve gerekli önlemleri de zamanında alacaklarını vurguladı. 
     Unakıtan, bütün kamu kuruluşlarının da mali disipline bağlı ve verimli bir şekilde çalışmaya devam edeceklerini ifade ederek, bütçede gösterilen bu performans nedeniyle başta Başbakan Recep Tayyip Erdoğan olmak üzere, bütün bakanlara ve kamu çalışanlarına şükranlarını sundu. 
     
</TEXT>
</DOC>
