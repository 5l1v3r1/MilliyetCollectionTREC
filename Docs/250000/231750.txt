<DOC>
<DOCNO> 231750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo31.html </URL>
<DATE> 2004/04/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Samsunspor, Arıca'nın kararını bekliyor... 
</HEADLINE>
<TEXT>

     Samsunspor Kulübü Basın Sözcüsü Ercan İnce, teknik direktör Erdoğan Arıca'nın gelecek sezon için takımda kalıp kalmayacağı yönünde kendilerine bir karar bildirmediğini söyledi. 
     Ercan İnce, Nuri Asan Tesisleri'nde düzenlediği basın toplantısında, çeşitli soruları yanıtladı. 
     Teknik direktör Erdoğan Arıca konusundaki bir soru üzerine, Arıca'nın gelecek sezon için takımda kalıp kalmayacağı konusunda halen net bir kararı olmadığını belirten İnce, buna karşın bazı çevrelerce farklı yorumlar yapıldığını söyledi. 
     Gençlerbirliği'nden Arıca'ya bir öneri geldiği ya da Arıca'nın başka takımlarla görüştüğü yolunda bir bilgisi olmadığını ifade eden İnce, şunları kaydetti 
     ''Erdoğan Arıca, sezon başında bizimle yaptığı görüşmede Gençlerbirliği'nden gelecek teklifi değerlendirebileceğini, onun dışındaki tekliflere ise sıcak bakmadığını söylemişti. Ancak şu anda takımın başında. Sezon sonuna kadar da burada. Biz kendisiyle 2004-2005 sezonu için de çalışmak istiyoruz. Ancak bize daha kararını bildirmedi. Biz her türlü kararına da saygılıyız. Gelecek hafta yapacağımız yönetim kurulu toplantısında da bu konuyu ele alacağız.'' Arıca'nın takımın başında kalmak istememesi durumunda bir teknik direktör sorunu yaşamayacaklarını belirten İnce, ''Bizim hocamız bellidir. Yıllardır Samsunspor'a hizmet eden yardımcı antrenör Ertuğrul Sağlam. Onunla da çok iyi işler yapacağımıza inanıyoruz'' diye konuştu. 
     
     FENERBAHÇE MAÇI 
     Fenerbahçe maçı hazırlıklarına da değinen İnce, takımda sakat ve cezalı futbolcu bulunmadığını bildirdi. 
     İnce, Fenerbahçe'nin konumunun kendilerini ilgilendirmediğini vurgulayarak, ''Biz sahaya çıkıp kazanmak için elimizden geleni yapacağız. Önümüzdeki 3 maç bizim için çok önemli. Kazanmak için herşeyi ortaya koyacağız'' dedi. 
     
</TEXT>
</DOC>
