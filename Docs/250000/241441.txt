<DOC>
<DOCNO> 241441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy27.html </URL>
<DATE> 2004/05/20/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
Gürcistan Cumhurbaşkanı Saakaşvili onuruna akşam yemeği verildi 
</HEADLINE>
<TEXT>

     Cumhurbaşkanı Ahmet Necdet Sezer, Gürcistan'ın egemenliğinin ve toprak bütünlüğünün korunması ve tüm sorunlarına bu ilkeler çerçevesinde çözüm bulunmasının, Türk dış politikasının öncelikleri arasında yer almayı sürdürdüğünü söyledi. 
     Sezer, Gürcistan Cumhurbaşkanı Mihail Saakaşvili onuruna Çankaya Köşkü'nde verdiği akşam yemeğinde yaptığı konuşmada, son aylarda gergin ve güç bir dönem yaşayan Gürcistan'da, bu dönemin barışçı yöntemlerle başarıyla geride bırakılmış olmasının sevindirici olduğunu belirtti. 
     Gelecek dönemde de, Gürcistan liderliğince benimsenen sağduyulu tutumla tüm sorunların barışçı yöntemlerle çözüleceğine olan inancını dile getiren Sezer, Türkiye'nin, sorunlu bir bölge olan Kafkasya'da güçlü ve istikrarlı bir Gürcistan istediğini, güçlü bir Gürcistan'ın, bölgede barışın korunmasının da güvencesi olduğunu kaydetti. 
     Gürcistan'in Türkiye'den Kafkasya ve Orta Asya'ya uzanan yol üzerinde stratejik bir konumda yer aldığının unutulmaması gerektiğini ifade eden Sezer, şöyle konuştu 
     ''Uluslararası toplumun saygın bir üyesi olarak, Gürcistan'ın Batı'yla bütünleşme yolunda son 12 yıl içinde önemli aşamaları tamamlamış olmasından mutluluk duyuyoruz. Gürcistan'ın barış ve istikrar yolunda ilerlemesini ve demokrasi alanında atmakta olduğu adımları beğeniyle izliyoruz. 
     Komşumuz Gürcistan'ın istikrara kavuşması, dirlik ve gönenci Türkiye için önem taşımaktadır. Gürcistan'ın egemenliğinin ve toprak bütünlüğünün korunması ve tüm sorunlarına bu ilkeler çerçevesinde çözüm bulunması, Türk dış politikasının öncelikleri arasında yer almayı sürdürmektedir.'' Sezer, geçmişte olduğu gibi, bugün ve ileride de Türkiye'nin, Gürcistan'ın barış ve istikrar içinde yaşaması için elinden gelen yardım ve desteği esirgemeyeceğini söyledi. 
     Atatürk'ün, Gürcistan ile örnek ilişkilerin kurulmasının Türkiye'nin yeni dış politikasının temel taşı olduğuna geçen yüzyılın başlarında işaret ettiğini ve bu sözün bugün de geçerli olduğunu anlatan Sezer, ''Gürcistan'ın ikinci kez bağımsızlığını kazanmasından bu yana geçen sürede ilişkilerimiz gelişmiş, güçlenmiş ve Atatürk'ün söylediği gibi örnek ilişkiler düzeyine ulaşmıştır'' dedi. 
     Sezer, iki ülke ilişkilerinin bugün siyasal, ekonomi, ticaret, kültürel ve askeri alanları içeren geniş bir yelpazeyi kapsamasının sevindirici olduğunu belirtti. 
     Gürcistan'daki Türk yatırımcıların ve ulaştırmacıların sorunlarının çözümüne yönelik olarak atılacak adımların, siyasal ilişkilerin ticaret, ekonomi ve ulaştırma boyutlarıyla daha da zenginleşmesini ve derinleşmesini sağlayacağını vurgulayan Sezer, bu çerçevede, Azerbaycan, Gürcistan ve Türkiye'yi birbirine bağlayan, yeni işbirliği alanları yaratan Bakü-Tiflis-Ceyhan petrol boru hattı ve Bakü-Tiflis-Erzurum doğalgaz boru hattı tasarılarının planlandığı biçimde yürütülüyor olmasından mutluluk duyduklarını ifade etti. 
     Cumhurbaşkanı Sezer, Gürcistan ordusunun NATO standartlarına kavuşması için iki ülke arasında eğitim, teçhizat ve mali yardımları kapsayan çok yönlü ilişkiler bulunduğunu da belirterek, iki ülke arasındaki askeri işbirliğinin, Kosova'daki Türk Barış Taburu'nda görev yapan Türk ve Gürcü askerlerle dünya barışının korunmasına da katkıda bulunduğunu söyledi. 
     Sezer, Saakaşvili'nin Türkiye'ye yaptığı bu ilk resmi ziyaretin, iki ülke arasındaki güçlü bağlara yeni boyutlar katmanın yanı sıra, ilişkileri daha da ileri götüreceğine inandığını da sözlerine ekledi. 
     
     SAAKAŞVİLİ 
     Gürcistan Cumhurbaşkanı Saakaşvili de, Türkiye'nin, her Gürcü için hem duygusal hem siyasal hem de ekonomik açıdan çok önem taşıyan bir ülke olduğunu, bu nedenle Türkiye ziyaretine özel bir önemle hazırlandıklarını belirtti. 
     Gürcistan'ın bağımsızlığını kazandığı dönemlerde, ''hakiki dost ülke'' Türkiye'nin kendilerine yardım elini uzattığını, yaşadığı ekonomik sıkıntılara rağmen o tarihten bu yana desteğini kendilerinden hiç esirgemediğini ifade eden Saakaşvili, Türkiye'nin, Gürcistan'ın ekonomisinin büyümesi, Avrupa kurumlarıyla entegrasyon çabaları ve ordusunun gelişmesi konularında kendilerine ilk ve en önemli desteği veren ülkelerden biri olduğunu kaydetti. 
     ''Gürcü halkının Türk halkı ve Türkiye'ye çok şey borçlu olduğunu'' belirten Saakaşvili, sözlerine şöyle devam etti 
     ''Sizin ileride daha barışçı, daha istikrarlı, daha sakin, daha dinamik, yolsuzluğu olmayan ve suçlarla mücadeleye devam eden gelişmiş bir komşunuz olacak. Bütün Güney Kafkasya ve Karadeniz'in barış ve istikrar bölgesi haline gelmesi için sorumluluğu üstlenen bir komşunuz olacak. Kendi ekonomisini Türk yatırımcılara, Türk işadamlarına açmak isteyen ve Türk vatandaşları için güzel yaşam şartları sağlayan, kendilerini evlerinde gibi hissetmelerini sağlayan bir komşunuz olacak.'' ''Parçalanmış, aşağılanmış, zor durumda bırakılmış bir Gürcistan teslim aldığını'' belirten Saakaşvili, iktidarda olduğu 6 aylık süre zarfında ''devlet idare kuruluşlarının oluşturulması, ordunun güçlenmesi için adımların atılması ve Acara sorununun çözülmesini başarabildiklerini'' anlattı. 
     Mustafa Kemal Atatürk'ün kendisi için ideal ve örnek niteliğinde bir devlet adamı olduğunu da belirten Saakaşvili, ''Devletin yapılandırılması, bütünleşmesi, kalkınması için ben çocukluğumdan beri bildiğim ve çalışmalarını inceleyen bir lider olarak, Mustafa Kemal Atatürk'ü örnek almaya çalışıyorum'' diye konuştu. 
     Atatürk'ün Cumhurbaşkanlığı yaptığı dönemle, Gürcistan'da halen içinde bulundukları dönem arasında kıyaslama yapmanın mümkün olduğunu da ifade eden Saakaşvili, Atatürk'ün parçalanmayı değil, bütünlüğü, birliği seçtiğini kaydederek, ''Dolayısıyla Atatürk benim için ideal ve örnek bir devlet adamı'' dedi. 
     
</TEXT>
</DOC>
