<DOC>
<DOCNO> 204127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun12.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran'da Türkiye Büyükelçiliği'nde güvenlik önlemleri artırıldı 
</HEADLINE>
<TEXT>

     İran'ın başkenti Tahran'da, El Kaide'nin saldırı tehdidi üzerine, Türkiye, İngiltere ve İsveç büyükelçilikleri etrafındaki güvenlik önlemlerinin artırıldığı açıklandı. 
     Güvenlikten sorumlu Tahran Valisi Yardımcısı Ali Tala, ''olası saldırılar konusunda uyarılar aldıktan sonra bu elçilikler etrafındaki önlemleri artırdık'' dedi. 
     Görgü tanıkları, İngiltere, Türkiye ve İsveç büyükelçiliklerinin ana girişlerinin önünde polisin devriye gezdiğini ve yakın sokaklara araçların park etmesini engelleyen barikatlar konulduğunu belirttiler. 
     Türkiye'nin Tahran Büyükelçiliği'nden bir diplomat ise geçen ay İstanbul'da meydana gelen bombalı saldırılardan sonra büyükelçilik etrafındaki güvenlik önlemlerinin sıkılaştırılmasını istediklerini söyledi. 
     ABD'nin İran nezdindeki çıkarlarını temsil eden İsveç Büyükelçiliği'nin sözcüsü ise ''bazı tehditler olduğu konusunda basında çıkan haberler üzerine, Pazartesi'den itibaren güvenlik önlemlerini artırdık'' dedi. 
     İran gazeteleri geçen hafta, El Kaide'nin Tahran'daki bazı batılı büyükelçiliklere saldırı düzenleyeceği tehdidinde bulunduğunu yazmıştı. 
     
</TEXT>
</DOC>
