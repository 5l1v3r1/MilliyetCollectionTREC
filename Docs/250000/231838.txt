<DOC>
<DOCNO> 231838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas22.html </URL>
<DATE> 2004/04/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Çocukları tarafından aç bırakılarak öldürüldü 
</HEADLINE>
<TEXT>

     Almanya'da 4 kardeş, annelerini aç bırakarak öldürmekten yargılanıyor. 
     Kuzey Ren Vestfalya eyaletinin Siegen kentindeki savcılık, 4 kardeşin bakıma muhtaç 81 yaşındaki annelerini bilinçli olarak aç ve susuz bırakarak, ölümüne neden olduğunu kaydetti. 
     Mahkeme sözcüsü, bugün yapılan ilk duruşmada sanıklardan birinin suçunu itiraf ettiğini belirtti. Buna göre, 2 erkek kardeş annelerinin bakımını son zamanlarda ihmal etti. Sözcü, 2 erkek kardeşin cinayetten, 2 kız kardeşin de ihmal nedeniyle ölüme sebebiyet vermekten yargılanacağını söyledi. 
     Yetkililerin verdiği bilgiye göre, 2 erkek kardeş geçen yıl mart ayından bu yana annelerinin bakımını ihmal etti. Annelerine ilk başta günde sadece bir kez yemek veren kardeşler, kendi başına yemek yiyemeyen yaşlı kadına yardım etmediler. Mayıs ayından itibaren katı gıda alamayan anne, çocukları sıvı gıda da vermemeye başladıktan 4 gün sonra öldü. Yapılan otopside, kadının açlık ve susuzluktan öldüğü anlaşıldı. 
     Soruşturma sırasında, 2 erkek kardeşin ne kadar ceza alabileceklerini önceden araştırdıkları ortaya çıktı. Kardeşler, yardım etmemekten suçlanacaklarını beklerken, savcılık, sanıkların annelerinin açlıktan öleceğini bildikleri gerekçesiyle cinayetten yargılanmalarını uygun buldu. 
     
</TEXT>
</DOC>
