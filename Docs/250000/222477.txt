<DOC>
<DOCNO> 222477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko36.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Türk Telekom ilanı Mayıs sonunda çıkabilir 
</HEADLINE>
<TEXT>

     Ulaştırma Bakanı Binali Yıldırım, Türk Telekom'da açıklanan özelleştirme takviminin değişmediğini belirterek, ''Mayıs ayı sonunda Türk Telekom'la ilgili ilanı yapmayı hedefliyoruz'' dedi. 
     Telekomünikasyon Dünyası Dergisi tarafından düzenlenen ''Telekomünikasyon Sektöründe Serbestleşme Beklentileri'' konulu sempozyumda konuşan Yıldırım, 2004 yılı başından itibaren ses tekelinin kalkmasıyla birlikte telekomünikasyon sektöründe teorik olarak serbestleşme döneminin başladığına işaret etti. 
     Türkiye'nin serbestleşme sürecinde, bu süreci daha önce tamamlayan ülkelerin yaşadığı kötü tecrübelerden ders alması gerektiğini vurgulayan Yıldırım, bu anlayışla gecikmenin bir avantaj olduğunun da düşünülebileceğini kaydetti. 
     Türkiye'de bugün telekomünikasyonla ilgili mali pazar büyüklüğünün yüzde 83'ünü mobil ve sabit telefonların oluşturduğuna dikkati çeken Yıldırım, ''Halbuki dünyada son yıllarda gelişen veri iletişimine yönelik telekomünikasyonun diğer alanında, Türkiye'deki pazar büyüklüğü sadece yüzde 17'dir'' dedi. 
     Yıldırım, 2004 yılında 5 alanda serbestleşme öngörüldüğünü belirterek, bunları, uzak mesafede A, B, C tipi ses iletimi telefon hizmetleri, kablo platformunun müşterek kullanımı, altyapının ortak kullanımı, sabit telsiz ve kablosuz telsiz hizmetleri olarak sıraladı. 
     Binali Yıldırım, ''Bunlarla ilgili olarak Telekomünikasyon Kurumu, çalışmalarına başlamıştır. Uzak mesafede telefon hizmetleriyle ilgili asgari tarife yönetmeliği çıkmıştır. Uygulama esaslarıyla ilgili yönetmelik de Başbakanlık'ta, kısa sürede yayınlanacak'' diye konuştu. 
     Serbestleşme sürecinde sektöre girecek yeni işletmelerin, bir noktaya önemle dikkat etmesi gerektiğini kaydeden Yıldırım, şunları söyledi 
     ''Geçmişte olduğu gibi GSM sektöründe mükerrer yatırımları yaparak ülke kaynaklarının boşuna harcanmasına izin vermememiz lazım. O bakımdan bütün oyuncuların, hazır altyapıları rekabetçi ortamda, piyasa koşullarında kullanarak bu hizmetleri işletmecilik anlayışı farkını ortaya koyarak, tüketiciye en uygun şekilde ulaştırmaları serbestleşmenin başarısını oluşturacaktır. Aksi halde zaten kıt olan ülke kaynaklarımızın israf edilmesi, üstüne üstlük de bu sektöre giriş yapanların hayal kırıklığı ile karşılaşmaları kaçınılmaz olacaktır.'' 
     
     ''ÖZELLEŞTİRME TAKVİMİ DEĞİŞMEDİ'' 

     Binali Yıldırım, ''Türk Telekom'u biz yaşatacağız, ihya edeceğiz'' diye sektörün büyümesini, sektördeki hizmet çeşitliliğinin artmasını engelleyecek bir tavır içine girmeyeceklerini daha önce ifade ettiklerini belirterek, ''Onun için de serbestleşme süreciyle birlikte Türk Telekom'un özelleştirme takvimini açıkladık. Bu takvim devam ediyor. Mayıs ayı sonunda biz Türk Telekom'la ilgili ilanı yapmayı hedefliyoruz'' diye konuştu. 
     Yıldırım, serbestleşme süreciyle bugün 7-8 milyar dolar gibi gözüken telekomünikasyon sektör cirosunun birkaç yıl içinde 15-20 milyar dolara ulaşmış olacağını kaydetti. 
     Nisan ayı ortasında serbestleşme sürecinin değerlendirilmesiyle ilgili Bakanlığın koordinasyonunda sadece sektörde oyuncu konumunda olan ve sektörde bulunan işletmecileri temsil eden sivil toplum örgütlerinin katılımıyla bir değerlendirme toplantısı yapmayı istediklerini bildiren Yıldırım, ''Bu süreç hepimiz için yenidir. Biz kendi persfektifimizde değerlendiriyoruz ancak bu cephede, sizin cephenizde durum nasıl Bunu da görmek, ona göre rotamızı gerekirse düzeltme ihtiyacı varsa, bunu da yapmak isteriz'' dedi. 
     Toplantının ardından bir gazetecinin ''Danışman firma ihalesi iptal edildi. Bunun Türk Telekom'un özelleştirilmesini 1 ay geciktireceği söyleniyor. Sizin hedeflediğiniz sürede değişiklik var mı '' şeklindeki sorusu üzerine, Yıldırım, şöyle dedi 
     ''Şu anda yok. Bir danışman tutulması, özelleştirmeyle ilgili ihale dokümanlarının hazırlanması Özelleştirme İdaresi'nin görevi ancak, bu ilk denemede sonuç alamadılar. Onun için biz bu süreci hızlandıracağız. Bizim açımızdan takvim henüz değişmedi. 
     Danışman firma için ihaleye ne zaman çıkılacağı yönündeki bir soru üzerine de, Yıldırım, ''Hemen, başladık'' dedi. 
     
     ''İNDİRİM İÇİN BİRAZ SABIR'' 

     Ulaştırma Bakanı Yıldırım, bir başka soru üzerine de, serbestleşmeyi getirdikten sonra 31 firmanın Telekomünikasyon Kurumu'na müracaatta bulunduğunu, Kurum'un bu firmaların durumunu inceleyip izin verdikten sonra, firmaların faaliyetlerine başlayacaklarını bildirdi. 
     Yıldırım, ''Ücretlerle ilgili Bakanlığınızın ilgilendiği diğer birimlerde çok ciddi indirimlere gidildi. Siz de bu Bakanlığın İndirim Bakanlığı olduğu beyan ettiniz ama telekomünikasyon sektörüne bu bir türlü yansımadı. Bir yansıması olacak mı '' şeklinde soruya da, şu karşılığı verdi 
     ''Yansıyacak, biraz sabır. Başkaları bu işi 6 yılda yaptı, biz 2 ayda yapamayız tabii. Vergilerle ilgili bu yıl içerisinde fazla birşey olmaz. Ücretleri belirleyen, indirimi belirleyen rebakettir. Rekabeti sağladığınız anda da, tüketici bunun nimetlerinden yararlanacaktır.'' Bir basın mensubunun kara taşımacılığındaki indirimlerin bazı firmaları kapanma noktasına götürdüğü yönündeki ifadesi üzerine de, Yıldırım, böyle birşey olmadığını, karayolu taşımacılığındaki sorunun çok fazla insanın hesap kitap yapmadan sektöre girmesinden ve yüzde 22 dolulukla çalışmasından kaynaklandığını ifade etti. 
     
</TEXT>
</DOC>
