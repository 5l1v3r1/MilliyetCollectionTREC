<DOC>
<DOCNO> 202165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun01.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yeni hedefi El Duri 
</HEADLINE>
<TEXT>

     Amerikan güçleri, Irak'ın devrik Devlet Başkanı Saddam Huseyin'in ele geçirilmesinin ardından, ağırlığı, Sünni üçgenindeki direnişin baş örgütleyicisi olduğu sanılan Saddam'ın yardımcılarından İzzet İbrahim El Duri'nin yakalanması çabalarına verecek. 
     Amerikan yönetimi yetkilileri, Saddam'ın sorgulanması sırasında, devrik devlet başkanının Irak'taki direnişte rolünün ortaya çıkmasının beklendiğini, ancak yine de Saddam'ın kilit bir konumu olduğunun sanılmadığını belirttiler. 
     ABD medyasındakı haberlere göre, ABD yetkililerinin özellikle üzerinde durdukları isim, Saddam Hüseyin döneminde Devrim Komuta Konseyi başkan yardımcılığını üstlenen İzzet İbrahim El Duri olarak ortaya çıkıyor. 
     El Duri, yaşamı boyunca Saddam'ın en yakınındaki çalışma arkadaşları arasında yer alıyordu. 
     Amerikalı yetkililer, ellerindeki istihbarat bulgularından, Bağdat'ın batısı ve kuzeyinde yer alan, Sünni üçgeni adı verilen bölgede ve Musul'da ABD askerlerine karşı düzenlenen saldırıların çoğunda El Duri'nin örgütleyici olarak parmağının bulunduğuna işaret ettiler. 
     Bu yetkililer, Saddam'ın yakalanmasının ardından El Duri'nin de ölü veya diri ele geçirilmesi durumunda eski Baas partili isyancıların direnişinin önemli ölçüde kırılabileceğini savunuyor. 
     
</TEXT>
</DOC>
