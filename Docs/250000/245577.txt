<DOC>
<DOCNO> 245577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko15.html </URL>
<DATE> 2004/06/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Nargile tütününde yerli üretim başlıyor... 
</HEADLINE>
<TEXT>

     Şerbetli Gıda ve Ambalaj Sanayi Tic. Ltd. Şti. Yönetim Kurulu Başkanı Prof. Dr. Metin Çağlayan, kurdukları tesiste 41 değişik türde meyve aromalı nargile tütünü üreteceklerini söyledi. 
     Çağlayan, AA muhabirine yaptığı açıklamada, Trabzon Organize Sanayi Bölgesi'nde 800 metrekarelik kapalı alana 900 milyar liralık yatırımla kurdukları tesiste, bu ay içinde üretime başlayacaklarını ifade etti. 
     Deneme üretimini sürdürdüklerini belirten Çağlayan, ''İlk mamuller oldukça kaliteli çıktı. Ürettiğimiz mamuller, yurtdışından gelenlere göre çok daha kaliteli. Daha az nikotin içeriyor. Karbonmonoksiti oranı kaçak olarak gelenlerde yüzde 4 iken, bizdeki ürünlerde bu oran yüzde 0.5'in bile altındadır'' dedi. 
     Nargile tütünlerinin 250 gram ve 1 kilogramlık paketlerde aynı anda tüm Türkiye'de satışa sunulacağını dile getiren Çağlayan, ''Tesislerde tabii aroma kullanılarak üretim yapılacak. Çam sakızlıdan, vanilya, ahududuya kadar 41 değişik türde meyve aromalı nargile tütünü üreteceğiz. Ürün yelpazesini yurtdışından gelecek taleplere göre de yönlendireceğiz'' diye konuştu. 
     Çağlayan, Türkiye'de yıllık tüketimi 700 ton civarında olan ve genelde Mısır ve Ürdün'den yasal olmayan yollarla ülkeye sokulan nargile tütününe, 7 milyon dolar harcandığını kaydederek, şöyle devam etti 
     ''Tamamına yakın kısmı kaçak olarak ülkemize sokulan nargile tütünü en fazla İstanbul ve turistik bölgelerimizde tüketilmektedir. Artık yerli üretime başlıyoruz. Bu noktada gümrüklerde daha sıkı kontrolün yapılmasını arzu ediyoruz. Biz sadece yurtdışına milyon dolarlarımızın gitmesinin önüne geçmeyecek, her yıl 3 milyon dolarlık ihracat yaparak döviz kazandıracağız. Yıllık üretimimizle devlete 3 trilyon lira civarındaki bir vergi katkısı sağlanacaktır.'' Çağlayan, Karadeniz'de tütün üreticisinin, Tekel'in alımları kısması nedeniyle zor durumda kaldığını da belirterek, ''Tesislerimizde bölgenin tütününü de değerlendireceğiz. Böylelikle hem istihdam yaratacak hem de tütün üreticisine hizmet etmiş olacağız'' dedi. 
     
</TEXT>
</DOC>
