<DOC>
<DOCNO> 246734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/yasam/axyas01.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre dersi 
</HEADLINE>
<TEXT>


Asırlık sakız ağacını korumak için yapılan duvar, emir üzerine yıkıldı ama 500 metre ötedeki otelin kaçak yapılan 38 odası bir çırpıda bitti 

YAŞAR ANTER DHA 

Tatil için 1965'te geldiği Bodrum'a hayran kalan Alman Lena ve Kurt Kellner çifti, 1991'de emekli olduktan sonra Yalıkavak'ta ev ve apart otel yaptırdı. Belediyenin projesini onayladığı çevre düzenlemelerini yaparak ağaçlar diken aile, 1994'te dalgalardan zarar gören sakız ağacını korumak için, kaymakamlık ve belediyenin sözlü onayıyla harekete geçti. Ağacın etrafına 1.2 metre yüksekliğinde taş duvar ören çift, oturma yerleri de yaptırdı. 
Konuyla ilgili 10 yıl işlem yapmayan Bodrum Mal Müdürlüğü, 2 ay önce çifte gönderdiği yazıda, kamu alanı işgal edildiği gerekçesiyle duvar ve oturma yerlerinin yıktırılmasını istedi. 1 milyar 364 milyon lira para cezası kesilen çift duvarı yıktırdı. Türk vatandaşı da olan Lena Kellner, belediye yetkililerinin, "Maddi gücümüz yeterli değil, hazırladığınız projeyi gerçekleştirin, destekliyoruz" dediğini kaydetti. Kellner, "Hazine arazisi olduğu için dönemin kaymakamının da sözlü oluruyla harekete geçtik. Yaklaşık 100 bin mark harcadık. Cezayı mantığımız almadı" diye konuştu. 

Kaçak otel tam gaz 
Ancak Alman çifte ceza kesilirken, ağacın 500 metre ilerisinde işadamı Fadıl Terzi'nin yaptırdığı "kaçak" otelin inşaatı 3 suç duyurusuna rağmen durdurulamadı. 2 kat imar izni verilen ve projeye göre 18 odalı olması gereken Terzi'ye ait otelin inşaatı da Eylül 2003'te başladı. 
Otelin 48 odalı ve 3 katlı yapılması üzerine Yalıkavak Belediye Meclisi yıkım kararı aldı, 3 kez suç duyurusunda bulunuldu. Terzi toplam 16 milyar lira para cezasına çarptırılırken, kaçak bölümler belediye tarafından yıkıldı. Ancak bu katlar daha sonra yeniden yapıldı. 

'Ruhsat vermem' 

Yeni yıkım kararı çıkıncaya kadar kaba inşaatın tamamlandığını dile getiren Yalıkavak'ın CHP'li Belediye Başkanı Mustafa Saruhan, şunları söyledi "Beldeye bizden daha çok sahip çıkan çifte yapılanları anlamak mümkün değil. Aileye 'duvarı kaldırmayın' demiştim, ancak yasalardan çekinmişler. Diğer tarafta kaçak otel yapılıyor. Kaçak katları yıkarken çatlayan kolonlar makyajla kapatıldı. Otel açılırsa, depremde yıkılırsa, can kaybı olursa, bunun altından kimse kalkamaz. Otele kesinlikle ruhsat vermem." 


</TEXT>
</DOC>
