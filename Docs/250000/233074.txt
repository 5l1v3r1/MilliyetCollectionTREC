<DOC>
<DOCNO> 233074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun11.html </URL>
<DATE> 2004/04/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kıbrıs'ta referandum günü yağışlı geçecek... 
</HEADLINE>
<TEXT>

     Annan planının referanduma sunulacağı Kıbrıs'ta, 24 Nisan Cumartesi günü havanın, parçalı çok bulutlu ve yer yer sağanak yağışlı olacağı bildirildi. 
     Alçak Basınç Sistemi'nin etkisi altına girecek KKTC'de bugünden itibaren yağış bekleniyor. Cumartesi gününe kadar devam edecek yağışın bugün hafif, Çarşamba gününden itibaren de gök gürültülü sağanak şeklinde olacağı tahmin ediliyor. 
     KKTC Meteoroloji Dairesi'nin 20-26 Nisan tarihlerini kapsayan raporuna göre, Kuzey Kıbrıs Türk Cumhuriyeti'nde hava, 20-26 Nisan tarihleri arasında alçak basınç sistemiyle periyodun ilk yarısında serin diğer yarısındaysa ılık ve nemli hava kütlesinin etkisi altında kalacak. 
     Yarın hava çok bulutlu ve yer yer hafif, Çarşamba günü parçalı çok bulutlu sağanak veya gök gürültülü sağanak, 22-23 Nisan tarihlerinde parçalı çok bulutlu ve yer yer sağanak, 24 Nisan Cumartesi günü de parçalı çok bulutlu ve yer yer sağanak yağmurlu olacak. 25 Nisan Pazar ile 26 Nisan Pazartesi günleriyse parçalı bulutlu geçecek. 
     Hava sıcaklığı genellikle mevsim normalleri civarında, serin hava kütlesinin etkili olduğu günlerdeyse biraz altında seyredecek. En yüksek hava sıcaklığı 22-25, Perşembe ve Cuma günleriyse 19-21 derece dolaylarında seyredecek. 
     Rüzgar, periyodun ilk yarısında Güney ve Batı, ikinci yarısında da Kuzey ve Doğu yönlerinden orta kuvvette, periyodun ilk günlerindeyse kuvvetli ve yer yer kısa süreli fırtınalı olacak. 
     
</TEXT>
</DOC>
