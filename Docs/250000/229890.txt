<DOC>
<DOCNO> 229890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun46.html </URL>
<DATE> 2004/04/09/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Denktaş İstanbul'a geldi..."Görevim devleti korumak" 
</HEADLINE>
<TEXT>

     KKTC Cumhurbaşkanı Rauf Denktaş, Meclis'ten geçen ''Referandum Yasası''nı anayasaya uygun bulan Anayasa Mahkemesi'nin kararıyla ilgili başsavcılıktan görüş istediğini belirtti. 
     Cumhurbaşkanı Denktaş, İstanbul'a hareketinden önce Geçitkale Havaalanı'nda yaptığı açıklamada, Anayasa Mahkemesi'nin, ''Referandum Yasası''yla ilgili kararının eline geç geçtiğini ve havaalanına giderken okuyabildiğini söyledi. 
     Kararla ilgili aydınlatılmak istediği konular olduğunu ve Başsavcı'dan görüş istediğini kaydeden Denktaş, ''Tatmin olmazsam, içim elvermeyerek, biraz da kırılarak pazartesi imzalayacağım'' dedi. 
     Aceleye hiç gerek olmadığını ifade eden Denktaş, Yüksek Seçim Kurulu'nun ve hükümetin referandum yapılacakmış gibi hazırlıklarını devam ettirmesini istedi. Denktaş, görevinin devleti korumak olduğunu, bu nedenle görüş istediğini söyledi. 
     Annan Planı'na da değinerek, ''başkalarının yaptığı, egemenliği ve devleti tanımayan belgeler yumağının referanduma sunulmak istediğini'' ifade eden Denktaş, bu belgeler arasında anayasanın da bulunduğunu, bu anayasanın KKTC Anayasası'nı ortadan kaldıran bir anayasa olduğunu kaydetti. 
     Denktaş, ''Esas mesele budur. Bu anayasa halkın temsilcilerinden geçmemiştir, geçirilmemiştir. Halk da bilmiyor, biz de bilmiyoruz'' dedi. 
     
</TEXT>
</DOC>
