<DOC>
<DOCNO> 201701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur23.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şener AB 2004 Aralık'ında tarih verecektir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Kıbrıs sorununun, Türkiye'nin AB üyeliğine engel teşkil etmeyeceğini belirterek, AB'nin 2004 Aralık ayında müzakere tarihi vereceğine inandığını bildirdi. 
     Bakan Şener, Kocaeli Üniversitesi'nde vereceği konferans öncesinde gazetecilerin sorularını yanıtladı. 
     Kıbrıs sorunu ve AB'nin Kıbrıs sorununa yaklaşımıyla ilgili bir soruyu yanıtlayan Şener, ''Türkiye'nin AB'ye tam üyeliği için, Kıbrıs olmazsa olmaz şartı, ön koşul değildir'' dedi. 
     AB'nin yayınladığı metinlerde ve resmi görüşmelerde, Kıbrıs'ın önkoşul olduğuna ilişkin bir nokta bulunmadığını ifade eden Şener, şunları kaydetti 
     ''İlerleme raporunda Kıbrıs ile ilgili bazı ifadeler var, ancak ön koşul olma niteliğini vurgular şekilde değildir. Bunlar, sadece Kıbrıs sorununun çözümüne ilişkin ifadelerdir. Olayı şöyle değerlendirmek lazım eğer Kıbrıs sorunu bir ülkenin AB'ye tam üyeliği için engel teşkil edecek gibiyse, bunun evveliyatla Güney Kıbrıs Rum yönetimi olması gerekirdi. Halbuki Güney Kıbrıs Rum yönetimi hakkında karar verilirken, Kıbrıs ön koşul olarak önlerine konulmamıştır. AB'nin diğer ülkelere böyle bir şart koyması mümkün değildir. 
     Şimdi önümüzde önemli süreç var, 2004 Aralık ayında, AB Türkiye hakkında karar verecektir. Önkoşul olan şey Kopenhag kriterleridir. Hükümet, bu kriterlerin yerine getirilmesi için yoğun çalışma yapmaktadır. Bu konuda anayasa değişiklikleri yapıldı. İnanıyorum ki 2004 Aralık ayında müzakere tarihi verilecektir.'' 
     
     MİLLETVEKİLİ DOKUNULMAZLIĞI 
     Bakan Şener, milletvekili dokunulmazlıklarına ilişkin bir soruyu da şöyle yanıtladı 
     ''Dokunulmazlıklar, anayasal konudur. 1982 Anayasası'nda yer alan bir konudur. Bununla ilgili hem parlamentoda, hem de parlamento dışında değerlendirmeler yapılmaktadır. Parlamentoda bu konuda kurulan komisyon çalışmalarını tamamladı. Ama dokunulmazlık olayının parlamentoda ele alınış biçimini, sadece komisyon çalışmalarıyla sınırlı olarak değerlendirmek doğru değildir. Bu dinamik bir süreçtir, koşullar uygun hale geldiğinde yargılanmanın önündeki her türlü engel ortadan kaldırılacaktır.'' Şener, Uzan ailesiyle ilgili gelişmeler için de ''Bu konuda verilmiş kararlar var, yargıya intikal etmiştir. Yargılanmaları için de Türkiye'de olmaları gerekmektedir. İlgili makamlar gerekli işlemleri yapmaktadır'' dedi. 
     
</TEXT>
</DOC>
