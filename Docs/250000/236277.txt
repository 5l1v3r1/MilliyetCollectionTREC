<DOC>
<DOCNO> 236277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur21.html </URL>
<DATE> 2004/04/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Öğrencileri öğretmeni dövdü 
</HEADLINE>
<TEXT>

     Antalya'da bir öğretmen, okuldan uzaklaştırılan 2 öğrenci tarafından dövüldü. Burnu kırılan öğretmen tedavi altına alınırken, polis öğrencilerin yakalanması için çalışma başlattı. 
     Gazi Lisesi'nde okurken disiplin kuruluna gönderilen ve okuldan uzaklaştırma cezası alan iki öğrenci, bundan sorumlu tuttukları Coğrafya Öğretmeni Ali Erbil'in yolunu kesip sokak ortasında dövdü. Burnu kırılan Erbil Antalya Devlet Hastanesi Acil Servisi'nde tedavi edildi. 20 gün iş göremez' raporu alan 43 yaşındaki Erbil, Bahçeli Polis Merkezi'ne giderek, İ.Ş. ve Ö.Y adlı iki öğrenci hakkında şikayetçi odu. 
     İki öğrencinin yanında tanımadığı gençlerin de olduğunu ifade eden Erbil, "Tekme tokat beni döven öğrenciler daha sonra kaçtı'' diye konuştu. Yaşadığı olayın kendisini çok üzdüğünü belirten Erbil, şunları söyledi 
     "Disiplinsiz davranışları yüzünden Ö.Y.'yi 2 ay önce okuldan uzaklaştırdık. Yine aynı davranışları sergileyen İ.Ş. için de kurul kararı ile okuldan uzaklaştırma kararı verdik. Kararı öğrenen İ.Ş., salı günü okulda yolumu keserek benimle tartıştı, beni ölümle tehdit etti. Bu konuyu ailesiyle konuşmak için İ.Ş.'nin annesini okula davet ettik, bütün olanları annesine aktardık. Oğlunun beni tehdit ettiğini, tehditlerine devam etmesi halinde Cumhuriyet Savcılığı'na suç duyurusunda bulunacağımı söyledim. Aynı gün öğleden sonra iki öğrenci ve yanındaki tanımadığım gençler birden üstüme çullandı ve bu olay yaşandı. 18 yıllık meslek hayatımda ilk kez böyle bir olayla karşılaşıyorum.'' Gazi Lisesi'ndeki olaydan sonra Antalya Milli Eğitim Müdürlüğü konuyla ilgili soruşturma açarken, polis şikayet üzerine iki öğrencinin yakalanması için çalışma başlattı. 

     
</TEXT>
</DOC>
