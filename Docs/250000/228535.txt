<DOC>
<DOCNO> 228535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/spor/spo02.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de isyan 
</HEADLINE>
<TEXT>

   Daum, Tomas'tan sonra İsmail Güldüren'i de kadro dışı bıraktı. Servet'in de, daha fazla çalışması konusunda kendisini uyaran Alman hocaya, "Ben de idmana çıkmak istemiyorum" dediği öğrenildi 
      YUSUF DURSUN 

   
   Köprüler atıldı 
   LİGDE emin adımlarla yoluna devam eden Fenerbahçe'de tatsızlıklar bir türlü son bulmuyor. Adanaspor maçında formasını yere attığı için büyük tepki toplayan ve özür dilemesine rağmen Teknik Direktör Christoph Daum tarafından Akçaabat Sebatspor maçının kadrosuna alınmayan Tomas'tan sonra, İsmail Güldüren ile de köprüler atıldı. Alman hoca disiplinsiz davranışları nedeniyle bu oyuncuyu kadro dışı bıraktı. 
   
   Samandıra'ya gelmedi 
   AKÇAABAT Sebatspor maçından sonra takımla birlikte Samandıra Tesisleri'ne gelmeyen İsmail Güldüren'e bir hayli sinirlenen Daum'un, dün bu oyuncuya "Artık seni kadromda görmek istemiyorum. Ancak sezon sonuna kadar takımla birlikte çalışabilirsin" dediği öğrenildi. Daum'un, Servet'ten de daha çok çalışmasını istediği, bunun üzerine genç yıldızın, "Artık ben de idmanlara çıkmayacağım" dediği bildirildi. 
   
   Bursa'ya gidiyor 
   SERVET'İN bu açıklamasına rağmen yönetimin devreye girmesiyle salı gününden itibaren tekrar çalışmalara başlayacağı belirtildi. İsmail Güldüren, "Fenerbahçe'ye geldiğim günden beri Başkan Yıldırım'dan başkası ne bana selam verdi, ne de yanımda oldu. Artık Bursaspor idmanlarına çıkacağım. Umarım sezon sonu bonservisimde bana yardımcı olurlar" dedi. Bu arada Tomas'ın kendisine kulüp aradığı kaydedildi. 
   
   'Hem gezerim, hem atarım'    YUSUF DURSUN 

   'Henüz ölmedim' 
   AYLAR sonra ilk on birde sahaya çıkan ve attığı iki golle Akçaabat Sebat maçının kahramanları arasında yer alan Serhat Akın, "Kadıköy boğasının ölmediğini herkese gösterdim" dedi. Genç oyuncu, "Yaşım 22. Gezerim, tozarım, ama gollerimi de atarım. Kimse benden daha iyi Fenerli olamaz. Çünkü, doğuştan Fenerli'yim ve öyle kalacağım. Beni, bu takımdan uzaklaştırmak isteyenler yanılacaklar" dedi. 
   
   Daum'a teşekkür 
   DAUM'A çok şey borçlu olduğunu da söyleyen Serhat, "Bana her zaman destek verdi, güvendi. Ona teşekkür ediyorum. Artık özel hayatımla değil, futbolumla ilgilensinler" diye konuştu. Şampiyonluğu hak ettiklerini de kaydeden genç yıldız, "Hepimiz genciz ve başarıya açız. Artık benim de takıma katkı sağlamam gerekiyor. Taraftarın, gol sevinçlerini özlemiştim. Bunun devamı gelecek" ifadesini kullandı. 
   
   Hooijdonk'un kabul günü    SARI - Lacivertli takımın yıldız oyuncusu Van Hooijdonk'u, Hollanda'dan gelen hayranları Samandıra Tesisleri'nde ziyaret etti. Akçaabat Sebatspor maçını da izleyen Hollandalı aile, antrenmandan sonra Hooijdonk'a içinde şarap, çikolota, kahve ve bisküvi gibi ürünlerin bulunduğu hediye sepeti verdi. Hollandalı futbolcu, idman sonunda uzun bir süre sohbet ettiği hayranlarını tesislere çağırarak forma hediye etti. Bu arada ailenin 1 yaşındaki Thirza adındaki bebeği de ziyarette ilgi odağı oldu. 
   
   
</TEXT>
</DOC>
