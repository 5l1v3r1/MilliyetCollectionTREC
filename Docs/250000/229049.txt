<DOC>
<DOCNO> 229049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur11.html </URL>
<DATE> 2004/04/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İlaçta indirim rötara uğradı... 
</HEADLINE>
<TEXT>

     Sağlık Bakanlığı, ithal ilaçta üçüncü fiyat indiriminin referans fiyatın hesaplanmasında yaşanan güçlükler nedeniyle yeni fiyatların belirlenememesinden kaynaklandığını bildirdi. 
     Sağlık Bakanlığı, ANKA'nın gündeme getirdiği, ilaçta yapılması beklenen üçüncü indirimin askıya alınmasını referans fiyatların belirlenememesine bağladı. 14 Şubat'ta yürürlüğe giren İlaç Kararnamesi'ne uygun olarak ilaç firmalarının 30 Mart'a kadar yeni fiyat başvurusunda bulunması gerektiğini belirten Bakanlık, piyasada 8 bin civarında ilacın bulunması ve ilaç çeşitlerinin ülkelere göre değişiklik göstermesi nedeniyle referans fiyatın hesaplanmasında yaşanan güçlüklerin fiyat belirleme işleminde aksamaya yol açtığını kaydetti. Bakanlık, jenerik ürünlerin referans fiyatının orijinallerden yüzde 20 daha düşük olması gereğinin öncelikle orjinal ürünlerin referans fiyatının belirlenmesini zorunlu kıldığına işaret etti. 
     
     YENİ KARARNAMEYE İHTİYAÇ VAR 

     Bakanlık, "Bu durumu ortadan kaldırmak için referans fiyatın belirlenmesi için gereken süreyi orijinaller için 10 gün uzatıp, ondan da 10 gün sonra jenerik referans fiyatı belirlemeyi mümkün kılacak bir kararname değişikliğine ihtiyaç hasıl olmuştur" açıklamasında bulundu. Sağlık Bakanlığı, Kararnamede yapılacak değişiklikle referans alınacak Fransa, İtalya, İspanya, Portekiz ve Yunanistan arasından ürünün en ucuz olduğu iki ülkenin ortalaması yerine en ucuz ülke fiyatı referans alınarak hesaplama yapılacağını bildirdi. 14 Şubat'ta yürürlüğe giren İlaç Kararnamesi'nde ilaç firmalarının 30 Mart'a kadar Sağlık Bakanlığı'na başvurarak "Avrupa'nın en ucuz ilacı" için fiyat bildirmesi öngörülüyordu. 

     
</TEXT>
</DOC>
