<DOC>
<DOCNO> 202474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko09.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
JTI TEKEL ihalesine girme konusunu bilahare değerlendireceğiz 
</HEADLINE>
<TEXT>

     Japan Tobacco International JTI Tütün Ürünleri Sanayii Kurumsal İşler Direktörü Mehmet Ali Yula, TEKEL için düşünülen en yüksek değerin biçildiğini belirterek, kurumla ilgili yeni ihale sürecini beklediklerini kaydetti. 
     JTI'ın Torbalı'daki fabrikasında, kurum sözcüsü olarak AA muhabirinin sorularını yanıtlayan Yula, TEKEL'in sigara bölümünün özelleştirilmesinin iptal edilmesi sonrası ''beklemede'' olduklarını kaydetti. 
     İhaleden bu yana çalışmalarında pek bir değişiklik olmadığını belirten Yula, ''JTI Türkiye'ye gelirken TEKEL'in özelleştirilmesi söz konusu değildi. Biz aynı noktada çalışmaya devam edeceğiz. Türkiye'ye güveniyoruz. Biz diğer şirketlerden farklı olarak Türkiye'yi bir ihracat üssü yapmak istemiştik ama olmadı. Bundan sonra ne olacağını bekleyip göreceğiz. Bir daha ihale yapıldığında girip girmeyeceğimizi bilahare değerlendireceğiz'' dedi. 
     Yula, TEKEL'in markalarının satışı halinde daha yüksek bir değer edeceğini sanmadığını belirterek, ''Markalar halinde satış düşünülürse en baştan başlamak gerek, ona göre inceleme yapmak lazım. Ama TEKEL için düşünülen en yüksek değer biçildi. Bundan sonra daha yükseğe çıkar mı Sanmıyorum'' diye konuştu. 
     Yeni tütün şirketlerinin Türkiye sigara sektörüne ''üretici'' olarak girmek amacıyla çalışmalara başladığı yönündeki bir soruyu Yula, şöyle yanıtladı 
     ''Onlar da gelsin yatırım yapsın. Rekabet iyi bir şeydir. Rekabete inanmak lazım, yoksa hiçbir şey yapamayız. Pazara yeni üreticilerin girmesi bizim stratejimizi etkilemez. Türkiye pazarına yönelik üretim ve pazarlama stratejimizin doğru olduğuna inanıyoruz. Bu pazarda en hızlı büyüyen şirketiz. Ortalama 100 milyar dolar ihracat yapıyoruz. Pazarda yüzde 11'lik payımız var.'' 
     
     TEKEL'İN ÖDEYECEĞİ VERGİ 
     Yula, sektördeki kuruluşların özelleştirme sürecini uzatarak TEKEL'in pazar payını almak istediği ve bu nedenle ihalede bilerek düşük fiyat verildiği yönündeki iddialarla ilgili ise şunları söyledi 
     ''Bunlar spekülatif söylemler. 1 milyar 150 milyon dolar teklif ettik, verselerdi almıştık. Bilerek düşük fiyat vermek gibi bir şey olamaz. TEKEL'i alsaydık, bölgenin üretim ve ihracat üssü yapacaktık, bunun olamadığına üzgünüz'' dedi. 
     Türkiye'de sigara üzerinde büyük bir vergi yükü bulunduğunu belirten Yula, sektörün devlete yılda 4 milyar doların üstünde vergi verdiğini sözlerine ekleyerek, ''TEKEL'in ödeyeceği vergiyi bu kurumu kim alsa ödeyecekti. Kurum tek bir şahsın da olsa bir şey farketmezdi'' diye konuştu. 
     
</TEXT>
</DOC>
