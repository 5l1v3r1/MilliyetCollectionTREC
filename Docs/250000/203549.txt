<DOC>
<DOCNO> 203549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur07.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Leke tedavisinin tam zamanı... 
</HEADLINE>
<TEXT>

     Güneş ışınlarının insan vücuduna temas ettiği bölgelerde oluşan lekeler, güneş ışınlarının en az olduğu dönemde başlanan tedavi ile yok edilebiliyor. 
     Güzellik Uzmanı Nermin Bulur, AA muhabirine yaptığı açıklamada, yüz ve vücutta görülen istenmeyen lekelerin, çok değişik nedenlere bağlı olarak ortaya çıkabildiğini söyledi. 
     Güneş ışınlarının bu lekelerin oluşumunda etkili olduğunu anlatan Bulur, özellikle güneş gören yüz, dekolte bölgesi, omuz başları, sırt, el üstü gibi bölgelerde kahverengi lekelerin kendini gösterdiğini ifade etti. 
     Lekelerin yanlış bronzlaşma ve güneşlenmelerden sonra artış gösterdiğini vurgulayan Bulur, yaş ilerlemesiyle birlikte el üstünde de bu lekelerin görülmeye başlandığını kaydetti. 
     Yine gebelikte görülen hormonal düzensizliğe bağlı özellikle güneş gören yerlerde ve yüzde lekelere rastlandığını belirten Bulur, tende görülen bazı cilt hastalıkların da leke bırakabildiğini ifade etti. 
     Bulur, bu tip lekelerin bayanlarda daha çok görüldüğünü belirterek, şunları söyledi 
     ''Güneşten gelen A ve B ışınları melaninleri ortaya çıkararak lekeleri görünür kılıyor. Güneş etkisiyle oluşmuş lekeler aslında, zaten ciltte var olan renklerin ortaya çıkmasıdır. Bu lekeler herhangi bir sağlık problemi olarak düşünülmemeli. Ancak estetik olarak bakıldığında hoş görünmüyor. Bu nedenle çeşitli tedavi yönetimleri ile bu lekeleri yok etmek mümkün.'' 
     
     PEELİNG TÖRPÜLEME TEDAVİSİ 
     Lekelerin peeling adı verilen törpüleme tedavisi ile yok edilebileceğini belirten Bulur, ancak peeling öncesi cildin buna hazırlanması gerektiğini anlattı. 
     Tedaviye başlamak için de uygun zamanın seçilmesi gerektiğini belirten Bulur, ''Tedaviye, güneş ışınlarının etkili olmadığı bir dönemde, yani içinde bulunduğumuz bu aylarda başlanmalı. Çünkü bu tedavi 4-5 ay sürdüğü için ancak bu aylarda başlandığı takdirde etkili olur. Güneş ışınlarının yoğun olduğu bir dönem ise tedaviyi zorlaştırır'' diye konuştu. 
     
</TEXT>
</DOC>
