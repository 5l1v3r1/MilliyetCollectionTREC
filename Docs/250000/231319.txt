<DOC>
<DOCNO> 231319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko57.html </URL>
<DATE> 2004/04/14/ </DATE>
<TIME> 18.13 </TIME>
<AUTHOR>  </AUTHOR>
<HEADLINE>
Ekonomiden kısa kısa. Depremzedelere vergi kolaylığı. 
</HEADLINE>
<TEXT>

     
     Muğla'da "Çağdaş kent projesi"... 
     Muğla Merkez Konut Yapı Kooperatifler Birliği Başkanı Hasan Sağlam, kentte konut sorununa çözüm bulmak ve dar gelirli yurttaşları taksitle ev sahibi olmalarını sağlamak için ''Çağdaş Kent Projesi''ne başladıklarını bildirdi. 
     Sağlam, Muğla Merkeze bağlı Kafaca Beldesi Belediye Başkanı Murat Gökalp ile düzenlediği ''Çağdaş Kent Projesi Basın Tanıtım Toplantısı''nda yaptığı konuşmada, projenin Muğla- Aydın karayolunun e Merdivenli mevkiinde gerçekleştirileceğini söyledi. 
     Sağlam, 354 konut, alış veriş merkezi ve diğer sosyal ve spor tesislerini bünyesinde bulunduran Çağdaş Kent Projesi'yle, Muğla'daki konut sorununa yardımcı olmalarının yanında, dar gelirli yurttaşların taksitle ev sahibi edinmelerinin amaçlandığını belirtti. 
     Evlerin, 4 yılda tamamlanacağı, üyelerin ise aylık ödemelerini 2011 yılına kadar ''sabit ücret'' şeklinde ödeyecekleri ifade edildi. 
     Bünyesinde 45 kooperatif ve 3 bin 218 üyesi bulunan Muğla Merkez Yapı Kooperatifler Birliği'nin 1986 yılından beri Muğla'da faaliyet sürdürdüğü kaydedildi. Birlik, bugüne kadar 2 bin 386 konutu bitirerek, üyelere teslim etti. 
     
     Depremzedelere vergi kolaylığı... 
     Erzurum'un Aşkale İlçesi ile Kandilli Beldesi'ndeki depremzede vatandaşların, gelir ve kurumlar vergisi ödeme sürelerinin uzatıldığı bildirildi. 
     Erzurum Defterdarlığı'ndan yapılan açıklamaya göre, 31 Mart'ta verilmesi gereken yıllık gelir vergisi beyannamesinin 7 Temmuz'a, 15 Nisan'da verilmesi gereken yıllık kurumlar vergisi beyannamesinin ise 15 Temmuz tarihine ertelendiği kaydedildi. 
     Defterdar Bayram Yıldız, 25 Mart'ta yaşanan depremlerin ardından depremzedelere kolaylık sağlanması için Maliye Bakanlığı'na erteleme talebinde bulunduklarını hatırlatarak, ''Depremzedeler için vergi kolaylığı sağlandı'' diye konuştu. 
     
     Zonguldak belediyesi'nin borcu 77.5 Trilyon Lira... 
     Zonguldak Belediye Başkanı Secaattin Gonca, işçi, emekliler ile kurumlara 77 trilyon 528 milyar 127 milyon lira borçlarının bulunduğunu bildirdi. 
     Gonca, yaptığı açıklamada, belediyenin emlak, su ve ÇTV geliri olarak abonelerinden 4 trilyon 219 milyar 728 milyon 851 bin 314 lira alacağı olduğunu belirtti. 
     Gonca, alacaklarına karşılık işçi ve emekli olanların yanı sıra vergi dairesine, SSK'ya, Emekli Sandığı'na, piyasaya ve Karaelmas Elektrik Dağıtım A.Ş'ye, ana para ve gecikme faizi borcu olmak üzere toplam 77 trilyon 528 milyar 127 milyon lira borçlarının bulunduğunu kaydetti. 
     
     Ceyhan'da 40 bin dekar alanda ayçiçeği ekimi yapıldı 
     Adana'nın Ceyhan İlçesi'nde bu yıl yaklaşık 40 bin dekar alana ayçiçeği ekiminin yapıldığı belirtildi. 
     Ceyhan İlçe Tarım Müdürü Hadi Kaman, Ceyhanlı çiftçilerin bu yıl diğer tarım ürünlerine oranla daha fazla gelir getiren yağlık ayçiçeği üretimine yöneldiklerini ve ilçelerinde 40 bin dekar alanda bu ürünün ekiminin yapıldığını belirtti. 
     Ayçiçeği üretiminin diğer tarım ürünlerine göre daha az masraflı olduğunu ifade eden Kaman, bölgede hava şartları iyi geçtiği takdirde çiftçilerin dekar başına yaklaşık 200 kilo ürün alabileceklerini bildirdi. 
     
</TEXT>
</DOC>
