<DOC>
<DOCNO> 200474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/ekonomi/eko11.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank Pamukbank'ı borca mahsuben alacak 
</HEADLINE>
<TEXT>

   TARIK YILMAZ 
   
   Hükümette kabul görmesi durumunda Halkbank Hazine'den görev zararı karşılığı aldığı tahvillerin bir kısmını kullanarak Pamukbank'ı alacak. TMSF'nin de Pamukbank'ı Hazine'ye olan borçları karşılığı satacağı belirtilirken ortaya katrilyonlarca liralık bir mahsuplaşma çıkacak. 
   Hafta içinde ortaya atılan Halkbank'ın Pamukbank'ı satın alma girişiminin büyük bir mahsuplaşmaya neden olacağı belirtiliyor. Ankara'da konuşulan yönteme göre mahsuplaşma şöyle olacak 
   "Halkbank, görev zararları karşılığı Hazine'den aldığı 12.4 katrilyonluk tahvilin bir kısmını Pamukbank'ı almak için kullanacak. Böylece banka yaşlı personel ve eskiyen teknoloji altyapısından kurtularak genç ve teknoloji altyapısı güçlü bir banka haline gelecek. Halkbank, nakit ödeme için de Özelleştirme İdaresi'nden 1 katrilyona yakın alacağını kullanacak. Öte yandan Hazine'nin TMSF'ye el konulan bankalar nedeniyle milyarlarca dolar alacağı bulunuyor. TMSF, Pamukbank'ı elden çıkararak Hazine'ye olan borcunun bir kısmını ödemiş olacak." 
   Kriz sonrası yeniden yapılanma sırasında genç personelini kadrodan sözleşmeliye geçiremediği için kaybeden Halkbank, Pamukbank'ı alırsa personel ve güçlü teknoloji altyapısıyla Türkiye'nin en güçlü bankası olmayı planlıyor. 
   
   
</TEXT>
</DOC>
