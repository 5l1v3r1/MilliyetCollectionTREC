<DOC>
<DOCNO> 234088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun08.html </URL>
<DATE> 2004/04/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İngiliz basını KKTC'nin ödüllendirilmesini istiyor 
</HEADLINE>
<TEXT>

     Kıbrıs referandumlarında Türk tarafının "evet", Rum tarafının "hayır" demesi halinde, KKTC'ye uygulanan ambargoların kaldırılması gerektiği görüşü güç kazandı. 
     
     FT "PLANIN ÖLÜMÜ BEKLENENİN AKSİNE RUMLAR'DAN GELECEK" 
     İngiltere'nin etkili gazetelerinden Financial Times, başyazısında Kıbrıs konusunu ele aldı. Gazeteye göre, bir yıl öncesinde herkesin düşündüğünün aksine, BM planının "ölümü" Kıbrıslı Türkler'den değil, Rumlar'dan gelecek. 
     Ancak Rum tarafından çıkacak olan "hayır" oyuna bakılmaksızın Ada'nın güneyi 1 Mayıs'ta AB'ye girebilecek. 
     Bunun nedeni, Kıbrıs'ın birleşmesinin önündeki engelin açıkça Türk tarafından geldiği sanılan 1999 yılında AB'nin bu kararı vermiş olmasıydı. 
     
     "RUM TARAFINI ÖDÜLLENDİRİYOR GÖRÜNMEK SİNİR BOZUCU" 
     AB için, Rum tarafının inatçılığını kulüp üyeliğiyle "ödüllendiriyor" görünmek, yeterince sinir bozucu. Bundan daha da kötüsü ise, Rum liderlerinin, müzakerelere ve referandum kampanyasına katılım biçimlerinin, demokratik bir birliğe uymadıklarını ortaya koyması oldu. 
     
     "TÜRK TARAFI ÖDÜLLENDİRİLMELİ" 
     Referandumda Türk tarafı "evet", Rum tarafı "hayır" derse, Rum lider Papadopulos ve kabinesinin bakanlarını dışlamak cazip gelebilir ancak bu dar görüşlü bir yaklaşım olur. Dğer tarafta, barış ve ilişkileri düzeltmek için oy veren Kıbrıslı Türkler, ödülü hak ediyor. KKTC'yi tanımak akıllıca olmaz, iki devletli bir çözüm uygun değil. Ancak burada AB ve diğer devletler, bu tanınmamışlığın yarattığı sorunları ortadan kaldırmak için hızlı hareket etmeliler. 
     Kıbrıslı Türkler ile doğrudan ekonomik ve ulaşım bağlarına izin vermek, kuzeyin kötü ekonomisini düzeltebilir ve nihai AB üyeliğine hazırlayabilir. Bu arada, Rumlar'ın da ne kadar "aptalca" yanlış adım atarak kaybettiklerini de ortaya koyar. 
     
     INDEPENDENT "RUMLAR AB'DE İZOLE EDİLEBİLİR" 
     İngili basınının bir diğer önde gelen temsilcisi Independent'ta da, Rum tarafının planı kabul etmemesi durumunda ortaya çıkacak sonuçlar değerlendirildi. Bir AB yetkilisine göre, Rum tarafı AB'ye, "herhangi bir AB ülkesi için pek de rahat olmayan bir durumda, diplomatik yalnızlık" içinde katılabilir. Türk tarafı ise, plan kabul edilene kadar AB dışında kalacak. 
     
     PAPADOPULOS'A ÖFKE 
     AB diplomatları, Rum lider Papadopulos'un tutumunun "ciddi sonuçları" olacağı uyarısında bulundular. Bir diplomata göre ise, "Papadopulos'a karşı, anlaşmayı yanlış yansıttığı için büyük bir öfke var". 
     
     "TÜRK TARAFINA DOĞRUDAN UÇUŞ VE EKONOMİK RAHATLAMA" 
     Referandumda Türk tarafı "evet", Rumlar "hayır" derse, Türk tarafına doğrudan uçuş yasağının sona erdirilmesi ve ticari ve ekonomik sınırlamalarda rahatlama sağlanması için büyük bir baskı ortaya çıkacak. Ticareti normale döndürmek için yasal engeller bulunsa da, yetkililer, Kıbrıs Türkleri'nin içinde bulunduğu kötü durumu iyileştirmek için çeşitli planlar üzerinde çalışmalara başlamaları yönünde bilgilendirildi. 
     
</TEXT>
</DOC>
