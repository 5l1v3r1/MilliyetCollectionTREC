<DOC>
<DOCNO> 245097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur15.html </URL>
<DATE> 2004/06/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Tarihi eser operasyonu... Eski milletvekili Uygun da gözaltına alındı 
</HEADLINE>
<TEXT>

     Çok sayıda parti değiştirdiği için adı "Fırıldak Kubilay"a çıkan, kamuoyunun yakından tanıdığı Afyon eski milletvekili Kubilay Uygun'un da aralarında bulunduğu 4 kişi, tarihi eser kaçakçılığı suçlamasıyla gözaltına alındı. Uygun ve diğer 3 kişi, poliste ifadesi alındıktan sonra serbest bırakıldı. 
     Ankara Kaçakçılık ve Organize Suçlar Şube Müdürlüğü Mali Büro Amirliği ekipleri ile İl Jandarma Komutanlığı ekipleri bir istihbaratı değerlendirerek ortak operasyon düzenlediler. 
     Kavaklıdere'de bir müteahhitlik bürosunda tarihi eser alışverişi yapıldığını belirleyen polis ve jandarma ekipleri, akşam saatlerinde büroya baskın yaptılar. Baskın sonucu eski Roma ve Hitit dönemine ait olduğu belirlenen 41 parça tarihi eser ele geçirildi. İnsan ve hayvan figürlerinin yer aldığı kilden yapılmış heykelcikler, testi, sikke, bilezik, yüzük gibi eserlerle ilgili müteahhitlik bürosunun sahibi Ali Rıza Binboğa ile eski milletvekili Kubilay Uygun ve tarihi eserleri satın almak isteyen Güzide U, Serkan U. gözaltına alındılar. 41 parça tarihi eseri 480 bin dolar karşılığında Bursa'dan gelen Güzide ve Serkan U'ya satmaya çalıştığı iddia edilen Ali Rıza Binboğa ve Kubilay Uygun, emniyete götürüldüler. 
     Emniyette ifadesi alınan Ali Rıza Binboğa, kendisinin koleksiyoner belgesi olduğunu, tarihi eser kaçakçılığı ile herhangi bir ilgisinin bulunmadığını öne sürdü. Ele geçirilen tarihi eserlerin kayıtlarının Ali Rıza Binboğa'nın koleksiyoner belgesi ile ilgili tuttuğu envanter defterinde yer almadığını belirleyen jandarma ve polis, 41 parça esere el koydu. 
     Alıcılar tarafından kendileri ile pazarlık yaptığı ileri sürülen eski milletvekili Kubilay Uygun ise tarihi eserlerle bir alakası olmadığını, Ali Rıza Binboğa'nın arkadaşı olması dolayısıyla büroya çay içmeye geldiğini öne sürdü. 
     İfadeleri alınan Ali Rıza Binboğa, Kubilay Uygun, Güzide ve Serkan U., dün gece geç saatlerde serbest bırakıldı. Bu kişiler hakkında 2863 sayılı Kültür ve Tabiat Varlıklarını Koruma Kanunu'na muhalefet suçundan yasal işlem yapılacağı kaydedildi. 
     
</TEXT>
</DOC>
