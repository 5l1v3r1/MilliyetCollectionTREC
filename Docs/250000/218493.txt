<DOC>
<DOCNO> 218493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun09.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Maraş dondurması, Japonya'da... 
</HEADLINE>
<TEXT>

     Türkiye'nin dünyaca tanınmış Maraş dondurması ''Dondurman'' markasıyla Japonya'da üretilmeye başlandı. 
     ''Dondurman'' markasıyla Maraş dondurması üretimine başlanan, Japonya'da yaşayan Türk işadamı Nejdet Demiryürek'e ait tesisin açılışı dolayısıyla bir tören düzenlendi. 
     Türkiye'nin Tokyo Büyükelçisi Solmaz Ünaydın, törende yaptığı konuşmada, tesiste ''Dondurman'' markasıyla üretilecek dünyaca ünlü Maraş dondurmasının, Türkiye ve Türk mutfağının Japonya'da daha yakından tanınmasını sağlayacağını söyledi. 
     Tesisin sahibi Nejdet Demiryürek de, Maraş dondurması sayesinde Japon halkına Türk kültürünü daha yakından tanıtmayı amaçladıklarını belirtti. 
     Vanilyalı, çilekli, muzlu, çikolatalı, vişneli ve mangolu üretilecek ''Dondurman'', Japonya genelinde doğrudan restoran ve kafelere pazarlanacak. Günde bir tona kadar dondurma üretilebilecek tesiste bir iki ay içinde meyveli yoğurt üretimine de başlanacak. 
     Japonya'da tatlı niyetine tüketilen yoğurdun kökeninin Bulgaristan olarak bilindiğini kaydeden Demiryürek, tesiste Türk markasıyla üretilecek yoğurdun piyasada yer almasıyla bu yanlış kanaatin ortadan kaldırılmasını amaçladıklarını bildirdi. 
     
</TEXT>
</DOC>
