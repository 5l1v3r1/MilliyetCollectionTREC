<DOC>
<DOCNO> 219073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/ekonomi/aeko.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den 'gizli' tasfiye ültimatomu 
</HEADLINE>
<TEXT>

   IMF ve Dünya Bankası, Ziraat ve Halk bankalarının ortak yönetim kurulunun ayrılmasını ve özelleştirme konusunda 'yetersiz' buldukları üyelerin değiştirilmesini istedi 
      AHMET ERHAN ÇELİK Ankara 
   
   IMF ve Dünya Bankası, Ziraat ve Halk bankalarının yönetim kurulu üyelerinin "özelleştirmeye karşı olmaları" ve "yetersiz oldukları" gerekçesiyle değiştirilmelerini istedi. İki bankanın ortak yönetim kurullarının ayrılması görüşünü de bildiren IMF ve Dünya Bankası, üye tasfiyesinin bu ay yapılacak genel kurulda gerçekleştirilmesini şart koştu. 
   İçerdiği diplomatik dil nedeniyle "gizli ültimatom" olarak nitelendirilen bankalarda değişim isteği ocakta Devlet Bakanı Ali Babacan'a iletildi. Babacan'ın hem yönetim kurulu üyelerin tasfiye edilmesi hem de kurulların ayrılması isteğine olumlu yanıt verdiği öğrenildi. 
   Milliyet'in edindiği bilgilere göre IMF ve Dünya Bankası'nın ültimatoma dönüşen talebi geçen yıl martta temel buldu. IMF ve Dünya Bankası iki bankanın ortak bir kurul tarafından yönetilmesinin "oligopolistik piyasada rekabeti önlediği" ve "Ziraat Bankası'nı büyütecek süreci desteklediği" gerekçeleriyle sakıncalı bulduğunu bildirdi. Ancak o dönemin siyasi şartlarında yönetimleri ayrılamadı. 27 Mart'ta toplanan kamu bankaları genel kurullarında yönetime atanacak aday isimler bizzat Başbakan Tayyip Erdoğan tarafından belirlenirken, üye seçiminde de zorluklar yaşandı. 
   
   Babacan kararlı 
   Zeki Sayın başkanlığındaki yönetim kurulu göreve geldikten sonraki bir yılda Ziraat ve Halk bankalarını özelleştirmeye hazırlamak yerine büyütmeyi tercih etti. IMF ve Dünya Bankası, "kamunun bankacılıktaki ağırlığı azaltılmalı" görüşü çerçevesinde ortak yönetimin pek çok uygulamasına karşı çıktı. Dünya Bankası 1.3 milyar dolarlık mali sektör uyum kredisinin 900 milyon dolarını askıya aldı. 
   Kamu bankalarının neden özelleştirilemediğini belirlemek üzere Dünya Bankası geçen hafta özel bir ekibi Türkiye'ye gönderdi. IMF ve Dünya Bankası'nın "Yönetim kurulu üyelerini görevden alın" şeklindeki ültimatomu ekibin Türkiye'ye gelmesinden önce Babacan'a iletildi. Kamu bankaları ortak yönetim kurulundaki üyelerden şikayetçi olduğu belirtilen Babacan'ın da ortak yönetim kurulu ayrılırken, üyelerin "yarısından fazlasının" değiştirilmesi yönünde kararlı olduğu öğrenildi. Babacan'ın Kamu Bankaları Ortak Yönetim Kurulu Başkanı Zeki Sayın'ı da görevden alacağına kesin gözüyle bakılıyor. Kamu bankalarının genel kurul tarihi bu hafta belli olacak. 
   
   
</TEXT>
</DOC>
