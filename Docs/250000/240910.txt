<DOC>
<DOCNO> 240910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun40.html </URL>
<DATE> 2004/05/18/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
AB, Türkiye'deki reformlardan memnun... 
</HEADLINE>
<TEXT>

     Türkiye ile AB arasında en yüksek karar organı olan ve AB üyesi ülkeler ile Türkiye'nin dışişleri bakanlarını bir araya getiren Ortaklık Konseyi toplantısı Brüksel'de yapıldı. 
     Türkiye'nin, Dışişleri Bakanı ve Başbakan Yardımcısı Abdullah Gül tarafından temsil edildiği konseyde, Türkiye'de gerçekleştirilen reformlar, eksik görülen unsurlar ve AB Komisyonu'nun hazırlamakta olduğu değerlendirme raporu konusu ele alındı. 
     Gül, Ortaklık Konseyi'nden sonra düzenlenen basın toplantısında, Türkiye'de gerçekleştirilen reformlar hakkında bilgi verdi ve çok önemli gelişmeler kaydedildiğini, Türkiye'nin AB ile tam üyelik müzakerelerine başlama hazırlığında olduğunu ifade etti. 
     Hükümetin Kıbrıs sorununun çözülmesi için çok önemli adımlar attığını belirten Gül, bu sorunun hala çözülmemiş olmasının sorumluluğunun Türk tarafında bulunmadığını vurguladı ve Kıbrıslı Türklere karşı adil olmayan tavıra son verilmesi çağrısında bulundu. 
     AB Komisyonu'nun genişlemeden sorumlu üyesi Günter Verheugen de basın toplantısında, AB Komisyonu'nun yıl sonunda yayımlayacağı İlerleme Raporu öncesinde yapılan Ortaklık Konseyi'nin çok verimli ve yararlı olduğunu belirtti. Verheugen, TBMM'den geçen anayasa reformu paketlerinin Kopenhag kriterlerine uyum açısından önemine değindi. Reformların çok büyük bir memnuniyetle karşılandığını belirterek, Türk hükümetinin bu reformları sürdürmek konusunda iradesi üzerinde duran Verheugen, Türkiye'nin AB'ye katılım sürecinin başarıyla devam ettiğini söyledi. 
     AB Komisyonu'nun, raporunda, tarafsız ve adil bir değerlendirme yansıtacağını, atılan tüm adımların ve başarıların da göz önünde bulundurulacağını ifade eden Verheugen, Kıbrıs konusunda, AB Komisyonu'nun, Kıbrıslı Türklerin ekonomik izolasyondan çıkmaları için kısa zamanda öneriler getireceğini ve destek sağlayacağını anlattı. 
     KKTC'nin AB ile doğrudan ticaret yapabilmesi için bazı çözüm önerileri üzerinde de çalıştıklarını ifade eden Verheugen, ''Kıbrıs Rum kesiminin, Türkiye ile müzakerelerin başlamasını engellemeyeceği sözü verdiğini söylemiştiniz. Oysa daha önce Papadopulos'un sizi aldattığını da belirtmiştiniz. Şimdi Rumlara nasıl güveniyorsunuz '' sorusu üzerine, yanlış anlama olduğunu, Papadopulos ile bu konuyu görüşmediğini, basında çıkan haberlerde Papadopulos hükümetinin Türkiye ile müzakerelerin başlamasını veto etmeyeceğinin belirtildiğini ve bu haberlerin yalanlanmadığını, bu nedenle böyle bir değerlendirmede bulunduğunu anlattı. 
     Verheugen, bir başka soru üzerine, AB Komisyonu'nun Türkiye İlerleme Raporu'nu erkene almasının ve ekim ayında yayımlamasının söz konusu olmadığını, bunun adil bir yaklaşım olmayacağını, tüm ayrıntıları ve gelişmeleri son ana kadar izleyeceklerini söyledi. 
     Günter Verheugen, Türkiye ile tam üyelik müzakerelerinin başlamasının Kopenhag siyasi kriterlerinin yerine getirilmesini gerektirdiğini, ekonomik kriterlerin müzakereler başlatılmadan önce göz önünde bulundurulmayacağını, bunların müzakere sürecinde ele alınacağını da söyledi. 
     
</TEXT>
</DOC>
