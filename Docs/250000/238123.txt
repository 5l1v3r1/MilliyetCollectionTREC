<DOC>
<DOCNO> 238123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy03.html </URL>
<DATE> 2004/05/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Silah ruhsatı vermede tanınan ayrıcalık iptal edildi... 
</HEADLINE>
<TEXT>

     Cumhurbaşkanı, Başbakan, Bakanlar, Yasama Organı üyeleriyle bu görevlerde bulunmuş olanlara silah taşıma ve bulundurma ruhsatı verilirken ayrıcalık tanıyan yasa hükmünün iptal gerekçesi, Resmi Gazete'de yayımlandı. 
     Anayasa Mahkemesi, Danıştay 10. Dairesi'nin başvurusu üzerine, Ateşli Silahlar ve Bıçaklar ile Diğer Aletler Hakkında Kanunu'un ilgili hükmünü iptal etmişti. 
     Anayasa'nın 2. maddesinin ''hukuk devleti'', 10. maddesinin ise ''eşitlik'' ilkesini düzenlediği anımsatılan Anayasa Mahkemesi'nin gerekçeli kararında, ateşli silahla işlenen cürümlerden hükümlü bulunanlar ile taksirli suçlar hariç olmak üzere bir yıldan fazla hürriyeti bağlayıcı cezaya mahkum olanlara affa uğramış olsalar bile hiçbir suretle ateşli silah taşıma ve bulundurma izni verilemeyeceği öngörülmüşken Cumhurbaşkanı, Başbakan ve Bakanlar, Yasama Organı üyeleri ile bu görevlerde bulunmuş olanların bu kuralın dışında tutulduğu kaydedildi. Sayılan bu kişilerin başka yönlerden farklı statülerde bulunsalar bile Yasa'da sözü edilen suç ve cezalar bakımından diğer kişiler ile aynı hukuki durumda olduklarına işaret edilen kararda, belirtilen mahkumiyetlere bağlı olarak silah taşıma ve bulundurmalarının yasaklanmasında fark gözetilemeyeceği vurgulandı. 
     Kararda, ''Söz konusu kural, sayılan kişilere, aynı hukuksal durumdaki diğer kişilerin hiçbirisine tanınmayan ve adalet duygusuyla bağdaşmayan bir biçimde ayrıcalık getirmiştir'' denildi. 
     Anayasa Mahkemesi, bu ayrıcalığı Anayasa'nın 2. ve 10. maddelerine aykırı bularak düzenlemeyi oybirliği ile iptal etti. 
     
</TEXT>
</DOC>
