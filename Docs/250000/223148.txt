<DOC>
<DOCNO> 223148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy08.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'lilerden Unakıtan'a "arsa" sorusu... 
</HEADLINE>
<TEXT>

     CHP milletvekilleri Yakup Kepenek ve Kemal Kılıçdaroğlu, Maliye Bakanı Kemal Unakıtan'ın Kombassan'dan aldığı 14 ayrı arsayı 9 ay sonra aynı fiyata geri vermesinin nedenini açıklamasını istediler. 
     Kepenek ve Kılıçdaroğlu, Parlamento'da düzenlediği basın toplantısında, Bakan Unakıtan'ın 19 Mart 2001 tarihinde 687 milyar 200 milyon liraya Kombassan'dan satın aldığı 14 ayrı arsayı 29 Aralık 2001'de aynı fiyatla tekrar aynı şirkete sattığını iddia ettiler. Kepenek, alışveriş yapıldığında 9 lira olan bir doların dokuz ay sonra yüzde 51.9 oranında arttığını, bu bedel ile alınacak devlet tahvilinin 9 ay sonra bir trilyona yakın faiz geliri getireceğine dikkati çekerek, şunları söyledi 
     ''Sayın Bakan bu büyük özverisinin nedenini açıklamalıdır. Hesabını çok iyi yaptığı bilinen Maliye Bakanı'nın bu kayıpları neden göze aldığını bilmeye kamuoyunun hakkı vardır. Bunu öğrenmek istiyoruz. Bakan Unakıtan Kombassan ile ilişkisini açıklamalıdır. Bu alış-satışın perde arkasında ne var Niçin yaptı '' Kılıçdaroğlu, bir soru üzerine ''Kombassan'ın, mallarını kaçırmak amacıyla güvenilir birine devretme ihtiyacı içine girmiş olabileceği'' yorumunu yaptı. 
     Konuyu bir soru önergesi ile TBMM gündemine de getiren Kepenek, daha sonra diğer denetim yollarına başvurabileceklerini de bildirdi. 
     
</TEXT>
</DOC>
