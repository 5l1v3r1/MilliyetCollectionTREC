<DOC>
<DOCNO> 223631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/spor/spo15.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Zaragoza'dan saygı    FİNALDE Real Madrid'i devirerek Kral Kupası'nın sahibi olan Zaragoza'dan örnek davranış. Kulüp yetkilileri 11 Mart'taki terör saldırısında ölenlerin anısına saygı için kutlamaların ağustos ayında yeni sezonun açılışında yapılacağını açıkladı. 
   
   Kürsü yok    MACARİSTAN'IN Miskolc kentindeki Dünya Liseler Hentbol Şampiyonası'nda kızlarda Kastamonu Abdurrahmanpaşa Lisesi 5.liği, erkeklerde de Ankara Kaya Bayazıtoğlu Lisesi 14.lüğü elde etti. Kastamonu, Makedon temsilcisini 35 - 22, Ankara ise İsrail temsilcisini 33 - 32 mağlup etti. 
   
   Rekor katılım    ULUSLARARASI Olimpiyat Komitesi, Atina'da, 13 - 29 Ağustos tarihleri arasında yapılacak 28. Yaz Olimpiyat Oyunları'na toplam 202 ülkenin katılacağını ve bunun bir rekor olduğunu açıkladı. Daha önce Sydney 2000'e 199 ülke katılırken ABD'nin Saint Louis kentinde 1904 yılında düzenlenen olimpiyatlar ise 12 ülkeyle en az katılımın olduğu organizasyon olmuştu. 
   
   Haydi bayanlar    ATİNA Olimpiyatları'na gitmeye hak kazanacak son bayan güreşçilerin belirleneceği eleme turnuvası İspanya'da 20 - 21 Mart'ta yapılacak. Madrid'de gerçekleşecek olan eleme müsabakalarına 48 kiloda Uğurun Perçin, 55 kiloda Zeynep Yıldırım ve 72 kiloda Zarife Yıldırım katılacak. 
   
   Ukrayna'yı yendik    TÜRKİYE 19 Yaş Altı Genç Milli Takımı, Kuşadası'nda oynadığı özel maçta Ukrayna'yı 2-1 mağlup etti. Özer Türk Stadı'nda yapılan karşılaşmanın 2. dakikasında Vorobey'in ayağından gelen golle yenik duruma düşen gençlerimiz, 4. dakikada Sezer'le skoru eşitledikten sonra Selçuk'un 39. dakikada kaydettiği golle sahadan 2-1 galip ayrıldı. 
   
   Yaşasın özerklik    FEDERASYONLARIN özerk yapıya kavuşmasına olanak tanıyan yasanın 4 Mart'ta TBMM Genel Kurulu'nda kabul edilmesinden yarım saat sonra Motorsporları Federasyonu "özerklik başvurusu" yaptı. Başkan Bekir Yunus Uçar'ı, basketbol, satranç ve sualtı federasyonları da izledi. 
   
   
</TEXT>
</DOC>
