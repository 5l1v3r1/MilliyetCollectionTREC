<DOC>
<DOCNO> 218827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/dunya/dun00.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımsızlık sopası 
</HEADLINE>
<TEXT>

   Irak'ta Kürt bölgesinde kapı kapı dolaşan 'Referandum Komitesi', bağımsız bir Kürdistan isteğinin referandumu için 1 milyon 700 bin imza topladı 
   DIŞ HABERLER SERVİSİ 

   
   Irak'ta, Kürt yönetimindeki bölgede bağımsızlık referandumu düzenlenmesini talep eden dilekçeye 1 milyon 700 bin kişi imza koydu. İmzalar, Bağdat'taki Geçici Yönetim Konseyi yetkililerine teslim edildi. Aylardır Kürt nüfusun yoğun olduğu kentlerde kapı kapı dolaşarak, meydanlarda standlar kurarak kampanya yürüten "Kürt Referandum Komitesi", Kürtler'e "Irak içinde kalmak mı, yoksa bağımsız bir Kürdistan'da yaşamak mı istersiniz " sorusunun sorulmasını istiyor. 
   BBC'nin haberinde, dilekçeye imza toplayan Referandum Komitesi'nin, "Amacımız, Irak Kürdistanı'nın halkına, kendi geleceklerini belirleme hakkının tanınmasını sağlamak" açıklamasına yer verildi. 
   
   Siyasi etkiyi artırmak için 
   Habere göre, referandum kampanyasıyla birlikte, Kürt yönetimindeki kentlerde bağımsızlık umudu artsa da, Kürt yetkililer bu isteği "gerçekçilikten uzak" buluyor. Kürdistan Yurtseverler Birliği bölgesel sorumlusu Berham Salih, referandum talebini "Şu anki amacımız, özerkliği koruyup genişleten federal bir yapıdır. Halkımızı kandırmamalıyız" sözleriyle değerlendirdi. Salih, Kürtler'in, özerk yönetimi Irak içinde sürdürme hedefine kilitlenmeleri gerektiğini söyledi. 
   BBC, Kürt politikacıların, bağımsız devlet kurulması halinde, "Türkiye ve İran'dan gelebilecek askeri müdahalelerden çekindiklerini" savundu. Ancak siyasi gözlemcilere göre bağımsızlık referandumu talebi, savaş sonrası Irak'ta siyasi nüfuzlarını artırma çabasındaki Kürt liderlerin elini güçlendiriyor. Özerkliklerinin genişletilmesini isteyen Kürtler, Şiiler ve Sünni Araplarla oturdukları müzakere masasında, "Halkımızın çoğu bağımsızlık istiyor. Eğer özerkliğimiz genişlerse federal yapıyı kabullenirler, aksi halde bağımsızlık talebi büyür" diyerek "bağımsızlık kartını" kullanıyor. 
   Bu arada Irak'ın geçici anayasasını belirlemeye çalışan Geçici Yönetim Konseyi, İslam'ın anayasadaki rolü ve Kürtler'in talepleri üzerinde anlaşamayınca, anayasanın onaylanması için öngörülen zaman sınırını aştı. 
   
   Geçici Anayasa bu hafta 
   Konsey'deki muhafazak rlar, İslami kuralların, anayasanın temel ilkelerini oluşturmasını savunurken, federal sistem içinde kendi yönetimlerini güçlendirmeyi amaçlayan Kürtler de, bölgelerindeki petrol ve diğer doğal kaynakları kontrol etmeyi, milis güçlerinin de dağıtılmamasını istiyor. Geçici anayasanın cumartesi günü onaylanması gerekiyordu. Yetkililer, yasanın, çarşamba gününden önce imzalanmayacağını açıkladı. 
   
   
</TEXT>
</DOC>
