<DOC>
<DOCNO> 216549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo15.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Euroleague'te grup maçları tamam... Kuralar 23 Şubat'ta 
</HEADLINE>
<TEXT>

     Basketbolda Erkekler Avrupa Ligi'nde ilk tur gruplarındaki mücadele, dün gece A ve B gruplarında yapılan 14. ve son hafta maçlarıyla tamamlandı ve 2. tura kalan 16 takım belirlendi. 
     A Grubu'ndaki son maçında, geçen yılın şampiyonu ve grup lideri İspanyol ekibi FC Barcelona'ya sahasında yine farklı skorla yenilen Ülkerspor'un 5 maçlık galibiyet serisi böylece sona ererken, turuncu-yeşilliler gruptaki mücadelesini 22 puan ve averajla 3. sırada tamamladı. 
     Lider FC Barcelona ise 26 puanla ilk tur gruplarında en fazla puana ulaşan ekip oldu. 
     B Grubu'nda da 25 puanlı 2 takımdan Rus ekibi USH CSKA Moskova, İsrail ekibi Maccabi Elite Tel Aviv'in önünde averajla grup birinciliğini elde etti. 
     Gruplarında ilk 5 sırayı alan 15 takımın yanısıra en iyi puan ve averaja sahip olan B Grubu altıncısı Litvanya'nın BC Zalgiris Kaunas takımı da son anda 2. tura kalmayı başardı. 
     
     KURA ÇEKİMİ İSPANYA'DA 
     Ligde 4'erli 4 grupta toplam 16 takımın çift devreli lig usulüne göre mücadele edeceği 2. tur gruplarının kuraları, 23 Şubat Pazartesi günü İspanya'nın Barcelona kentinde çekilecek. 
     Palau Sant Jordi Spor Sarayı'nda TSİ 14.00'de başlayacak kura çekiminde takımlar, ilk tur gruplarında aldıkları derecelere göre 4 farklı torbaya yerleştirilecek. C Grubu'nu lider bitiren Efes Pilsen seribaşı olurken, grup üçüncüleri arasında en kötü puan ve averaja sahip olduğu için Ülkerspor, 3. torbadan kura çekecek. 
     3 Mart-8 Nisan tarihleri arasında gerçekleştirilecek 2. tur mücadelelerinde, aynı ülkeden olan veya ilk turda da aynı gruplarda yer alan en fazla 2 takım yine aynı grupta bulunabilecek. 
     2. tur maçları sonunda gruplarında ilk sıraları alan 4 takım, 29 Nisan-1 Mayıs tarihleri arasında İsrail'in Tel Aviv kentinde yapılacak ''Dörtlü Final''e katılmaya hak kazanacak. 
     Kura çekiminde torbalar şöyle belirlendi 
     
     1. Torba 
     FC Barcelona, USH CSKA Moskova, Efes Pilsen, Maccabi Elite Tel Aviv. 
     
     2. Torba 
     KK Cibona VIP Zagreb, UC Benetton Basket Treviso, Pamesa Valencia, Skipper Bologna. 
     
     3. Torba 
     Ülkerspor, TAU Ceramica Vitoria, Union Olimpija Ljubljana. 
     
     4. Torba 
     Panathinaikos BSA Atina, Elan Bearnais Pau Orthez, BC Pire Olympiakos, BC Zalgiris Kaunas. 
     
</TEXT>
</DOC>
