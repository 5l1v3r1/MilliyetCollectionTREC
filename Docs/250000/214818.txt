<DOC>
<DOCNO> 214818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur09.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk havalara dikkat... Uzmanlar uyarıyor... 
</HEADLINE>
<TEXT>

     Türkiye'nin yeni bir soğuk ve yağışlı havanın etkisi altına gireceğinin ve sıcaklıkların düşeceğinin bildirilmesi dolayısıyla uzmanlar, vatandaşları hipotermi vücut ısısının düşmesi , donuk gibi lokal soğuk yaralanmalarına karşı uyarıyor. 
     Eski Acil Tıp Derneği Genel Başkanı Dr. Ülkümen Rodoplu, AA muhabirine yaptığı açıklamada, vatandaşların aşırı soğuğa maruz kalmaları durumunda dolaşım ve solunumun durmasına yol açacak kadar ciddi sağlık problemleriyle karşılaşabilecekleri uyarısında bulundu. 
     Rodoplu, aşırı soğuğa maruz kalan kişilerde titreme, kas hareketlerinde yavaşlama ve uyku eğiliminin görülebileceğini, giderek nabız ve solunum yavaşlaması, zamanla dolaşım ile solunumun durabileceğini belirtti. 
     Vücut ısısı ciddi biçimde düşmüş, donma tehlikesiyle karşı karşıya gelmiş kişilerin birden bire hamam, sauna gibi çok sıcak bir ortama kesinlikle alınmaması gerektiğini ifade eden Rodoplu şu uyarılarda bulundu 
     ''Söz konusu durumda olan kişilerin öncelikle 20 derece civarındaki oda sıcaklığına alınması gerekiyor. Ayrıca vücut ısısı düşen veya donan kişilerin üzerindeki giysiler ıslak ise hemen çıkarılmalı ve kuru, sıcak battaniyelerle örtülmeli, açık havadaysa, hava akımını kesmek için çevresine naylon benzeri rüzgarlık gerilmeli, hasta soğuk ve ıslak ortamdan uzaklaştırılmalı, sıcak el ya da nefesle etkilenen bölgeler ısıtılmaya çalışılmalı, yüzük, saat, bilezik gibi takılar çıkarılmalı, donmuş organ aleve, ateşe tutulmamalı, aşırı sıcak suya sokulmamalı, donmuş kısımların yeniden ısıtılması için araba egzozu veya doğrudan doğruya ateş kullanılmamalı, aksi takdirde hassas dokular daha fazla zarar görür. 
     Ayaklarında donma varsa, hasta asla yürütülmemeli, sedye ya da sırt tahtası ile taşınmalı ve en kısa zamanda 112'yi aranarak Acil Servis'e ulaştırılmalı.'' Soğuk nedeniyle oluşan yaralanmaların çoğunun vücudun açıkta kalan yerlerinde görüldüğünü anlatan Rodoplu, sert rüzgarın, sıkı giyimin, yanlış ayakkabı seçiminin yorgunluk, kötü beslenme, alkol, uyuşturucu kullanımı gibi etkenlerin ve lokal yaralanmaların şiddetini etkileyen faktörler olduğunu anlattı. 
     Vücudun ısı kaybını önlemek için metabolizmayı artırarak titreme ısıyı dengelemeye çalıştığını belirten Rodoplu, ''Giysi katları arasındaki kuru ve durgun hava, iyi bir ısı izolatörüdür. Şapka ya da atkı ile başı örtmek de ısının korunmasına yardımcı olur'' dedi. 
     
</TEXT>
</DOC>
