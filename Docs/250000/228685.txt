<DOC>
<DOCNO> 228685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonsiy08.html </URL>
<DATE> 2004/04/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP Parti Meclisi Baykal'ın başkanlığında toplandı... 
</HEADLINE>
<TEXT>

     CHP Parti Meclisi PM , yerel seçim sonuçlarını değerlendirmek üzere Genel Başkan Deniz Baykal'ın başkanlığında toplandı. 
     Basına kapalı yapılan PM toplantısı için genel merkeze gelen bazı parti yöneticileri ve PM üyeleri gazetecilerin sorularını yanıtladılar. 
     CHP Genel Başkan Yardımcısı Cevdet Selvi, genel merkez önünde son günlerde yapılan protesto gösterilerinin anımsatılması üzerine, ''Sokakta kazan kaldırmakla muhalefet yapılamayacağını'' belirterek, değerlendirmelerin partinin yetkili kurullarında yapılması gerektiğini söyledi. Bu tür hareketlerin partiyi yıpratacağını ifade eden Selvi, ''Parti yıprandıktan sonra onlar gelse ne işe yarayacak '' dedi. 
     Herkesin ''29 Mart'a kadar ne iş yaptığını'' değerlendirmesi gerektiğini belirten Selvi, ''Bulanık suda balık avlayarak, fırsatları değerlendirerek siyaset yapılmaz. Herşey yerine oturacaktır. CHP'nin içini boşaltmaya, yok etmeye çalışanlar, başarılı olamayacaktır. Fırsatlarla, fırsatçılıkla, ihanetle siyaset yapılamaz'' diye konuştu. 
     CHP Genel Başkan yardımcılarından Onur Öymen de durum değerlendirmesi yapılacağını ve varsa yanlışların düzeltileceğini ifade ederek, ''Kimsenin kuşkusu olmasın, CHP Türkiye'de en güçlü, en köklü partidir. Böyle şeyler partiyi etkilemez'' değerlendirmesinde bulundu. 
     Öymen, Genel Başkan Yardımcısı Kemal Derviş'in seçim sonuçlarına ilişkin açıklamalarının anımsatılması üzerine, bu konuda Genel Başkan Deniz Baykal'ın yaptığı değerlendirmeye ekleyecek bir şeyi bulunmadığını söyledi. 
     Toplantıya katılan CHP Grup Başkan Vekili Ali Topuz da partisinin her sorunu aştığını ve bunun da aşılacağını belirterek, CHP'nin halkın umudu haline geleceğini, bundan kimsenin endişe duymaması gerektiğini kaydetti. 
     
     ŞİMŞEK ''SONUÇ BAŞARISIZ'' 
     CHP PM üyelerinden İstanbul Milletvekili Berhan Şimşek de seçim sonuçlarının mutlaka değerlendirilmesi gerektiğini ifade ederek, ''Bir seçim yaşandı, kim nerede başarılı, nerede başarısız... Bana göre de başarısız. Başarısızlığın gerekçelerini aramak gerekiyor'' dedi. 
     CHP'nin sürekli manşetlere taşındığını, manşetlerde akıl verildiğini belirten Şimşek, ''Bazı CHP'liler sosyal demokratların camiyle barışmasını istiyor. Böyle garip bir şey yaşanıyor. Bugüne kadar CHP ve sosyal demokratlar camiyle dargınmış gibi...'' dedi. 
     Berhan Şimşek, Hakkı Akalın'ın PM üyeliğinden istifasının anımsatılması üzerine de parti sorunlarının yetkili organlarda tartışılması gerektiğini ve bu tartışmadan sonra karar verilmesinin daha doğru olduğunu söyledi. 
     
     MUHALİFLER BİLDİRİ DAĞITTI 
     Bu arada, geçtiğimiz hafta sonu CHP Genel Merkezi önünde seçim sonuçlarını protesto amacıyla gösteri yapan ve kendilerini ''Anadolu Hareketi'' olarak isimlendiren muhalifler, genel merkez önünde toplantı öncesinde bildiri dağıttı. 
     CHP Kurultay delegesi Ertuğrul Çepni, PM üyelerine bildirileri verirken bazı üyeler, ''Seçimlerde çalışmadığınız için sonuç böyle oldu'' diye tepki gösterdiler. 
     ''Anadolu Hareketi Eşgüdüm Kurulu'' imzasıyla dağıtılan bildiride, Genel Başkan Deniz Baykal'ın genel merkez önünde yapılan eylemlere yönelik tepkisi eleştirildi. Bildiride, ''Biz partimizin kötü yönetildiğini düşünenler, partimizi sizden daha çok seviyoruz ki bu kadar yaşam sorumluluklarımız arasında özveriyle partimizin iktidar şansına sahip olması için gayret gösteriyoruz'' denildi. 
     
     PM'DE OYLAMA 
     Bu arada basına kapalı olarak yapılan PM toplantısında, 28 Mart yerel seçimleri öncesinde görevden alınan Ordu, Niğde ve Kuşadası örgütlerinin görevi iade için yaptıkları başvuruların gündeme geldiği öğrenildi. 
     Bu talepleri değerlendirmek üzere toplantıda oylamaya geçildiği belirtildi. 
     
</TEXT>
</DOC>
