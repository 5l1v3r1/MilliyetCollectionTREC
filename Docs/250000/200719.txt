<DOC>
<DOCNO> 200719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur63.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'nın sınırları genişliyor... 
</HEADLINE>
<TEXT>

     Bursa Büyükşehir Belediye Başkanı Erdoğan Bilenser, büyükşehir belediye sınırlarını yeniden belirleyen yasa teklifinin, TBMM İçişleri Komisyonu'nda kabul edilmesinin sevindirici olduğunu bildirdi. 
     Bilenser yazılı olarak yaptığı açıklamada, büyükşehir belediye sınırlarının ilk olarak merkeze 50 kilometre yarıçaplı düşünüldüğünü ifade ederek, Ankara'da yaptığı görüşmelerde 50 kilometre yerine 30 kilometre önerisinde bulunduğunu kaydetti. Bilenser, yasanın kendi önerileri doğrultusunda değiştirilerek çıkmasının memnunluk verici olduğunu belirtti. 
     Yasanın kesinlikle hayata geçirilmesi gerektiğini ve konuya siyasi açıdan yaklaşmadığını belirten Bilenser, açıklamasında şunları kaydetti 
     ''Önemli olan nokta Bursa'nın çıkarlarının korunmasıdır. Bursa için yapılan her türlü olumlu çalışmanın yanındayım. Emeği geçenlere Bursalı hemşerilerim adına teşekkür ederim. Yasanın büyük şehirlerdeki çarpık kentleşme ve kaçak yapılaşmanın da önüne geçmede büyük yararı olacaktır. Yeni düzenlemeye göre 7 ilçe ile 16 belde Bursa Büyükşehir Belediyesi'nin sınırları içine girecek. Ayrıca yasa teklifiyle Uludağ gibi çok başlılıktan dolayı doğal kaynakların zarar gördüğü bir değer de büyükşehir belediyesi sınırlarına alınarak daha iyi korunacak.'' 
     
</TEXT>
</DOC>
