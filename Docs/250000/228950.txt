<DOC>
<DOCNO> 228950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko35.html </URL>
<DATE> 2004/04/06/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Yeni lira ve kuruşlar için ihaleye çıkılıyor... 
</HEADLINE>
<TEXT>

     Türk Lirası'ndan 6 sıfır atılması uygulamasına ve kuruşlu döneme geçilmesine az bir süre kala, Yeni Lira ve kuruşlar için ihaleye çıkıldı. 
     Kamu İhale Kurumu bülteninin mükerrer sayısında yer alan ihale duyurusuna göre, Darphane ve Damga Matbaası Genel Müdürlüğü, para pulu alımı için ihale açtı. 
     Buna göre, 2 milyon 465 bin kilogram 1 Yeni Lira, 2 milyon 30 bin kilogram 50 Yeni Kuruş, 1 milyon 510 bin 500 kilogram 25 Yeni Kuruş, 924 bin kilogram 10 Yeni Kuruş, 545 bin 750 kilogram 5 Yeni Kuruş, 405 bin kilogram 1 Yeni Kuruş pulu açık ihale usulü ile satın alınacak. 
     İhale, 28 Mayıs 2004 tarihinde saat 14.00'de Yıldız İstanbul'da bulunan Darphane ve Damga Matbaası Genel Müdürlüğü'nde yapılacak. 
     Teklif edilen malın ihale dokümanında belirlenen şartlara uygun her çeşitten bin adet para pulu numunelerinin teklif mektupları ile birlikte verilmesi gereken ihalede, benzer işi olarak, her türlü basım tekniği ile yapılan madeni para pulu basım ve üretim işleri kabul edilecek. 
     Ekonomik açıdan en avantajlı teklifin en düşük fiyat esasına göre belirleneceği ihale, tüm isteklilere açık olacak ve tekliflerin değerlendirilmesinde yerli istekliler lehine fiyat avantajı uygulanmayacak. 
     Teklifler, 28 Mayıs 2004 tarihi saat 14.00'e kadar Darphane ve Damga Matbaası Genel Müdürlüğü adresine verileceği gibi, iadeli taahhütlü posta vasıtasıyla da gönderilebilecek. 
     İsteklilerin tekliflerini mal kalem kalemleri için teklif birim fiyatlar üzerinden verebilecekleri ihale sonucunda, üzerine ihale yapılan istekliye iş kalemleri için teklif edilen birim fiyatların çarpımı sonucu bulunan toplam bedel üzerinden birim fiyat sözleşme düzenlenecek. Kısmi teklif verilebilecek söz konusu ihalede, istekliler teklif ettikleri bedelin yüzde 3'ünden az olmamak üzere kendi belirleyecekleri tutarda geçici teminat vermeleri gerekiyor. 
     Konsorsiyumların teklif veremeyeceği ihalede, verilen tekliflerin geçerlilik süresi, ihale tarihinden itibaren en az 60 takvim günü olması gerekiyor. 
     İhaleye katılmak isteyenler şartnameyi, Darphane ve Damga Matbaası Genel Müdürlüğü Ticaret Servisi Emirhan Caddesi No 1 Yıldız İstanbul adresinde görebilecek veya bedeli mukabili aynı adresten temin edebilecekler. 
     
</TEXT>
</DOC>
