<DOC>
<DOCNO> 235384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas10.html </URL>
<DATE> 2004/04/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bitkinin strese girmesi faydalı... 
</HEADLINE>
<TEXT>

     Sebze ve meyvelerin üzerlerine konan böcekler yüzünden strese girmeleri nedeniyle ürettikleri fenolik bileşiklerin kanser oluşumunu önlediği bildirildi. 
     Selçuk Üniversitesi Ziraat Fakültesi Tarla Bitkileri Bölümü Öğretim Üyesi Doç. Dr. Mehmet Babaoğlu, AA muhabirine yaptığı açıklamada, bitkilerin de çevresel etkenler nedeniyle strese girebildiğini söyledi. 
     Özellikle su sıkıntısı, yanlış dönemde ve yöntemle sulama, bilinçsiz zirai ilaç ve gübre kullanımı ve böceklerin etkisi gibi durumların bitkinin strese girmesinde önemli rol oynadığını dile getiren Babaoğlu, böcekler yüzünden strese giren bitkinin insan sağlığı açısından çok önemli bileşikleri oluşturduğunu kaydetti. 
     Babaoğlu, zararlıların üzerinde olduğunu fark eden bitkilerin bunlardan korunmak için çaba harcadığını ve bu yüzden de strese girdiğini ifade ederek, şunları söyledi 
     ''Özellikle insan ve hayvanların tükettiği sebze, meyve ve diğer otlar, böceklerden korunmak için antioksidan özelliğe sahip fenolik bileşikler flavonoid maddeler oluşturur. Strese giren bitkilerin ürettiği bu fenolik bileşikler, insanda kanser oluşumunu önlüyor. Bu durum bilimsel araştırmalarla kanıtlanmıştır. Fakat bazı çiftçiler ürününü böceklerden korumak için aşırı dozda zirai ilaç kullanıyor. Bu durumda da bitki hiçbir stres yaşamadan ve bu tür bileşikleri üretme ihtiyacı hissetmeden olgunlaşıyor. Tüketildiğinde ise fenolik bileşik oranı az olduğundan bu tür besinler kansere karşı bir koruma sağlamıyor.'' Babaoğlu, yanlış ve aşırı zirai ilaç kullanımı yüzünden tarımsal ürünlerdeki besin oranının da giderek azaldığını belirterek, İngiltere ve Amerika'da yeni sonuçlanan bir araştırmada, son 60 yıl içinde tarımsal ürünlerdeki besin değerinin yaklaşık yüzde 25 oranında azaldığının ortaya çıktığını bildirdi. 
     Buna karşın her türlü sentetik ilaç ve gübre kullanımına izin veren konvansiyonel tarımla yetiştirilen ürünlerle karşılaştırıldığında, organik tarım kapsamında üretilen ürünlerde hem fenolik bileşik içeriği hem de vitamin, mineral içeriği gibi diğer besinsel özelliklerin çok daha fazla olduğunu dile getiren Babaoğlu, fazla kullanılan zirai ilaçların insan sağlığı üzerindeki olumsuz etkisinin de unutulmaması gerektiğini anlattı. 
     Doç. Dr. Babaoğlu, en fazla fenolik bileşiklerin nohut, fasulye gibi baklagiller, üzüm, çay, kakao, narenciye ile organik ürünlerin hemen hemen tümünde bulunduğunu ifade ederek, ''Tane baklagiller ve özellikle soya tüketimi fazla olan Japonya'da kanser hastalıkları diğer ülkelere göre daha az görülüyor. Bu durum fenolik bileşiklerin ne kadar etkili ve önemli olduğunu açıkça ortaya koymaktadır'' diye konuştu. 
     
</TEXT>
</DOC>
