<DOC>
<DOCNO> 238086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun51.html </URL>
<DATE> 2004/05/07/ </DATE>
<TIME> 22.24 </TIME>
<AUTHOR>  </AUTHOR>
<HEADLINE>
Erdoğan "Yunanistan ile barış, dostluk ve işbirliği istiyoruz" 
</HEADLINE>
<TEXT>

     Başbakan Recep Tayyip Erdoğan, Yunan kamuoyuna iki ülke ilişkilerinin geliştirilmesi yolunda Ankara ve Atina'nın kararlı oldukları mesajını verdi. 
     Atina'ya resmi ziyarette bulunan Erdoğan, Yunan devlet televizyonu ERT ve özel kanallar MEGA, ANTENNA VE ALPHA'ya özel demeçler verdi. 
     Televizyonların tümünün canlı yayınladığı söyleşilerde Erdoğan, Türkiye'nin Yunanistan ile barış, dostluk ve işbirliği içinde olmak istediğini vurguladı. 
     Yunanistan Başbakanı Kostas Karamanlis ile başbakan olmadan önce görüştüklerini ve seçilmesinin ardından Atina'yı ziyaret edeceğine söz verdiğini söyleyen Erdoğan, ''Bu Atina'ya 3. ziyaretim oluyor. İlk ziyaretim cezaevinden çıkışımdan sonra olmuştu. Depremler de o yıl olmuştu. Halklarımız arasındaki yardımlaşmayı unutamıyorum. Sonraki ziyaretim, Yunanistan'ın AB dönem başkanlığında oldu. Gördüğüm, ilişkilerimizin devamlı ilerleme kaydetmekte olduğu ve daha da gelişecekleridir'' dedi. 
     Sorular üzerine Kıbrıs konusuna da değinen Erdoğan, ''24 Nisan'da iki tarafın da 'Evet' diyeceği ve Kıbrıs'ın bir barış adası olacağı sanısı içindeydik'' dedi. Erdoğan, şunları kaydetti 
     ''Ancak karşımıza çıkan sonucun yüzde 75'e varan bir hayır olması Annan planına güçlü bir karşı çıkış olduğunu gösteriyor. Yani Annan planı çökmüştür. Mevcut durumdan hiç kimsenin tatmin olduğunu sanmıyorum. Kuzey taraf dünyadan tecrit edilmiş durumda. Bu izolasyonun son bulması gerektiğine inanıyorum. Kıbrıslı Türklerin dünyaya açılma arzularını net bir biçimde dile getirmiş oldukları kanısındayım. Bir tarafın yanıtı nedeniyle karşı karşıya kaldığımız mevcut duruma bir çözüm getirmeliyiz.'' Başbakan Erdoğan, Türkiye'nin Rum Kesimi'ni tanıması olasılığına ilişkin soruya da '' Bizim AB çerçevesinde herhangi bir sıkıntımız yok. Şu anda Ada'da iki devlet vardır ve biz KKTC'yi tanıyoruz. Bu arada Rum Kesimi ile aynı masaya oturup çözüm üretmeye de çalışıyoruz'' yanıtını verdi. 
     Kıbrıs konusundaki gelişmelerin, Türk-Yunan ilişkilerini etkilemeyeceğini belirten Erdoğan, iki ülke arasında büyük değişiklikler yaşandığını ve çok önemli adımlar atıldığını söyledi. 
     Şu an Atina'da bulunmasının Karamanlis'e duyduğu güvenin göstergesi olduğunu kaydeden Erdoğan, Türkiye ile Yunanistan arasında karşılıklı güven ortamı bulunduğunun altını çizdi. 
     Erdoğan ''Yunanistan'a 16 yıl aradan sonra bir Türkiye Cumhuriyeti Başbakanı geliyor. Karamanlis de partimizin kongresine geldi. Bu, aradaki güvenin göstergesidir'' dedi. 
     
     EGE SORUNLARI 
     Ege'de kıta sahanlığının belirlenmesi konusunun Uluslararası Lahey Adalet Divanı'na götürülmesi olasılığına ilişkin soruları da yanıtlayan Erdoğan, bu alanda iki ülke teknokratlarının çalışmalarını sürdürdüklerini belirtti. 
     Türkiye ve Yunanistan'ın sorunlarını kendi aralarında ele almalarının ideal yaklaşım biçimi olduğunu da kaydeden Erdoğan, ''Biz Ege'yi barış denizi olarak görüyoruz'' dedi. 
     Bu konuda teknokratların çalışmalarını hızla sürdürdüklerini belirten Erdoğan, çalışmanın bu aşaması tamamlandıktan sonra siyasi liderlerin konuyu değerlendireceklerini söyledi. 
     Ege'de gri bölgeler bulunup bulunmadığına ilişkin soruyu da Erdoğan, ''Ben gri, yeşil, kırmızı anlamam ben çözümden anlarım. Biz iyi niyetle geldik ve iyi niyet bulduk, iki lider olarak sorunları çözmek istiyoruz. Askıda kalmalarının anlamı yok. Gelecek nesillere sorun bırakmak istemiyoruz. Gereken tüm çabayı harcayarak askıda kalmış sorunlara çözüm getirmeliyiz. Politikacı sorunlara çözüm getirendir'' şeklinde yanıtladı. 
     Erdoğan, Heybeliada Ruhban Okulu'nun açılmasını konu alan sorulara ise '' Bu konu gündemimizde yoktu. Bu alanda hükümetimizin ve ülkemizin bir sorunu yok. Ancak bazı çevrelerin ikna edilmesi gerekli. Onların da kendilerince haklı nedenleri olabilir'' yanıtını verdi. 
     Azınlıklara ilişkin soruya '' Türkiye'de azınlıkların isimlerinin söylendiği'' şeklinde yanıt veren Erdoğan konunun tabela meselesi olmadığını belirterek, '' El ele yürümeliyiz'' ifadesini kullandı. 
     Erdoğan, Atina 2004 olimpiyatlarına gelmekte kararlı olduğunu ve bu vesileyle barış mesajı vereceğini belirtti. 
     
</TEXT>
</DOC>
