<DOC>
<DOCNO> 207394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/dunya/dun04.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Libya ile görüşüyor iddiası 
</HEADLINE>
<TEXT>

   DIŞ HABERLER SERVİSİ 

   
   Arap dünyasının tecritini kırmaya büyük önem veren İsrail'in, Libya ile diplomatik ilişki kurmak için gizli görüşmeler yaptığı bildirildi. İsrail'de yayımlanan Yediot Ahronot ve Ha'aretz gazetelerinde önceki gün yer alan haberlerde, İsrail Dışişleri Bakanlığı'nda üst düzey bir diplomat olan Ron Prosor ile Libya temsilcilerinin 23 Aralık'ta Paris'te gizli bir görüşme yaptıkları belirtildi. İsrail Dışişleri Bakanlığı tarafından yapılan açıklamada, basında çıkan haberler kategorik olarak yalanlanmadı ve "İsrail ve Libya'nın diplomatik ilişki kurması için kat edilecek uzun bir yol var. Libya lideri, gerçek müzakereye niyetli olduğunu eylemiyle göstermelidir" denildi. 
   Libya Dışişleri Bakanlığı ise görüşmelerin yapıldığı yönündeki haberleri yalanladı. 
   İsrail'in Arap ülkelerinden yalnızca Mısır ve Ürdün ile diplomatik ilişkisi var. 
   
   
   
   
</TEXT>
</DOC>
