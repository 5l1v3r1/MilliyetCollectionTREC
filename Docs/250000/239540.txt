<DOC>
<DOCNO> 239540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/dunya/axdun01.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şam'a yaptırım göstermelik 
</HEADLINE>
<TEXT>


ABD'nin Suriye'ye ambargo kararı gevşek uygulanacak ve Türkiye gibi üçüncü ülkelerin ticaretine kısıtlama getirmeyi amaçlamayacak 

YASEMİN ÇONGAR Washington 


ABD'nin Suriye'ye iktisadi yaptırım başlatması, Kongre'nin baskısıyla gerçekleşti. Kararın alınmasında ABD Dışişleri'nin "isteksiz" olduğunu yansıtan diplomatik kaynaklar, ambargonun "gevşek" tutulacağını ve Türkiye gibi üçüncü ülkelerin Suriye ile ticari bağlarını kesmesi yönünde bir kampanya planlamadıklarını belirttiler. 

Ambargoda Bush istisnası 
Bush yönetiminin Suriye'ye yaptırım kararı, gıda ve ilaç dışında her türlü ihracatın durdurulmasını, Suriye ile ABD arasında, şu anda zaten mevcut olmayan, doğrudan uçak seferlerinin resmen yasaklanmasını, Suriye'nin ABD'deki mali varlığının bir bölümünün dondurulmasını ve kirli para aklamakla suçlanan bir Suriye bankası ile tüm ilişkilerin kesilmesini içeriyor. 
Ancak Başkan Bush, kişisel yetkisini kullanarak yaptırım uygulamasında "özel bir istisna kalemi" yaratacağını bildirdi. Bu istisna ile, ABD'den Suriye'ye yapılan uçak parçası ve telekomünikasyon melzemesi satışına izin verilecek. 
Uzmanlar, söz konusu malzemenin ABD'nin Suriye'ye yaptığı yılda 200 milyon dolarlık ihracatın büyük bölümünü oluşturduğunu kaydediyorlar. 

Suriye'de iyileşme var 
Yaptırım kararı, Suriye'nin "teröre desteğini kesmek konusunda yeterli adım atmadığı" gerekçesine dayandırıldı. Kongre, 5 ay önce bu konuda bir karar alarak, ABD Başkanı'na Şam'a yaptırım başlatması için 6 ay süre tanımıştı. 
Bush'un bu karar uyarınca hareket ettiğini vurgulayan diplomatik kaynaklar, Şam'ın "terörle mücadelede dört dörtlük işbirliği yapmadığını" belirtiyorlar, ancak son dönemde Suriye'nin politikalarında iyileşme gözlendiği ve en az bir uluslararası terörist saldırının Şam'ın verdiği istihbarat sayesinde önlendiği de vurgulanıyor. 

REJİMİN ASKERİ ŞEFİ EMEKLİ OLDU 
Hafız Esad'ı 1970'te iktidara getiren darbede anahtar rol oynayan ve 1972'den beri Savunma Bakanı olan General Mustafa Tlas 72 emekli oldu. Tlas'ın yerine Genelkurmay Başkanı General Hasan Türkmani 69 getirildi. 


</TEXT>
</DOC>
