<DOC>
<DOCNO> 232327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy16.html </URL>
<DATE> 2004/04/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Emekli Org. Kılınç ''Gönlüm de aklım da Kıbrıs için 'Hayır' diyor'' 
</HEADLINE>
<TEXT>

     Eski MGK Genel Sekreteri emekli Orgeneral Tuncer Kılınç, Büyük ortadoğu Projesi'ni ''ütopya'' olarak nitelendirerek, ''Dayatma ile demokrasi kuramazsınız'' dedi. 
     Kılınç, İTÜ Yüksek Mühendisleri Birliği Derneği'nde ''Büyük Ortadoğu Projesi'' konulu konferans verdi. 
     Ortadoğu'nun ilk şehirleşmenin yaşandığı, 3 büyük dinin çıktığı, dünya enerji kaynaklarının önemli bir bölümünün yer aldığı bir bölge olduğunu vurgulayan Kılınç, başta ABD olmak üzere batı dünyasının bölgeye olan ilgisinin öteden beri devam ettiğini söyledi. 
     Bu ilgiyi, ''sömürmek amacına yönelik bir ilgi'' olarak niteleyen Kılınç, ''Azgelişmiş ülkelerde din bağnazlığı, gelişmiş ülkelerde sömürü bağnazlığı vardır'' dedi. 
     Kılınç, projenin arkasındaki nedenleri, şöyle sıraladı 
     ''Gelecekte büyük güç olacakları düşünülen Çin ve Hindistan bölgeye nüfuz etmeden kontrol etmek. 
     Rusya'nın eski arka bahçesi olan ülkeleri kontrol etmek. 
     Bölgede uyuşturucu üretimi olduğu için kontrol altında tutmak. 
     Terör tehdidini yerinde yok etmek. '' Bunun güçle elde edilemeyeceği anlaşılınca Büyük Ortadoğu Projesi'nin gündeme getirildiğini ifade eden Kılınç, projeyi ''ütopya'' olarak nitelendirdi. 
     Kılınç, bölgedeki eğitimsizlik ve ekonomik dengesizlik giderilmeden, sosyal adalet sağlanmadan projenin gerçekleştirilmesinin mümkün olmadığını vurguladı. 
     Tuncer Kılınç, dayatma ile demokrasi kurulamayacağını kaydederek, ''Ulusal egemenliğin olmadığı yerde demokratik bir rejim kurulamaz'' diye konuştu. 
     Türkiye'nin bölgeye ''tramplen'' noktasında olduğunu belirten Kılınç, o nedenle projede bir yerlere konmak istendiğini ifade etti. 
     Tuncer Kılınç, şöyle devam etti 
     ''Türkiye, bir devrimi gerçekleştirmiş bir İslam ülkesi. Bir örnek niteliğinde. Bu nedenle bu projenin içinde. İyi de Türkiye bir Atatürk çıkarmış. Siz bu 22 ülkede bir Atatürk nereden bulacaksınız 
     Türkiye, bir yerlere konmak isteniyor. Türkiye'ye yeni sıfatlar bulunmak isteniyor. 'Ilımlı İslam' gibi acayip laflar ediliyor.'' Kılınç, 11 Eylül saldırısının projenin hayata geçirilmesi için vesile teşkil ettiğini de kaydetti. 
     
     KIBRIS 

     Gazetecilerin sorularını da yanıtlayan Kılınç, Kıbrıs'ta 24 Nisan'da yapılacak referandumda Türk tarafının hangi tutumu alması gerektiği yönündeki görüşünün sorulması üzerine, batının her iki tarafın da evet demesi için çaba sarfettiğini söyledi. 
     Kılınç, şöyle devam etti 
     ''Benim gönlüm de, aklım da Kuzey Kıbrıs'ta Türk insanının hayır demesinden yanadır. Çünkü, bırakacağınız topraklarda yaşayan insanlar sıkıntılar yaşayacak. Onun ötesinde Türkiye'nin olmazsa olmazlara arasında olan iki kesimlilik bu anlaşmayla sağlanamıyor. Bizim kırmızı çizgilerimiz içinde en önemli husus budur. Kıbrıs'ta Türkler ve Rumlar 400 yıl yan yana yaşamışlar. Yalnızca 5 tane evlilik olmuş. Demek ki bağdaşamıyoruz. Kıbrıs'taki insanlarımız huzur içinde yaşıyor. İki kesimlilik bu. Şahsen bana soracak olursanız 1974'de Türkiye için sorun bitmiştir. Ulusal davalar 30 yılda çözülemedi, ben bunu çözeyim diye ele alınamaz. Ulusal çıkarlar tatmin olmadan bir anlaşmaya varılması mümkün değildir, olmamalıdır. Mümkündür ama zarar edersiniz.'' 
     
     AYET EL KÜRSÜ 

     Kılınç, ABD'ye giderken üzerinde ''ayet el kürsü'' çıktığı yolundaki haberin doğru olup olmadığı yolundaki bir soruyu yanıtlarken de haberin yanlış olduğunu söyledi. Kılınç, ''Yanlış olduğu kadar mantık dışı. Kimse üzerinizdeki bir dokümanı arayamaz. İnançlarınız gerektiriyorsa taşırsınız. Bunda kimse kimseyi ayıplayamaz'' diye konuştu. 
     
</TEXT>
</DOC>
