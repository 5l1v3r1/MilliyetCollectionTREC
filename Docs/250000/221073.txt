<DOC>
<DOCNO> 221073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur27.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolonları çatlayan 7 katlı apartman boşaltılıp mühürlendi... 
</HEADLINE>
<TEXT>

     Diyarbakır'da ana kolonlarından biri çatlayan apartman mühürlendi. 
     Kayapınar Belediyesi İmar İşleri Bölümü'nden İnşaat Mühendisi Tezcan Kaya, AA muhabirine yaptığı açıklamada, Gaziler Mahallesi'ndeki Tanrıkulu 3 Apartmanı'nın, ana kolonlardan birinin çatlaması üzerine boşaltıldığını hatırlattı. 
     Apartmanda Bayındırlık İl Müdürlüğü ile İnşaat Mühendisleri Odası ekipleriyle inceleme yaptıklarını anlatan Kaya, inceleme sonucunda çatlak oluşan kolonun güçlendirilmesine karar verildiğini söyledi. 
     Kolonun neden çatladığını belirlemek için çalışma başlatıldığını da ifade eden Kaya, ''İnceleme tamamlanıncaya kadar apartman mühürlendi. Kimsenin girip çıkmasına izin verilmiyor. Apartmanda güçlendirme çalışmasının bir an önce başlatılması gerekiyor'' dedi. 
     Kayapınar Beldesi'nde yaklaşık 3 yıl önce yapılan, 7 katlı ve 14 dairenin bulunduğu apartmanın ana kolonlarından birinde yaklaşık 1 metre uzunluğunda ve 10 santimetre genişliğinde bir yarık oluşmuştu. 
     
</TEXT>
</DOC>
