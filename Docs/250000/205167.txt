<DOC>
<DOCNO> 205167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo17.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim ve Sarıgül, Ali Sami Yen için buluştu... 
</HEADLINE>
<TEXT>

     Galatasaray Teknik Direktörü Fatih Terim, Şişli Belediye Başkanı Mustafa Sarıgül ile Ali Sami Yen Stadı'nda biraraya gelerek, Sarıgül'ün ortaya koyduğu projeyi görüştü. 
     Sarıgül'ün, Galatasaray'ın Olimpiyat Stadı'ndan, Ali Sami Yen Stadı'na dönmesini talep ederek yaptığı davete uyan Fatih Terim, yaklaşık 40 dakika gecikmeli de olsa stada geldi. Burada Sarıgül ile Terim, sahanın ortasında kısa bir süre konuştu. Daha sonra bir açıklama yapan Terim, Ali Sami Yen Stadı'na dönüşün, tek başına kendisinin alacağı bir karar olmadığını söyledi. 
     Terim, bu konuda sadece fikrini belirtebileceğini ifade ederek, şöyle konuştu 
     ''Biz başka bir yere gittiysek, iyi bir Ali Sami Yen Stadı'na dönmek için bunu yaptık. Ali Sami Yen'in gücünü, Avrupa'daki verdiği korkuyu bilen bir kişi olarak tabii ki dönmek isterim. Ayrıca hiçbir Galatasaraylı ve kulüp başkanı Özhan Canaydın ile yöneticiler de buna 'Hayır' diyemez. Atatürk Olimpiyat Stadı'na giderek cesur bir karar verdik. Kimse buradaki avantajı bırakmak istemez. Biz kulübümüzün kimseye muhtaç kalmaması ve daha iyi bir Ali Sami Yen Stadı için fedakarlık yaptık. Galatasaray'ın avantajı bizim küçük menfaatlerimizden daha önemlidir. Ama bu kararda başkanımızın ve yönetim kurulunun da düşünceleri önemli olacaktır.'' Sezon başında Galatasaraylı taraftarların, takımlarına güvenerek paralar ödediğini ve kombine bilet aldığını kaydeden Terim, ''Ancak onların da maçlara gelmediklerini görüyoruz. Galatasaray dönme kararı verirse, taraftarlarından bir fedakarlık daha isteyecektir. Atatürk Olimpiyat Stadı'ndan bir loca alanlar, Ali Sami Yen Stadı'nda başka bir yer seçecektir. Ancak başkanımız, taraftarların güvenini boşa çıkarmak istemiyor'' diye konuştu. 
     Ali Sami Yen Stadı'nın çimlerinin çok da iyi durumda olmadığını belirten Terim, karar verilmesi halinde zeminin daha iyi hale getirilebileceğini ifade etti. 

     
</TEXT>
</DOC>
