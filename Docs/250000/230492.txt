<DOC>
<DOCNO> 230492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/guncel/gun02.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşunun tarlalarını Türk çiftçiler işliyor 
</HEADLINE>
<TEXT>

   Biri Boğaziçi mezunu, diğeri yurtdışında eğitim yapmış Edirneli Soydan kardeşler Filibe Ovası'nda son teknolojiyle 3 yıldır çeltik üretimi yapıyor 
      LÜTFÜ KARAKAŞ, KEMAL ÖZGÜLER Filibe DHA 
   
   Türkiye'de tarımda artan üretim maliyetleri Edirneli çeltik üreticilerinin Bulgaristan'ın Filibe Ovası'na yönelmesine neden oldu. İpsala'da sahip oldukları binlerce dönüm araziyi kiraya veren Soydan ailesi, Filibe'de kiraladıkları 10 bin dönüm tarlada üç yıldan beri çeltik üretimi yapıyor. 
   Tohumluk, gübre, tarla kiraları, modern altyapı nedeniyle çeltik üreticilerinin cazibe merkezi olan komşunun tarlalarını şimdi Türk çiftçilerin traktörleri sürmeye başladı. İpsala'da 3 bin dönüm arazide yıllardan beri çeltik üretimi yapan Boğaziçi Üniversitesi Siyaset Bilimi ve Uluslararası İlişkiler Bölümü mezunu Ali Soydan, tatil için gittiği Filibe ile Pazarcık arasındaki ovada binlerce dönüm altyapısı hazır araziyi görünce üretimini buraya kaydırmaya karar verdi. 
   Baba Mustafa Soydan'ı ikna edip üç yıl önce Filibe'de 5 bin dönüm tarla kiralayarak çeltik eken Soydan, sonra ektikleri araziyi 10 bin dönüme çıkardı. 
   
   Su sağlama garantisi 
   İngiltere Porstsmouth Üniversitesi İşletme Bölümü'nü bitirdikten sonra Kingston Üniversitesi'nde insan kaynakları masteri yapan kardeşi Cem Soydan'ı da yanına alarak tüm yatırımlarını Bulgaristan'a kaydıran Ali Soydan, bu ülkenin çeltik üretiminin yüzde 20'sini karşıladı. "Bizim dışımızda İtalya'dan gelen çiftçiler de var. Ancak çeltik alanlarının önemli bir bölümü h l boş" diyen Soydan, şöyle konuştu 
   "Türkiye'de bir dönüm araziyi 130 milyon liraya kiralıyorduk. Burada arazinin dönümünü 8 - 10 milyon liraya kiralıyoruz. Bulgaristan çeltik alanlarının ekim yapıldığı bölümlerin çevresine kadar suyu getirmiş. Türkiye'de kurak olunca tarlalar kuruyor. Ama burada su sağlama garantisi var. Arazilerin düzlenmesinde, ekiminde ve biçiminde son teknoloji aletler kullanıyoruz. ABD'deki çiftliklerde kullanılan ekipmanla tarım yapıyoruz." 
   
   Fabrika kurdular 
   Ülkedeki iki çeltik fabrikasının yeterli olmaması nedeniyle fabrika kurduklarını belirten Soydan, "Çeltiği pirinç haline getirip satacağız" dedi. 
   İngiltere'deki eğitiminden sonra çizmeleri giyip çeltik tarlalarında Çalışan Cem Soydan da, "Bulgaristan 2007'de AB'ye tam üye olacak. Bu da bize önemli avantaj sağlayacak. Çünkü AB ekipman ve üretimle ilgili desteklemeler yapıyor. AB fonlarından yararlanacağız" dedi. 
   Bulgaristan'ın Razgrad, Rusçuk ve Silistre yörelerinde de Türkiye'den giden çok sayıda çiftçinin kiraladıkları tarlalarda ayçiçeği ve buğday üretimi yapıldığı belirtildi. 
   
   Demirel'in tavası olarak anılıyor    Bulgaristan'ı 1970'li yıllarda Başbakan olarak ziyaret eden 9. Cumhurbaşkanı Süleyman Demirel, dönemin komünist lideri Todor Jivkov tarafından Filibe Ovası'na götürüldü. Köylerde çeltik tarlalarını gezen Demirel sembolik olarak tarladaki bir çeltik tavasına kovayla su döktü. Ali Soydan da, yıllardan beri bu tarlanın "Demirel Kletka" Demirel'in tavası olarak anıldığını belirterek "Şimdi bu tarlayı işlemek bize kısmet oldu" dedi. 
   
   
   
</TEXT>
</DOC>
