<DOC>
<DOCNO> 248718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko40.html </URL>
<DATE> 2004/06/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Turcas Petrol Başkanı Bugünkü petrol fiyatları bir balon 
</HEADLINE>
<TEXT>

     Turcas Petrol Yönetim Kurulu Başkanı Erdal Aksoy, petrol fiyatlarının yüksekliğini yorumlarken, ''Bugünkü petrol fiyatlarının bir balon olduğu kanaatindeyim'' dedi. 
     Türkpetrol, yeni ürünleri Extra 21 98 oktan kurşunsuz benzin ve Extra 21 Euro Diesel'i piyasaya sundu. Yeni ürünler, Türkpetrol reklam filminde oynayan sanatçı Hülya Avşar'ın da katıldığı toplantıda tanıtıldı. 
     Toplantıda konuşan Aksoy, Batı dünyasında yeni üretilen araçların çevre ve insan sağlığına duyarlı olduğunu, Türkiye'nin de AB standartlarından geri kalmamasını dikkate alarak kükürt miktarını minimuma indiren bu ürünleri piyasa sunduklarını söyledi. 
     Aksoy, taahhütlere göre bu ürünlerin 2005'den itibaren piyasada olacağını, ancak Türk halkından gelen olumlu tepkiler üzerine bu tarihi öne çektiklerini ifade ederek, Türkiye'deki 700 istasyonlarının birçoğunda yeni ürünlerin bulunacağını kaydetti. 
     Sanatçı Hülya Avşar da toplantıya katılan bazı gazetecilerin, reklam filminde basın mensuplarının aşağılandığı yönündeki eleştirileri üzerine, ''Oktan'ı Oktay, Oradaki 21'i de yaş olarak anlıyorlar. Bunu espri olarak kabul edin. Mizansen var'' diye konuştu. 
     Avşar, reklam filminden ne kadar ücret aldığına ilişkin bir soru üzerine de ''Türkpetrol halka açık, ama ben daha halka açılmadım'' dedi. 
     Erdal Aksoy da 3 aylık raporları çıktığında Hülya Avşar'la yaptıkları anlaşmanın dip notlarda yer alacağını kaydederek, gazetecilere ''Size hiçbir zaman için düşmanlığımız yok. Bir yanlış anlamaya meydan verdiysek özür diliyoruz'' diye konuştu. 
     Petrol Yasası'nın bir disiplin getireceğini ve tüketiciyi koruyacağını ifade eden Aksoy, ''Bu yasanın getirdiği yükle, sıradan firmalar sıradan hizmetlerle tüketicinin karşısına çıkamayacak'' dedi. 
     
     ''PETROL FİYATLARI BALON'' 
     Erdal Aksoy, ''Petrol fiyatları düşecek mi '' sorusu üzerine, fiyatların, her firmanın performans, maliyet ve başarısına göre düşeceğini veya çıkacağını belirtti. 
     Aksoy, ''Ne kadar ucuzlayabilir '' sorusunu yanıtlarken de ''Bugünkü petrol fiyatlarının bir balon olduğu kanaatindeyim'' yanıtını verdi. 
     Petrolün varilinin 40 doları katiyen görmemesi gerektiği düşüncesini dile getiren Aksoy, ''Önümüzdeki 15 ay içinde bunun normal bandı olan 23-28 dolar arasına ineceği kanaatindeyim. Oraya geldiğinde, dolarda istikrar, enflasyondaki düşüş de sağlandığı takdirde Türkiye'deki petrol fiyatlarının en az yüzde 25 ucuzlaması gerekir'' diye konuştu. 
     Petrolün yükselişinde oyuncuların etkisi olduğunu belirten Aksoy, ''Herkes petrol fiyatını risk almamak için zamana karşı kendini sigortalıyor. Fiyatın yüksek olması onları zarardan kurtarıyor. Bunlar spekülasyon. Petrol fiyatları üzerinde zaten bir balon var'' değerlendirmesinde bulundu. 
     
</TEXT>
</DOC>
