<DOC>
<DOCNO> 208076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun29.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş "Listeyi Cumhurbaşkanı'na yarın sunacağız" 
</HEADLINE>
<TEXT>

     Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş, CTP-DP koalisyon hükümetinin bakanlar kurulu listesinin Cumhurbaşkanı Rauf Denktaş'a yarın sunulacağını açıkladı. 
     Serdar Denktaş, ilçe başkanlarıyla düzenlenen toplantıya girerken yaptığı açıklamada, toplantıda bakanların kimler olacağının görüşüleceğini belirterek, ''Listeyi yarın sunacağız'' dedi. 
     Cumhuriyetçi Türk Partisi CTP Genel Başkanı Mehmet Ali Talat ile, Cumhurbaşkanı Rauf Denktaş'ı karşılamak üzere gittikleri havaalanında görüştüklerini ve kabineyi sunmak için yarın saat 17.00'ye kadar süreleri olduğunu kaydeden Serdar Denktaş ''Bu süreyi kullanalım'' diye konuştu. 
     Bakanları atama konusunda son sözün kendisinde olduğunu da açıklayan Serdar Denktaş, ''Bazı bakanlıkların isimlerinin değiştiğini, daha da değişiklik olabileceğini, dünkü açıklamaların sırf hangi bakanlıkların kimde olduğunu belirtmek için yapıldığını'' söyledi. 
     Serdar Denktaş, bu toplantının ardından DP'li milletvekilleriyle biraraya gelecek. 
     
</TEXT>
</DOC>
