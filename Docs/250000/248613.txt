<DOC>
<DOCNO> 248613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/spor/bnba.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'e Pistons damgası 
</HEADLINE>
<TEXT>


Detroit Pistons, Lakers'ı yine yendi ve 4 - 1'lik skorla NBA şampiyonluğuna ulaştı. Bu onuru yaşayan ilk Türk olan Mehmet Okur ise 7 dakika oynayıp, attığı 7 sayı ile takımını rahatlattı 

NBA'e yakın plan 

METE AKTAŞ 


"Yapamazlar" dediler, "Olanaksız" dediler, "Yıldızsız olmaz" dediler, "Sadece savunmayla olmaz" dediler. Rol oyuncularından kurulu Detroit Pistons'ın 4 süper yıldızlı anlı şanlı Los Angeles Lakers karşısında 7 maçlık bir seride 4 maç kazanmasının neredeyse imkansız olduğunu söylediler. Ama Pistons basketbol anayasasının 1 numaralı maddesi "basketbol bir takım oyunudur" prensibini uygulayarak, sert savunması ve fırsatları değerlendiren hücum organizasyonlarıyla, L.A. Lakers'ı 5 maç sonunda 4 - 1 ile devirmeyi başardı ve 2003 - 04 sezonu NBA şampiyonluğunun sahibi oldu. Pistons, final serisinin 5. maçında Lakers'ı 100 - 87 mağlup ederek 14 yıl sonra zirveye çıkmayı başarırken, Lakers'ı da boğucu bir yaz mevsimi ile başbaşa bıraktılar. 

MVP Billups 
Serinin son maçının kahramanı 18 sayı 22 ribaundluk bir performans sergileyen Ben Wallace'dı. Wallace sahanın her iki ucunda da tüm Pistonları ateşleyen isim oldu. Pistons'ın play - off kahramanı Richard Hamilton da 21 sayıyla takımın en skorer ismiydi. Gecenin yıldızı Ben Wallace'dı, ama final serisinin yıldızı şüphesiz Chauncey Billups'dı. 5. maçta 14 sayı 6 asistle oynayan Billups, final serisi boyunca elde ettiği 21.0 sayı 5.2 asist ortalamalarıyla NBA Final MVP'si seçildi. 

Okur alkış aldı 
Lakers'a ölümcül darbenin vurulduğu bu maçın kahramanlarından biri de NBA finallerinde oynayan ilk Türk oyuncusu olduktan sonra, şimdi de NBA tarihinde şampiyonluk kazanan ilk Türk oyuncusu onurunu yaşayan Mehmet Okur'du. Memo, Lakers'ın direnç gösterdiği 2. çeyrekte oyuna girdi ve sahada kaldığı 7 dakika içinde attığı 7 sayı ile Pistons'ın öne fırlayıp, maçı kopartacak momentumu yakalamasını sağladı. Mehmet'in ateşlediği Pistons bir daha maç boyunca arkasına bakmadı ve farkı 2. yarıda bir ara 28 sayıya çıkardı. Mehmet Okur maçın bitimine 20.5 saniye kala oyundan alınırken, The Palace'ı dolduran 21.000 seyirci, genç Türk'ü ayakta alkışlıyordu. 

Takım ruhu 
Detroit Pistons'ın şampiyonluğu inancın, azmin ve takım ruhuna olduğu kadar "ikinci şans"a inanların da zaferi. Salı gecesi MVP ödülünü havaya kaldıran Chauncey Billups 7 yıllık kariyerinde Pistons'a gelene kadar 4 takımda figuranlık yapmak zorunda kalmıştı. Play - off'un yıldızı Richard Hamilton, asla bir takımı sırtlayamayacağı düşünüldüğü için Detroit'e takas edilmişti. Ben Wallace, Orlando'dan Detroit'e sırf Pistons Grant Hill'i Orlando'ya bedava kaybetmesin diye yapılan takasta geldi ve 4 yılda sıfırdan, bir NBA süperstarı oldu. Rasheed Wallace ise Detroit'e gelene kadar yetenekli, ama riske girilmeyecek bir "başbelası" olarak nitelendiriliyordu. İşte bu "istenmeyenler", 32 yıllık coachluk kariyerinin 21 yılını NBA'de geçiren ve Philadelphia'dan buruk ayrılan Coach Larry Brown'ın"eski okul" tabir edilen oyun felsefesi altında birleştiler ve NBA'de son 50 yılın en büyük sürprizini gerçekleştirerek NBA şampiyonluğunu Motor City'e getirdiler. 

NOTLAR 

Detroit Pistons, 1998 yılında Chicago Bulls'un şampiyon olmasından bu yana NBA şampiyonu olan ilk Doğu Konferansı takımı oldu. 
MVP Chauncey Billups, 1990'da Final MVP'si seçilen Pistons efsanesi Isiah Thomas'tan sonra final MVP'si seçilen ilk point guard oldu. 
Dizindeki sakatlığından ötürü 5. maçta forma giyemeyen Lakers forveti Karl Malone 194 play - off maçı sonrası ilk kez bir maçta yer alamadı. 
1991'de Lakers formasıyla NBA finali oynayan, ancak kaybeden Pistons pivotu Elden Campbell kariyerinin 14. yılında ilk şampiyonluğunu tattı. 
Pistons'ın 18 yaşındaki çaylağı Darko Milicic, NBA tarihinde şampiyonluk kazanan en genç oyuncu oldu. 
Pistons coachu Larry Brown, NCAA ve NBA'de şampiyonluk kazanmış ilk coach olarak tarihe geçti. 
Buz hokeyi takımı Tampa Bay Lightning ile 2004 NHL şampiyonluğu kazanan Pistons'ın sahibi Bill Davidson, Amerikan spor tarihinde takımları aynı sezonda hem NHL hemde NBA şampiyonu olan ilk takım sahibi oldu. 
Lakers'ın sahibi Jerry Buss, 3. çeyreğin bitmesini beklemeden The Palace'ı terketti. 

Ne dedin, ne dedin 

"Ben Detroit'te kalıp her sene burada bir şampiyonluk için oynamak istiyorum." 
Bu yaz sınırlı serbest oyuncu statüsü kazanacak olan gururumuz Mehmet Okur, Pistons'da kalmak istediğinin sinyallerini verdi. 
"Biz doğru yolu izleyerek şampiyon olduk. Birlikte çalıştık, birbirimize inandık ve hep destek olduk. Burada uygulanan sistem Lakers'daki gibi yıldız sistemi değil. Burası takım oyununun oynandığı bir yer". 
Pistons GM'i Joe Dumars, şampiyonluğun anahtarının "takım oyunu" olduğunu yine vurguladı. 
"Çocuklarım 10. şampiyonluk yüzüğünü kazanarak emekli olacağımı umuyorlardı. Ama bunu başaramadım. Bu finali ve şampiyonluğu kaybetmek bence "Artık bırakma vakti geldi" demek için yeterli bir sebep." 
Kariyerinde ilk defa bir final serisini kaybeden ve NBA rekoru sayılan 10. şampiyonluğuna ulaşamayan Lakers coachu Phil Jackson, gelecek sezon Lakers'ın başında olmama olasılığının çok yüksek olduğunu söyledi. 


Mehmet'in hayatı roman 

Öksürük krizleri 
DÜNYA'NIN en önemli ligi kabul edilen NBA'de Detroit Pistons takımının formasıyla şampiyonluk sevinci yaşayan "ilk Türk" oyuncu olarak tarihe geçen milli pivotumuz Mehmet Okur, bundan 23 yıl önce astıma yakalanmış bir çocukmuş. Henüz birkaç aylıkken yakalandığı öksürük krizlerinin işaretini verdiği bu ciddi hastalık, belki de onun hayatının geri kalan kısmını karartacakmış. Ama bir "kocakarı ilacı", belki de ona Dünya çapında bir basketbolcu olmasına yol açan "mucizeyi" yaratmış. 

63 santim doğmuş 
63 santim doğan ve Karamürsel'deki ABD Donanma Üssü'nde görevli Amerikalı doktorları bile hayrete düşüren Memo'nun annesi Nimet hanım, bir akrabasının tavsiyesi üzerine, saf zeytinyağına sekiz gün boyunca yatırılmış damla sakızını denemiş. Bu "mucize iksir" sayesinde Memo kısa sürede sağlığına kavuşmuş. Annesinin günde dört litre süt içirdiği Memo'ya en sevdiği "dört katlı" tostları hazırlayan büyükannesi Fatma Hanım'ın hayat hikayesi sanki "Schindler'in Listesi" filminden alıntı gibi. 

Cehennem azabı 
FATMA hanım, Rus vatandaşı iken, II. Dünya Savaşı'na rastgelen gençliğinin büyük bölümünü Polonya'daki Alman toplama kamplarında geçirmiş. Günümüzde Ukrayna olarak adlandırılan topraklarda gerçekleşen nazi istilası sırasında esir alınan Fatma hanım, adeta cehennemi yaşamış. Çoğu zaman karnını kuru bir ekmek parçasıyla doyurmak zorunda kalan Fatma hanım, Almanlar'ın çoraplara ve saçlara çok dikkat ettiğini farkedip, titiz davranmış, ayrıca kampta görevli onbaşıya kızını hatırlatıyor olmasının da avantajıyla sağ kalmayı başarmış. 

Dedesi de şampiyon 
BÜYÜK bir cesaret örneği göstererek, kampı çevreleyen dikenli telleri her gün düzenli olarak gizlice geçen, yakındaki tarladan patates çalarak kamptaki kömür ocağında pişiren ve birlikte kaldığı mahkumlara dağıtan Fatma hanım, bu zorlu dönemi güç bela atlatmayı başarmış. Fatma hanımın eşi Kafkas asıllı Süleyman bey ise Akdeniz Oyunları'nda güreş dalında altın madalya kazanmayı başaran üst düzey sporculardan biri olarak aile ağacındaki yerini almış. Mehmet Okur'un babası Abdullah Okur da bir devlet memuruydu. 




</TEXT>
</DOC>
