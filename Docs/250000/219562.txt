<DOC>
<DOCNO> 219562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo44.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu İyi olan tur atladı Benitez Zor anlar yaşadık... 
</HEADLINE>
<TEXT>

     Beşiktaş Teknik Direktörü Mircea Lucescu, Valencia ile yaptıkları UEFA Kupası 3. tur mücadelesinde, iyi olan ekibin bir üst tura yükseldiğini söyledi. 
     Mircea Lucescu, maçtan sonra düzenlediği basın toplantısında, Valencia'ya yenilip elenmelerine karşın ortaya konulan futboldan memnun olduğunu belirterek, ''Oyuncularım iyi maç çıkardı. Hepsini soyunma odasında kutladım. 90 dakika gol için mücadele ettik. 7-8 gol pozisyonumuz oldu. Ancak görülüyor ki futbolcularım hala tedirgin. Bunun için de bazı beyefendilere teşekkür etmek gerekir'' dedi. 
     Valencia'nın, kupanın en iyi ekibi olduğunu ve şampiyonluğu elde edeceklerine inandığını kaydeden Rumen teknik adam, Beşiktaş'ın da iyi bir takım olduğunu dile getirdi. Lucescu, ''İyi takım olduğumuz, Chelsea ve Valencia maçlarında rakiplerimizin savunma futbolu oynamalarından belli oluyor. Ama şu unutulmamalı, Valencia bizden daha üst düzeyde. Yalnızca Aimar'ın değeri takımımız kadar. Bizde, Valencia'daki gibi 2-3 oyuncu var. Futbolcularıma kötü demiyorum. İyi oyuncularım var. Ancak onların uluslararası deneyimi daha fazla'' diye konuştu. 
     Lucescu, kırmızı kart gören Zago için, ''O hareket Zago'ya yakışmadı. Kariyerinin sonunda olan birinin, böyle hareket etmemesi gerekirdi'' diyerek sitemde bulundu. 
     
     SANTRAFOR EKSİKLİĞİ 
     Lucescu, bir basın mensubunun, ''Beşiktaş çok gol pozisyonuna girmesine rağmen gol atamadı. Santrfor eksikliği hissettiniz mi '' sorusuna, ''Evet. Bir santrfor eksikliği hissettik'' yanıtını verirken, ''O zaman İlhan'ı neden sattınız '' sorusu karşısında ise ''İlhan artık gitti. Geriye dönmenin anlamı yok. Bu transferden kulübümüz kazandı. Ben Ilie açısından memnunum. Ayrıca Giunti de çok iyi bir biçimde döndü. O'nu, gözüne darbe aldığı ve iyi göremediği için oyundan aldım'' dedi. 
     Rumen çalıştırıcı, Valencia yenilgisinin ligi nasıl etkileyeceği biçimindeki soruya da şu yanıtı verdi 
     ''Bu akşakmi gibi oynarsak ligde sorun yaşayacağımızı sanmıyorum. Biz bu akşam Valencia gibi bir takımı zor durumlara soktuk. Güven çok önemli. Son vuruşlarda güven eksikliği vardı. Rahat olan oyuncular 3-4 gol atabilirdi. Bunun bize karşı yaratılmış atmosferin sonucu olduğunu düşünüyorum.'' 
     
     İBRAHİM ÜZÜLDÜ 
     Valencia'nın attığı ilk golde hata yapan İbrahim Üzülmez, maçtan sonra yaptığı açıklamada, ''Rakip oyuncu şansına topu yakaladı ve gol attı, üzgünüm. Artık lige bakıyoruz. Ligde çok daha iyi oynayarak şampiyon olmak için elimizden geleni yapacağız'' dedi. 
     Bu arada kapalı tribünde bulunan siyah-beyazlı taraftarlar, maç sonunda Beşiktaşlı futbolcuları tribünlere çağırarak, ''Bu taraftar size güveniyor'' diye tempo tutup moral verdi. 
     Beşiktaş, Trabzonspor ile yapacağı lig maçının hazırlıklarına yarın akşam gerçekleştireceği antrenmanla başlayacak. 
     
     BENITEZ ''RAKİP BİZİ ZORLADI'' 
     Valencia Teknik Direktörü Rafael Benitez ise, Beşiktaş ile zor bir maç yaptıklarını belirterek, ''Rakibimiz bize zor anlar yaşattı. Ama ellerine geçen fırsatları değerlendiremediler'' dedi. 
     İstanbul'dan turu geçerek çıkacaklarına inandıklarını anlatan Benitez, ''Ama 2-0 gibi bir skorla galip ayrılacağımızı beklemiyordum. Rakibimiz gol bulmak için çok yüklendi ancak atamadı. Biz ise elimize geçen fırsatları değerlendirip turu geçtik'' diye konuştu. 
     
</TEXT>
</DOC>
