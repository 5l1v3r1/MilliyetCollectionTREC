<DOC>
<DOCNO> 247435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonyas06.html </URL>
<DATE> 2004/06/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Cenevre'de ''Anadolu'dan Melodiler'' konseri... 
</HEADLINE>
<TEXT>

     ''Melodias Epicas'' grubunun Cenevre'de verdiği ''Anadolu'dan Melodiler'' konseri İsviçreli sanatseverler tarafından ilgiyle izlendi. 
     İsviçre-Türkiye Dostluk Derneği'nin organizasyonuyla verilen konseri, Uluslararası Çalışma Örgütü'nün İLO 92. genel konferansına katılmak üzere Cenevre'de bulunan Çalışma ve Sosyal Güvenlik Bakanı Murat Başesgioğlu ile beraberindeki heyet de izledi. 
     5 bayan sanatçıdan oluşan ''Melodias Epicas'' grubu, 16 ila 19'uncu yüzyılda yaşamış bestecilerden Ali Ufki, Itri, Dede Efendi, Kemani Rıza Efendi, Hacı Emin Bey, Sermüezzin Rıfat Bey, Mesud Cemil, Refik Fersan ve Ali Damar'ın eserlerini büyük ustalıkla icra ederek, İsviçreli ve Türk sanatseverlerin beğenisini kazandı. 
     Ünlü Türk bestekarlarının eserlerini Soprano Şebnem Ünal seslendirirken, Ünal'a Renan Koen piyano, Nihan Atalay flüt, Nermin Kaygusuz da kemençeyle eşlik etti. 
     Sanatçı Leman Yılmaz da semahtan horona kadar sergilediği çeşitli danslarla konsere ayrı bir renk kattı. 
     ''Melodias Epicas'' grubunun konserini ilgiyle izleyen Başesgioğlu, programdan sonra kulise giderek sanatçıları kutladı ve teşekkür etti. 
     İsviçre-Türkiye Dostluk Derneği'nin faaliyetleri hakkında Başesgioğlu'na bilgi veren Dernek Başkanı Michel Besuchet ile ikinci Başkan Prof. Ural Ayberk, derneğin 30 yıldır faaliyette bulunduğunu, siyasi bir amaç gütmeden İsviçrelilerle Türkler arasındaki dostluk ilişkilerini geliştirmek için çaba sarf ettiklerini ve özellikle kültürel etkinliklere ağırlık verdiklerini kaydettiler. 
     Bu arada, Bakan Başesgioğlu, dün ayrıca Lozan'da faaliyet gösteren Türk derneklerinin temsilci ve üyeleriyle bir araya gelerek, onların sorunlarını dinledi. 
     Cenevre'deki resmi temaslarını tamamlayan Başesgioğlu ile beraberindeki heyet, akşam yurda dönecek. 
     
</TEXT>
</DOC>
