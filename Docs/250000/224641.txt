<DOC>
<DOCNO> 224641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/guncel/gun02.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör İspanya'yı ucuzlattı 
</HEADLINE>
<TEXT>

   Rusya turizm pazarında uzun süredir lider olan Türkiye'nin önde gelen rakibi İspanya'da fiyatlar aniden düştü... 
      CENK BAŞLAMIŞ Moskova 
   
   El Kaide'nin İspanya'da düzenlediği terör eylemleri, bu ülkede fiyatların aniden düşmesine yol açtı. Rus tur operatörleri, İspanya'nın Irak'taki askerlerini çekme kararına ve El Kaide'nin "ateşkes" ilan etmesine karşın turistlerde bu ülkeye yönelik bir tedirginlik başladığını söyledi. Rus acenteler, İspanya'daki otel ve tatil köylerinin Rus müşterileri çekebilmek amacıyla fiyatlarını indirme yolunu seçtiğini belirtti. İspanya, Rusya turizm pazarında uzun süredir lider olan Türkiye'nin önde gelen rakiplerinden biri. İspanya terör korkusunu yenmek için fiyatlarını ucuzlatma yolunu seçerken Türkiye'deki otel ve tatil köylerinde fiyatlar az da olsa artmaya başladı. Piyasa çevreleri, pek çok işletmenin euroya geçmesi sonucu fiyatların otomatik olarak yüzde 5-10 oranında arttığını belirtti. Mayıs başında 5 yıldızlı bir otelde bir hafta kalmak isteyenlerin uçak dahil 800 dolar, 3 yıldızlı oteli seçenlerin 400 dolar ödemesi gerekiyor. Geçen sezon Türkiye'yi 1 milyon 200 bin Rus vatandaşı ziyaret etmişti. 
   
   
   
</TEXT>
</DOC>
