<DOC>
<DOCNO> 232952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur49.html </URL>
<DATE> 2004/04/19/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
Türk ve Yunanlı öğrenciler Aliağa'da buluştu 
</HEADLINE>
<TEXT>

     Yunanistan'ın Selanik kentindeki Mandoulides İlköğretim Okulu'nun 23 öğrencisi, 23 Nisan Ulusal Egemenlik ve Çocuk Bayramı kutlamalarına katılmak amacıyla Aliağa TED Koleji'nin davetlisi olarak Aliağa'ya geldi. 
     Karşılama töreninde konuşan TED Aliağa Koleji Vakfı Başkanı Akif Akça, iki komşu ülke arasındaki iyi ilişkilerin gelişmesi bakımından bu buluşmaların çok önemli olduğunu söyledi. Akça, konuklara ''Biz de sizin ülkenizi ziyaret etmek isteriz. Ülkelerimiz arasındaki münasebetlerin daha da ileriye gitmesinde bu birlikteliğin az da olsa bir katkısı olacağına inanıyorum. Sizleri çok seviyoruz'' dedi. 
     Selanik'deki Özel Mandoulides İlköğretim Okulu sahibi Evangelos Mandoulides de ''Türk halkı beklediğimden çok daha misafirperver. Bu da geleceğe yönelik kalıcı dostluk umutlarımı petkiştirdi'' şeklinde konuştu. 
     TED Koleji İlköğretim Müdürü Hasan Dirik de gerek TED Koleji öğrencilerinin gerekse Yunanlı öğerencilerin bir hafta boyunca unutamayacakları anlar yaşayacaklarına inandığını belirterek, gelecek yıllarda böyle ziyaretlerin tekrarlanmasını umduğunu ifade etti. 
     Türk ve Yunanlı öğrenciler, daha sonra birlikte okul yemekhanesinde yemek yiyerek sohbet etti. 
     23 Nİsan Ulusal Egemenlik ve Çocuk Bayramı kutlamalarına kadar Aliağa'da kalacak 23 Yunanlı öğrenci, TED Koleji öğrencileri tarafından misafir edilecek. 
     Öğrenciler, Bergama, İzmir, Ayvalık ve Ege Bölgesi'ndeki tarihi ve turistik yöreleri gezecek. 
     
</TEXT>
</DOC>
