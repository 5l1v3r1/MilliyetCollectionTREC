<DOC>
<DOCNO> 222810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy07.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar "Bu hükümet Türkiye dışında yaşanan gelişmelerde yok" 
</HEADLINE>
<TEXT>

     DYP Genel Başkanı Mehmet Ağar, mevcut hükümetin Türkiye dışında yaşanan gelişmelerde olmadığını ve Türkiye'ye güçlü bir hükümet gerektiğini iddia etti. 
     Bolu'nun Mengen İlçesi'ne gelen Ağar, partililere hitaben yaptığı konuşmada, DYP'nin 28 mart seçimlerinden çok güçlü çıkacağını belirterek, ''Bu seçimlerden sona hedefimiz genel iktidara giden yolu açmaktır. Seçimlerin bir genel seçimi getirip getirmeyeceğini birlikte göreceğiz'' dedi. 
     Mevcut hükümetin Türkiye dışında yaşanan gelişmelerde olmadığını ifade eden Ağar, şunları söyledi 
     ''Mevcut hükümet Türkiye dışındaki gelişmeleri değerlendirememektedir. Türkiye, bölgesinde yaşanan önemli gelişmeleri takip etmek ve bunun ötesinde yönlendirici olmak zorundadır. Bölgedeki huzur ve istikrar Türkiye'nin gücünden geçer. Bu nedenle güçlü bir hükümete ihtiyaç vardır. Türkiye bu güçlü hükümeti ilk genel seçimlerde bulacaktır.'' 
     
     SURİYE VE GÜRCİSTAN'DAKİ GELİŞMELER 
     Ağar, Gürcistan'da ve Suriye'de yaşanan son sıcak gelişmelerin bölge ülkelerini ve istikrarını olumsuz etkileyeceğini belirterek,'' Suriye ve Gürcistan'da istikrar çok önemli. Bu gelişmeler Türkiye'yi etkiler'' dedi. 
     Bu bölgelerin bir an önce istikrara kavuşması gerektiğini söyleyen Ağar, ''Türkiye, Gürcistan'daki gelişmeleri başından beri iyi takip edemedi. Hükümet bölgede yaşanan gelişmelerin dışında kaldı ve hala kalmaya devam ediyor. Türkiye'nin manevi coğrafyasında güçlü politikalara ihtiyacı var. Bu hükümet bunu karşılayamıyor'' diye konuştu. 
     Kendisini karşılayan partililerle tek tek tokalaşan Ağar, daha sonra Zonguldak'a hareket etti. 
     
</TEXT>
</DOC>
