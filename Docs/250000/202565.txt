<DOC>
<DOCNO> 202565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur20.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'nin kongre iptal davası başladı 
</HEADLINE>
<TEXT>

     AK Parti 1. Olağan Büyük Kongresi'nde genel başkanlığa aday olmasının engellendiğini ileri süren Mustafa Reşit Burkan'ın, kongrenin iptali istemiyle açtığı dava başladı. 
     Ankara 14. Asliye Hukuk Mahkemesi'nde görülen davanın ilk duruşmasına Diyarbakır'da yaşayan Burkan'ın avukatı ile AK Parti'nin avukatı katıldı. 
     Burkan'ın avukatı Sıdkı Zilan, parti üyesi müvekkilinin yasal hakkı olan genel başkanlık adaylığının engellenmesi nedeniyle kongrenin iptalini talep ettikleri dava dilekçesini tekrarladı. 
     AK Parti'nin avukatı Fatih Şahin de dava dilekçesine karşı beyanlarını içeren dilekçesini yineledi. Şahin, cevap dilekçesinde, Siyasi Partiler Kanunu ve AK Parti tüzüğü uyarınca seçimin devamı sırasında yapılan işlemlerle tutanakların düzenlenmesinden itibaren 2 gün içinde seçim sonuçlarına yapılacak itirazların, hakim tarafından aynı gün incelenip kesin hükme bağlanması gerektiğini ifade etti. Avukat Şahin, davacı Burkan'ın kongre tutanaklarının düzenlenmesinden itibaren 2 gün içinde seçim kuruluna itiraz etmiş olması gerektiğini belirterek, davanın görevsizlik yönünden reddini talep etti. 
     Taraflar delillerini bildirmek için mahkemeden süre talep ettiler. 
     Yargıç Nejdet Şatır, AK Parti'ye müzekkere yazılarak Burkan'ın parti üyesi olup olmadığının sorulmasına, AK Parti'nin avukatına parti tüzüğünü sunması için süre verilmesine karar vererek, duruşmayı erteledi. 
     Burkan, dava dilekçesinde, partinin üyesi olduğunu ve parti tüzüğünün 69. maddesiyle Siyasi Partiler Kanunu uyarınca genel başkanlığa aday olduğunu ve bu durumu basın toplantısıyla kamuoyuna açıkladığını ifade etti. Engellenme kaygısıyla genel başkanlık başvurusunu Kızılay PTT'sinden günlü ve saatli olarak yaptığını anlatan Burkan, kongrenin yapıldığı 12 Ekim 2003 tarihinde ASKİ spor salonuna gittiğini, ancak içeri alınmadığını, görevlilerin kendisini geç saatlere kadar bir odada bekleterek adaylığını engellediğini ileri sürdü. 
     Burkan, parti yönetimi tarafından kendisinin parti üyesi olmadığı ve şov yaptığı yönünde küçük düşürücü açıklamalar yapıldığını iddia ederek, AK Parti 1. Olağan Büyük Kongresi'nin iptalini talep etti. 
     
</TEXT>
</DOC>
