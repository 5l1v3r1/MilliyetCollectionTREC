<DOC>
<DOCNO> 237763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun46.html </URL>
<DATE> 2004/05/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Yunanistan Kara Kuvvetleri Komutanı istifa etti 
</HEADLINE>
<TEXT>

     Yunanistan Kara Kuvvetleri Komutanı Korgeneral Panayotis Harvalas'ın istifa ettiği bildirildi. 
     Atina Haber Ajansı ANA Harvalas'ın, bugün istifasını Savunma Bakanı Spilyos Spilyotopulos'a sunduğunu, istifanın Bakan tarafından kabul edildiğini duyurdu. 
     İstifa gerekçesine ilişkin bilgi verilmediğini kaydeden ajans, yeni kara kuvvetleri komutanının, 10 Mayıs Pazartesi günü Başbakan Kostas Karamanlis başkanlığında toplanacak Savunma ve Dış İlişkiler Konseyi KYSEA tarafından atanacağını belirtti. 
     Bu arada merkezi Selanik'te bulunan Makedonya Haber Ajansı MPA , Harvalas'ın istifasının son zamanlarda askeri birliklerde sık sık meydana gelen ve ölümle sonuçlanan kazalardan kaynaklandığı yorumunu yaptı. 
     
</TEXT>
</DOC>
