<DOC>
<DOCNO> 246431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun02.html </URL>
<DATE> 2004/06/09/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Bush ve Schröder G-8'de Türkiye'yi konuştu... 
</HEADLINE>
<TEXT>

     Deniz Arslan 

ABD'nin Georgia eyaletindeki G-8 zirvesinde biraraya gelen ABD Başkanı George Bush ve Almanya Başbakanı Gerhard Schröder, Türkiye'nin AB üyeliğine destek verirken, hükümetin gerçekleştirdiği reformları övdü. 
     Sanayileşmiş 7 ülke ve Rusya'dan oluşan G-8 ülkeleri toplantısı için liderler Georgia eyaletindeki Sea Island bölgesinde toplandı. 
     Bush ve Schröder'in yaptığı ikili görüşmenin ardından Amerikan yönetiminin bir yetkilisi, bu görüşmede Türkiye'nin AB üyeliğinin de ele alındığını ve iki liderin Türkiye hakkında uzun uzun konuştuklarını kaydetti. 
     Yetkili ''İki lider, reformlara devam eden Türkiye'nin Avrupa emelini ve Avrupa geleceğini destekleme ihtiyacı üzerinde konuştular. Bush ve Schröder samimiyetle Türk hükümetinin reformları götürdüğü nokta ve birçok önemli konuda kaydettiği ilerlemeden ne kadar etkilendiklerini dile getirdiler'' diye konuştu. 
     Başbakan Recep Tayyip Erdoğan, ''Geniş Ortadoğu ve Kuzey Afrika'' girişimi çerçevesinde ''Demokratik Ortak'' olarak G-8'in bugün düzenleyeceği öğle yemeğine katılacak. Erdoğan'ın daha sonraki saatlerde Boston'a hareket etmesi öngörülüyor. 

     
</TEXT>
</DOC>
