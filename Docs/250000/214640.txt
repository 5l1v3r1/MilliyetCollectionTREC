<DOC>
<DOCNO> 214640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/siyaset/siy02.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP türbanda geri adım attı 
</HEADLINE>
<TEXT>

   AKP "üniversite ve orduevinde türbana izin vermeyen rektör-komutan için 5 yıl isteyen" önergesini CHP'nin tepkisi üzerine geri çekti 
   GÜNSELİ ÖNAL Ankara 

   
   AKP, üniversite ve orduevlerinde türban yasağını kaldırma ve türbana izin vermeyen rektörle komutanı 5 yıl hapis cezasına çarptırma girişiminde CHP'nin restini görerek geri adım attı. AKP'nin 'türban' düzenlemesini 'hak kullanımı" başlığı altında TCK Tasarısı'na fark ettirmeden yerleştirmeye çalıştığını tespit eden CHP'li üyelerin tepki göstermesi üzerine ara verilen önceki günkü alt komisyon toplantısına dün devam edildi. Tepki çeken fıkralardan vazgeçen AKP'liler, önergeleri CHP'nin de uygun gördüğü şekilde komisyondan geçirdi. 
   
   Tarikatların önü açılacaktı 
   Tasarıdan çıkarılan hükümler şöyle 
   "Eğitim-öğrenim hakkının engellenmesi" başlıklı maddeden, "Cebir ve tehdit kullanılarak, kişinin eğitim-öğretim hakkını kullanmasının engellenmesi halinde 2 -5 yıl ceza verilir" fıkrası. 
   "Kamu hizmetlerinden yararlanma hakkının engellenmesi" başlıklı maddeyi değiştiren önergedeki, "Suç işlemediği sürece kişinin bu kurumlarda verilen hizmetlerden yararlanmasının engellenmesi halinde 2 yıldan 5 yıla kadar hapis cezasına hükmolunur" fıkrası. 
   "İnanç, düşünce, kanaat hürriyetinin kullanılmasını engelleme" başlıklı maddeden, CHP'nin tarikatların önünü açacağını öne sürdüğü, "Bir kimseyi mensup olduğu dinin emir ve yasaklarına uygun davranmaktan men eden kişi, 1- 5 yıl hapisle cezalandırılır. Cebir kullanılarak, dini ibadet ve ayinlerin, toplu olarak yapılmasının engellenmesi halinde, yukarıdaki fıkraya göre ceza verilir" fıkrası. 
   
   
   
</TEXT>
</DOC>
