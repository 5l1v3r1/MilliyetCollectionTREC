<DOC>
<DOCNO> 203708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko13.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dar gelirliye ucuz yılbaşı hindisi 
</HEADLINE>
<TEXT>

     Yılbaşı sofralarının sembolü hindiyi dar gelirliler de alabilecek. Piliç eti üreticilerinden Banvit, yılbaşı için bütün hindinin yanı sıra dar gelirliler için de parça hindi satışına başladı. 
     Market ve tavukçularda hindinin baldır bölümünün bulunduğu but, kilosu 3 milyon 750 bin liraya, kanat kilosu 2 milyon 900 bin liraya, incik adı verilen kanadın orta bölümü 2 milyon 250 bin liraya satılıyor. 
     Hindi budunun yatay dilimlenmesiyle elde edilen ''hindi tavalık' ise kilosu 3 milyon 900 bin liraya müşteriye sunuluyor. 
     Hindi satıcılarından Metin Özer, parça hindinin özellikle dar gelirliler tarafından büyük ilgi gördüğünü belirterek, şunları söyledi 
     ''Bütün hindi kilosu 5 ila 6 milyon liraya satılıyor. Bir hindi almak için en az 30 milyon lira ödemek gerekiyor. Yılbaşında sofrasını hindi etiyle süslemek isteyenler, bütün hindi yerine parça hindiyi tercih ediyor. Parça hindi, kemikli olduğu için ucuz fiyata satılıyor. Satışlarımız çok iyi. Yılbaşı yaklaştıkça parça hindi satışlarının daha da artacağını tahmin ediyoruz'' Öte yandan Kayseri'de bazı marketler, temizlenmiş bütün hindinin yanında, isteyene yarım hindi, çeyrek hindi satışına da başladılar. 
     
</TEXT>
</DOC>
