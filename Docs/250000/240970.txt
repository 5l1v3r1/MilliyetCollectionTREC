<DOC>
<DOCNO> 240970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy14.html </URL>
<DATE> 2004/05/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Pepe "50 milyar Euro'luk çevre yatırımı yapmamız gerekiyor" 
</HEADLINE>
<TEXT>

     Çevre ve Orman Bakanı Osman Pepe, ''Türkiye'nin, AB çevre normlarına uygun bir çevre konseptine ulaşabilmesi için 50 milyar euroluk çevre yatırımı yapması gerektiğini'' söyledi. 
     Pepe, çevre sektöründe Türkiye'ye özellikle altyapı yatırımları konusunda yardım sağlayan Alman Kalkınma Bankası KfW büro yetkilileri ile bakanlığında, ''Belediye atık su ve katı atık sektöründeki belli başlı konular'' başlıklı bir çalışma toplantısı yaptı. 
     Osman Pepe, toplantı öncesinde yaptığı konuşmada, Avrupa Birliği AB sürecindeki Türkiye'nin çevre ile ilgili önemli projeleri hayata geçirmek zorunda olduğunu ifade etti. Pepe, ''Türkiye'nin, AB çevre normlarına uygun bir çevre konseptine ulaşabilmesi için 50 milyar euroluk çevre yatırımı yapması gerektiğinin farkındayız'' diye konuştu. 
     KfW'nin Türkiye'nin çevre sektörüne proje, finansman ve uzman desteği ile somut katkılar sağladığını belirten Pepe, bunun gelecek dönemde de devam etmesini istediklerini söyledi. KfW'nin belediyelere atık su arıtma ve katı atık yönetimine ilişkin altyapı yatırımlarını hayata geçirilen projelerden örnekler vererek anlatan Pepe, ''Çevre ve Orman Bakanlığı olarak KfW ile çok ciddi bir işbirliği sürecini takip etmek ve bunun neticesini de almak istiyoruz'' dedi. 
     AB fonlarından sağlanan 16.6 milyon euroluk hibe ile yüksek maliyetli çevre projelerinin envanterinin çıkarılacağını kaydeden Pepe, koordinasyon görevi bulunan Çevre ve Orman Bakanlığı'nın bu projeleri en uygun finansman modeli ile gerçekleştirmek istediğini söyledi. 
     Pepe, hedeflerinin, gelecek iki yılda katı atık yönetimi ve atık su arıtmaya ilişkin altyapı yatırımlarına ilişkin projeleri tamamlamak olduğunu sözlerine ekledi. 
     
     SU KONUSUNDA SINIR ÖTESİ İŞBİRLİĞİ 
     Almanya'nın Ankara Büyükelçiliği Maslahatgüzarı Jörg Metger de toplantıda yaptığı konuşmada, Türkiye'nin çevre konusunda AB normlarına ulaşması için büyük finans kaynaklarına ihtiyacı bulunduğuna işaret ederek, ülkesinin Türkiye'nin hazırladığı çevre projeleriyle yakından ilgilendiğini belirtti. 
     İki ülke arasındaki mali işbirliği anlaşması çerçevesinde, altyapı ve danışmanlık projeleri için 4.3 milyar eurodan fazla ödeneğin KfW ve Alman Teknik Birliği Kurumu tarafından tahsis edildiğini söyleyen Metger, bunun 330 milyon euroluk kısmının çevre projelerine ayrıldığını ifade etti. Metger, ''Almanya'nın Türkiye ile ekonomik işbirliğinde çevre önemli bir konu'' dedi. 
     Jörg Metger, ülkesinin sonbaharda su konusunda İstanbul'da ikili bir workshop düzenlemeyi planlandığını bildirerek, bu konuda işbirliğinin sürdürülmesini istedi. Metger, ''Almanya, Türkiye ile su konusunda sınır ötesi bir işbirliğine büyük ilgi duymakta. Alman Çevre Bakanlığı ile de bu konuda işbirliğinin sürdürülmesinde memnuniyet duyacağım'' diye konuştu. 
     Maslahatgüzar Metger, Pepe'yi haziran ayında ülkesinde yapılacak Yenilenebilir Enerji Konferansı'na muhatabının davetini iletti. 
     
</TEXT>
</DOC>
