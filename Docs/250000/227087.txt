<DOC>
<DOCNO> 227087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/yasam/yas04.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisi vurup kaçtılar, tesadüfen yakalandılar 
</HEADLINE>
<TEXT>

   Sabıkalı arkadaşlarını kurtarmak için polisle çatışıp kaçan grup, yaraladıkları polisin tedavi olduğu hastaneye geldi 
      MUTLU BOZDAĞ İstanbul 
   
   Gaziosmanpaşa Ordu Caddesi'nde denetim yapan polis ekibi, 4 kişinin bulunduğu otomobili durdurdu. Otomobildeki Adnan Özenç'in hırsızlıktan sabıkalı olduğu anlaşılınca bu kişiyi gözaltına almak isteyen polis, diğer 3 kişinin taşkınlığıyla karşılaştı. 
   Polisin yanından ayrılan 3 kişi, daha sonra kalabalık bir grupla geri döndü ve Özenç'in serbest bırakılmasını istedi. Israrla Özenç'in bırakılmasını isteyen kişiler, polise ateş açtıktan sonra Özenç'i de yanlarına alarak kaçtı. 
   Saldırıda, kolundan ve kasığından yaralanan polis memuru Sami Altıntaş, yakınlarda bulunan Özel Şafak Hastanesi'ne kaldırıldı. 
   Bu sırada polisin açtığı sırasında yaralanan Özenç de, durumu ağırlaşınca 3 arkadaşı tarafından aynı hasteneye getirildi. Arkadaşlarının, "yere düşerek yaralandı" dedikleri Özenç'in boynunda kurşun yarası tespit eden doktorun polisi uyarması üzerine Özenç ve üç arkadaşı kıskıvrak yakalandı. 
   Polis, Sarıgöl Mahallesi'nde oturdukları belirlenen diğer saldırganların da yakalanması için çalışma başlattı. 
   
   
</TEXT>
</DOC>
