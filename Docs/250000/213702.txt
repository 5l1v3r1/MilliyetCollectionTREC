<DOC>
<DOCNO> 213702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sondun02.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears, 'Bond Kızı' oluyor... 
</HEADLINE>
<TEXT>

     Müzikteki başarıları kadar olaylı evliliği, çalkantılı yaşamı ve çılgın şovlarıyla da gündemden düşmeyen ünlü şarkıcı Britney Spears, ''Bond kızı'' oluyor. Ünlü şarkıcıya James Bond'un yeni macerasında rol teklif edildi. 
     Internetteki ''msn'' ve ''imdb'' sitelerinin haberlerine göre, pop müziğin ''çılgın prensesi'', ünlü aktör Pierce Brosnan'ın canlandırdığı 007 James Bond'un rol arkadaşı olacak. 
     James Bond filmlerinin yapımcılarıyla Londra'da biraraya gelen Spears'a, daha önce Ursula Andress, Jane Seymour, Denise Richards, Halle Berry gibi ünlüler gibi ''Bond kızı'' olması teklif edildi. 
     Britney Spears'ın bu teklife sıcak baktığı belirtilirken, şarkıcının takviminde yer alan, yapımcılığını ve başrolünü üstleneceği ''Door to Door'' ile James Bond filminin çekim tarihlerini ayarlamaya çalışacağı ifade edildi. 
     Britney Spears, ilk beyazperde denemesini 2 yıl önce ''Crossroads'' adlı filmle yapmıştı. Bu yapımda arkadaşlarıyla büyük şehre giden utangaç bir liseli kızı canlandıran Spears'ın oyunculuğu eleştirmenlerden düşük not alırken, film büyük bir gişe başarısızlığına uğramıştı. Spears'ın ''In The Zone'' adlı yeni albümü, 200'lük billboard listesinde 10. sırada yer alıyor. 
     
</TEXT>
</DOC>
