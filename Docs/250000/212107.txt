<DOC>
<DOCNO> 212107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/spor/ydemirkol.html </URL>
<DATE> 2004/01/30/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Kilit gevşeyince 
</HEADLINE>
<TEXT>

   
   Sanki Alman liginden bir maç izler gibiydik. Az tezahürat, az küfür, az hakeme itiraz, faulden sora tokalaşan oyuncular. Papila sonrası futbol hep böyle mi olacak acaba Yoksa geçen pazar kaderimizin değiştiği gün müydü, göreceğiz. 
   Sahadaki futbol ise, Van Hooijdonk'un akıl dışı uzak şutları dışında, bu standardın çok altındaydı. Daum'un dün akşamki özel hamlesi Selçuk'u orta alanın sağına koymaktı. Serkan ve Celil ile etkili Samsunspor'u, Fenerbahçe'nin top kesme rekortmeni ile durdurmak istedi. Bunda başarılı da oldu. Ama Selçuk'un ofansif yöndeki büyük başarısızlığı, takımını kötü etkiledi. Diğer kanatta Tuncay'ın eski model bir forvet gibi oynaması da buna eklenince, son yirmi dakikaya kadar tıkandılar. Ali Güneş ve İsmail'in defansif kaygılarla bindirme yapmayışı da buna eklenince, pozisyonsuz kaldılar. Ancak Samsun'u da etkisiz bıraktılar. 
   Ev sahibi ekip, Cesar'ı kullanamadı, Celil işlemedi ve Serkan'ın iki yarım pozisyonu dışında onlar da başarısızdılar. İkinci yarıda kilit gevşedi, Arıca risk aldı, ama çok pas hataları yaptılar. Bundan da Fenerbahçe yararlandı. Van Hooijdonk'un zihnimizi ve direkleri zorlayan mükemmel şutları ile gole yaklaştılar. Samsunspor buna cevap veremedi, uzatma dakikalarında hareketlendilerse de, Fenerbahçe daha iyiydi ve uzatmanın ilk devresinin sonunda altın gibi bir gümüş golle kupanın en kuvvetli adayı oldular. 
   
      
   
</TEXT>
</DOC>
