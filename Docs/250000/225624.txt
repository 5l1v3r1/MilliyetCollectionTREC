<DOC>
<DOCNO> 225624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas02.html </URL>
<DATE> 2004/03/25/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
İstanbul, gelecekte dünyanın en kalabalık 20 kenti arasında yok 
</HEADLINE>
<TEXT>

     Ender Ülgen bildiriyor 

BM nüfus uzmanlarınca hazırlanan bir rapora göre, İstanbul gelecekte dünyanın en kalabalık kentlerinden biri olmayacak. 
     BM Nüfus Bölümünce hazırlanan ''Dünyada Kentleşme Tahminleri'' başlıklı rapora göre dünyanın en kalabalık kenti 35 milyon nüfusa sahip olan Japonya'nın başkenti Tokyo. Tokyo'nun nüfusu 2015'te 36.2 milyona yükselecek. Aynı yıl Bombay'ın nüfusu 22.6, Yeni Delhi'nin nüfusu ise 20.9 milyona çıkacak. Bu kentleri 20.6 milyonla Mexico City ve 20 milyonla Sao Paulo izleyecek. 
     2015'te ilk 20'ye girecek öteki kentler de şunlar 
     New York 19.7 milyon, Dakka 17.9 milyon, Jakarta 17.5, Lagos 17 milyon, Calcutta 16.8 milyon, Karaçi 16.2 milyon, Buenos Aires 14.6, Kahire 13.1 milyon, Los Angeles 12.9 milyon, Şanghay 12.7 milyon, Manila 12.6 milyon, Rio de Janeiro 12.4 milyon, Osaka 11.4 milyon, Pekin 11.1 milyon, Moskova 10.9 milyon. 
     
     KENT NÜFUSU ARTACAK 
     Uzmanlara göre 2007 yılında, ilk kez şehirlerde yaşayan nüfus kırsal alanda yaşayanları geçecek. 2003 yılında kent nüfusu, toplamın yüzde 48'ini oluşturuyordu. 2007'de bu oran yüzde 50'yi aşacak. 2003'te, kentlerde yaşayanların sayısı 3 milyar iken 2030 yılında bu sayı 5 milyara yükselecek. Rapor 2015 yılında nüfusu 10 milyonun üstündeki şehirlerde yaşayacakların, dünya nüfusunun yüzde 5'ini oluşturacağını da ortaya koydu. 
     
     -MİLYARLAR NE ZAMAN AŞILDI 
     BM raporunda yer alan bir diğer ilginç nokta da dünya nüfusunun milyarlık kilometre taşlarını ne zaman aştığıyla ilgili. 
     Buna göre dünya nüfusu ilk kez 1804'te 1 milyara ulaştı. Nüfusun 2 milyara çıkması için ise tam 123 yıl gerekti ve 2 milyar sınırı 1927'de aşıldı. Ancak nüfus artışı bundan sonra giderek hızlandı ve dünya nüfusu sadece 33 yıl sonra, yani 1960'da 3 milyara çıktı. 14 yıl sonra, yani 1974'te 4 milyar olan nüfus, 1987'de 5 milyara ve 1999'da 6 milyara yükseldi. 7 milyar noktasına 2012'de ulaşılacağını tahmin eden uzmanlar nüfusun 2028'de 8 milyar, 2030'da ise 8.1 milyar olacağını öngörüyorlar. 
     
</TEXT>
</DOC>
