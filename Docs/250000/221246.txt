<DOC>
<DOCNO> 221246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko19.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Favori'nin 49.8 milyon dolarlık borcu yeniden yapılandırıldı... 
</HEADLINE>
<TEXT>

     İstanbul Yaklaşımı kapsamında Favori Dinlenme Yerleri A.Ş.'nin 49.8 milyon dolar borcu yeniden yapılandırıldı. 
     Favori Dinlenme Yerleri A.Ş.'nden Borsa'ya gönderilen açıklamada, alacaklı bankaların yüzde 98'ini temsil eden lider banka Halk Bankası ve konsorsiyum üyesi Vakıflar Bankası ile imzalanarak 8 Mart 2004 tarihinde yürürlüğe giren ve bankalara olan borcu 2018 yılına kadar vadeye bağlayan Finansal Yeniden Yapılandırma Sözleşmesi FYYS hakkında ayrıntılı bilgi verildi. 
     Açıklamaya göre, imzalanan FYYS ile şirketin 31 Aralık 2002 tarihi itibariyle Halk Bankası'na 47 milyon 980 bin 486 dolar, Kalkınma Bankası'na 954 bin 746 dolar, İş Bankası'na 318 bin 983 dolar, TMSF'ye 344 bin 944 dolar, Vakıflar Bankası'na 167 bin 230 dolar olmak üzere toplam 49 milyon 766 bin 389 dolar tutarındaki kredi borcu yeniden yapılandırıldı. 
     Banka dışı mevcut borçların ödenmesi ve tesiste gereksinim duyulan yenileme yatırımları için yapılacak çalışmalar sonucunda tespit edilecek tutarda lider banka Halk Bankası ilave kredi tahsis edebilecek. 
     Şirket, alacaklı bankalar konsorsiyumu ABK üyeleri lehine mevcut ipoteklerine ek olarak 70 milyon dolar tutarında garame ipoteği tesis edecek. Ayrıca yüzde 10'dan fazla paya sahip şirket ortakları sahip oldukları hisse senetlerini ABK üyeleri lehine garameten rehin edecekler. Grup şirketlerinin kefalet ilişkileri de devam edecek. 
     
     NATURLAND 
     Sözleşme kapsamında, şirketin mülkiyetindeki Naturland Turizm Kompleksi'nin işletmesi, bir hasılat kira sözleşmesi ile Taksim Otelcilik A.Ş.'ye bırakılacak. Bunun bir mülkiyet devri olmadığı, şirketin Naturland Turizm Kompleksi üzerindeki tüm mülkiyet haklarının devam ettiği kaydedildi. 
     Açıklamada, yapılandırılan borcun 2018 yılına kadar uzayan bir vadede tesisin işletilmesi sonucu yaratılacak fonlarla geri ödenmesi öngörüldüğünden kesin bir itfa planı çıkarılmadığı bildirildi. 
     Bu nedenle sermaye piyasası mevzuatı gereği yapılması zorunlu kar dağıtımları dışında kar dağıtımının FYYS ile kısıtlandığı dile getirilen açıklamada, gerek FYYS'de gerekse işletme sözleşmesinde Taksim Otelcilik A.Ş.'nin 2004 yılı hariç yıllar itibariyle yaratmayı öngördüğü fonlarda iki yıl üst üste yüzde 25'in üzerinde veya herhangi bir yıl yüzde 40'in üzerinde sapma olması halinde işletme sözleşmesinin ABK onayıyla tazminatsız olarak şirketçe tek taraflı fesih edileceği, bu durumda şirketin ve ABK'nin üzerinde mutabık kalacakları yeni bir işletmeci bulunacağı veya işletme faaliyetinin yeniden şirket tarafından yürütüleceği belirtildi. 
     Bu oranların üzerinde sapma olmazsa Taksim Otelcilik A.Ş.'nin sözleşmesinin vade süresince devam edeceği aktarılan açıklamada, şunlar kaydedildi 
     ''Gerek imzalanan FYYS'nin gerekse Taksim Otelcilik A.Ş.'nin işletmeci olarak tayininin, Orman Bakanlığı ile Milli Emlak Genel Müdürlüğü ile süren davalara bir etkisi bulunmamaktadır. Gerek imzalanan FYYS'nin gerekse Taksim Otelcilik A.Ş.'nin işletmeci olarak tayininin şirket faaliyetleri üzerindeki etkisi, işletme sözleşmesi, yürürlükte kaldığı süre içinde şirketin işletmeci firma üzerinde denetim fonksiyonunu sağlayacak ve diğer idari faaliyetlerini sürdürecek bir organizasyon yapısına kavuşması ve Taksim Otelcilik A.Ş.'nin yapacağı işletmecilik faaliyeti nedeniyle ortaya çıkacak brüt işletme karından alacağı yüzde 20 pay ile sınırlıdır.'' 
     
</TEXT>
</DOC>
