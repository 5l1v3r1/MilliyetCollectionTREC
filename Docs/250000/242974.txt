<DOC>
<DOCNO> 242974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy06.html </URL>
<DATE> 2004/05/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Asgari ücret tespit komisyonu ilk toplantısını Cuma günü yapacak 
</HEADLINE>
<TEXT>

     Asgari Ücret Tespit Komisyonu, 1 Temmuz 2004 tarihinden itibaren geçerli olacak asgari ücreti belirlemek üzere ilk toplantısını 28 Mayıs Cuma günü yapacak. 
     Komisyonun yapacağı çalışmalar sonucunda, 1 Temmuz 2004'ten itibaren 6 ay süre ile geçerli olacak yeni asgari ücret belirlenecek. 
     Asgari Ücret Tespit Komisyonu, 5'i işçi, 5'i işveren, 5'i de hükümet temsilcisi olmak üzere, toplam 15 kişiden oluşuyor. Komisyonda işçi tarafını Türk-İş, işveren tarafını ise TİSK temsil ediyor. 
     Asgari ücret, 16 yaşından büyük işçiler için halen brüt 423 milyon lira, net 303 milyon 79 bin 500 lira 16 yaşını doldurmamış işçiler için ise brüt 360 milyon, net 257 milyon 940 bin lira olarak uygulanıyor. 
     Türk-İş Genel Başkanı Salih Kılıç, asgari ücretle ilgili olarak, AA muhabirine yaptığı açıklamada, Başbakan Recep Tayyip Erdoğan'ın, geçen yıl sonunda asgari ücretin insani olmadığını söylediğini hatırlattı. Mevcut asgari ücretin ''insani rakamlara ulaşmadığını'' söyleyen Kılıç, ''Bu yüzden, geçen yıl sonunda asgari ücretin 6 ay süreyle geçerli olması uygun görüldü. Asgari ücret, Devlet İstatistik Enstitüsü'nün komisyona getirdiği rakamların da altında belirlenmişti'' dedi. 
     Yürürlükteki asgari ücretin düşük belirlendiğini söyleyen Kılıç, yeni asgari ücretin ekonomik, insani ve sosyal boyutlar göz önünde tutularak belirlenmesi gerektiğini kaydetti. Yaşam şartlarını iyileştirecek bir ücretin belirlenmesini istediklerini dile getiren Kılıç, asgari ücretin pazarlık ücreti olmadığını, veriler doğrultusunda tespit edildiğini vurguladı. 
     TİSK ise asgari ücret üzerindeki SSK primi ve vergilerin belli oranda indirilmesini, ayrıca, SSK primine esas kazancın alt sınırının, asgari ücrete bağlanmasını istiyor. 
     
</TEXT>
</DOC>
