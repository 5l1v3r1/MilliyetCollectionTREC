<DOC>
<DOCNO> 248827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur41.html </URL>
<DATE> 2004/06/17/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Gaziantep ilçe seçim kurulu arşivinde yangın çıktı. 
</HEADLINE>
<TEXT>

     Gaziantep'in Nizip İlçesi'nde adliye binası içinde bulunan İlçe Seçim Kurulu'na ait arşiv odasının bir bölümü yandı. 
     İlçe Seçim Kurulu'na ait arşiv odasında henüz belirlenemeyen nedenle çıkan yangına, Nizip Belediyesi itfaiye ekipleri müdahale etti. İtfaiye ekiplerinin gaz maskelerinin yetersiz olması nedeniyle bir süre dışardan müdahale edilen yangın, daha sonra kontrol altına alınarak söndürüldü. 
     Yangının başlamasıyla birlikte adliye binasının 1. katında bulunan görevli hakim ve savcılar, dışarı çıktı. 
     Nizip Kaymakamı Mustafa Canarslan, İlçe Seçim Kurulu Başkanı Ayten Aktuğ ve Nizip Belediye Başkanı Hacı Fevzi Akdoğan, olay yerinde incelemelerde bulundu. 
     Yetkililer, yangına ilişkin soruşturmanın sürdürüldüğünü bildirdiler. 
     
</TEXT>
</DOC>
