<DOC>
<DOCNO> 217198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo17.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ Takımı yuhayalayanlar maça gelmesin 
</HEADLINE>
<TEXT>

     Trabzonspor Kulübü Başkanı Atay Aktuğ, Çaykur Rizespor karşısında bordo-mavili futbolcuları yuhalayan taraftarlara tepki gösterdi. 
     Aktuğ, 1-0'lık galibiyetleri ile sona eren Çaykur Rizespor maçında, taraftarların futbolcuları olumlu yönde maça motive etmesi gerektiğini belirterek, ''Futbolcu sahada hata yapınca, onları yuhalayarak bir yere varılamaz. Kimler takımı yuhaladıysa, ağızlarını tutsunlar, maça gelmesinler. Diğer taraftarlar da onları bu konuda uyarmalılar'' dedi. 
     Futbolcularını yuhalayan taraftarın hiçbir şey elde edemeyeceğini de kaydeden Aktuğ, ''Yuhalayan taraftarların hareketleri ne Trabzon'a ne Trabzonspor'a, ne de taraftar bilincine yakışmıyor. Taraftarların takımını desteklemesi lazım. Aksi halde bu futbolcular ve takım üzerinde bir baskı oluşturuyor'' diye konuştu. 
     Aktuğ, futbolcuları yuhalayan taraftarların tavrı nedeniyle takımın zor duruma düştüğünü ve bunun rakip takımlar için bir avantaj olduğunu da kaydetti. 
     
     DAHA İYİ OLACAK 
     Aktuğ, Trabzonspor'un her geçen gün futbol olarak daha iyi bir noktaya geldiğini de ifade ederek, şöyle konuştu 
     ''Takımı geçen maçlardan daha iyi gördüm. Hocamız da iyi olacak diyor. Biz de iyi olacağına inanıyoruz. Takım oyununa alışmaları için sabretmemiz gerekiyor. Kendi sahamızda üç maç oynadık. Kupa maçı dahil olmak üzere üç maçı da aldık. Trabzonspor sahasında maç kaybetmezse her zaman zirve için iddialı olur.'' 
     
</TEXT>
</DOC>
