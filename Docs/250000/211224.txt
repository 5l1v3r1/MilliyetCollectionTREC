<DOC>
<DOCNO> 211224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun30.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Ada'ya Ankara'dan aldığım güç ile döndüm" 
</HEADLINE>
<TEXT>

     KKTC Cumhurbaşkanı Rauf Denktaş, ''Ankara'daki görüşmelerinin detaylarını bu aşamada açıklamasının mümkün olmadığını, ancak adaya Ankara'dan aldığı güç ve moralle döndüğünü'' söyledi. 
     Ankara'da Türk yetkililerle yaptığı temasları tamamlayarak, KKTC'ye dönenen Denktaş, Kıbrıs konusunda üzerlerine düşeni yapacaklarını vurgulayarak, Başbakanı Recep Tayyip Erdoğan'ın ABD'deki temaslarının ardından yeni bir durum değerlendirmesi daha yaparak, hareket tarzlarına nihai şekli vereceklerini bildirdi. 
     Denktaş, Geçitkale Havaalanı'nda, alışılmışın dışında gazetecilere açıklamasını yazılı bir metinden okudu. 
     Denktaş, Ankara'da Cumhurbaşkanı Ahmet Necdet Sezer, Başbakan Recep Tayyip Erdoğan, Dışişleri Bakanı Abdullah Gül ve Genelkurmay Başkanı Orgeneral Hilmi Özkök ile ''kapsamlı ve yararlı görüşmeler'' yaptığını belirterek, ''Adaya Ankara'dan aldığım güç ve moralle dönüyorum'' dedi. 
     Denktaş, Ankara'daki görüşmelerinin detaylarını bu aşamada açıklamasının mümkün olmadığını belirterek, ''Takdir edileceği gibi önümüzde bir müzakere süreci var. Bu safhada müzakere pozisyonumuzun açıklanması doğru olmaz. Ancak şunu ifade edebilirim ki, görüşülen tüm konularda, Kıbrıs Türkü için önemli olan hususlarda görüş birliği hasıl olmuştur'' ifadesini kullandı. 
     Milli Güvenlik Kurulu'nun aldığı kararı ''olumlu ve uygun bir karar'' olarak karşıladıklarını yineleyen Denktaş, bu çerçevede Kıbrıs konusunda üzerlerine düşeni yapacaklarını vurguladı. 
     Denktaş, şöyle devam etti 
     ''Bizim için önemli olan Kıbrıs Türk halkının varlığını, güvenliğini, egemen eşitliğini ve iki kesimliliğini güvence altına alacak adil, kalıcı ve bütünlüklü bir sonuç elde etmektir. Bu hedef üzerinde hükümetimizle birlikte aktif şekilde çalışmaya hazırız.'' Cumhurbaşkanı Denktaş, Güney Kıbrıs Rum yönetimini de Kıbrıs'taki gerçekleri dikkate almaya çağırdı ve Kıbrıs meselesini kendince çözdüğü yaklaşımını terk etmesini istedi. 
     Denktaş, Başbakan Erdoğan'ın ABD'de de yapacağı temaslarda, Kıbrıs'ın da önemli yer tutacağına işaret ederek, ''Erdoğan'ın temaslarından sonra yeni bir durum değerlendirmesi daha yaparak hareket tarzlarına nihai şekli vereceklerini'' kaydetti. 
     
</TEXT>
</DOC>
