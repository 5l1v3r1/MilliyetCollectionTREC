<DOC>
<DOCNO> 247731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun42.html </URL>
<DATE> 2004/06/14/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
AB, silahlanma ajansı kuruyor 
</HEADLINE>
<TEXT>

     AB, silahlanma ajansı kuruyor. 
     Lüksemburg'da toplanan dışişleri bakanları, yıl sonuna kadar faaliyete geçirilmesi öngörülen ajansın yasal çerçevesini bugün belirlediler. 
     Bakanlar, başkentler arasında aylardır devam eden görüşmeler sonunda, bugünkü toplantıda ''savunma, araştırma ve silahlanma alanındaki kapasitenin artırılması için'' ajans kurulmasına yeşil ışık yaktılar. 
     AB, ilk kez böyle bir yapıya kavuşuyor. Ajansın, Avrupalıların askeri gücünü artıracağı, üye ülkeler arasındaki eşgüdümü daha da geliştireceği belirtiliyor. 
     Silahlanma ajansının kurulması, AB'nin yeni savunma ve güvenlik politikası bakımından önemli bir aşamanın geçilmesi anlamına geliyor. Silahlanma ajansı kurulması, AB anayasası taslağında da öngörülüyor. 
     Yıllık yaklaşık 15 milyon euro bütçeye sahip olacak ajans, yılın ikinci yarısında kurulacak. Üyeler, geliştirmek istedikleri askeri projelerin yönetimini ajansa bırakabilecek. Yaklaşık 20 kişiyle kurulacak ajansta, 2005'te personel sayısı en fazla 80'e yükselecek. 
     
</TEXT>
</DOC>
