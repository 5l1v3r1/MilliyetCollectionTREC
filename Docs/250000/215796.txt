<DOC>
<DOCNO> 215796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur10.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakerelerine katılacak Türk heyetinde kimler var 
</HEADLINE>
<TEXT>

     Kıbrıs'ta 19 Şubat Perşembe günü başlayacak müzakerelere ilişkin son hazırlıklar devam ederken, müzakerelere Türkiye'den gidecek heyetin oluşumu da netlik kazanmaya başladı. 
     Diplomatik kaynaklardan edinilen bilgiye göre, Kıbrıs konusunda uzmanlığıyla bilinen Dışişleri Bakanlığı İkili Siyasi İşler Genel Müdürü Ertuğrul Apakan'ın başkanlığında bir heyetin kısa süre içinde Ada'ya gitmesi bekleniyor. 
     Heyette, Irak savaşı öncesinde ABD ile sıkı pazarlıklarıyla tanınan Büyükelçi Deniz Bölükbaşı'nın da bulunacağı belirtiliyor. 
     Bu arada, KKTC'ye gidecek Türk heyetinin müzakerelerin başından sonuna kadar Ada'da kalmayabileceği, zaman zaman Türkiye'ye gelebileceği belirtiliyor. Heyete, ihtiyaç duyulduğu durumlarda, Ankara'dan başka uzman ve diplomatların katılabileceği ifade ediliyor. 
     
</TEXT>
</DOC>
