<DOC>
<DOCNO> 209080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko22.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Emeklilere yapılan zammın yükü bütün yıla yayılacak 
</HEADLINE>
<TEXT>

     Devlet Bakanı ve Başbakan Yardıcısı Mehmet Ali Şahin, IMF Türkiye Masası Şefi Rıza Moghadam ile yaptıkları görüşmede, Moghadam'ın 'seçime girerken acaba bütün dengeleri sarsacak adımlar atılabilir mi'' değerlendirmesi yaptığını, kendisinin ise 'seçime girerken kendilerine avantaj sağlayacak girişimlere ihtiyaçları olmadığını' söylediğini bildirdi. 
     Şahin, IMF Türkiye Masası Şefi Rıza Moghadam ile Türkiye Daimi Temsilcisi Odd Per Brek'i kabul etti. 
     Şahin görüşmenin ardından gazetecilere yaptığı açıklamada, IMF'ye seçim dolayısıyla herhangi bir endişelerinin olmaması gerektiğini ifade ettiğini belirterek, ''seçime girerken kendimize avantaj sağlayacak girişimlere ihtiyacımız olmadığını söyledim'' dedi. 
     Şahin, bir gazetecinin, 'asgari ücret ve emeklilere yapılan zam nedeniyle ek yükün 6 milyar dolara çıktığı' yönünde haberler olduğunu hatırlatması üzerine, bu yükün 3-3,5 katrilyon lira arasında değiştiğini söyledi. 
     Şahin, gelen ek yükün aylara bölünmesi halinde her aya 250 trilyon gibi bir yükün geleceğini anlatırken, ''Türkiye ekonomisi her ay 250 trilyon lirayı kaldıracak kadar güçlüdür'' diye konuştu. 
     
     ''POPÜLİZM ENDİŞESİNE DÜŞMEYİN'' 
     Hükümet olarak gerçekten mali disipline uyacaklarını belirten Şahin, 2004 yılında seçim nedeniyle bütçe dengelerini olumsuz etkileyecek herhangi bir düşüncelerinin asla bulunmadığını ve avantaj elde etmek gibi bir ihtiyaçlarının bulunmadığını vurguladı. 
     Seçime emin adımlarla gittiklerini belirten Şahin, '' popülist davranılacak endişesine düşmemek gerekir. Bizim hükümet olarak buna ihtiyacımız yok'' dedi. 
     
     ATIL İSTİHDAM 
     Şahin, atıl istihdama ilişkin soru üzerine, atıl istihdamda 2003 yılı hedefinin yakalandığını ve 45 bin 800 olan hedefin aşılarak 56 bin rakamına ulaşıldığını ve bu konunun gündemlerinden çıktığını bildirdi. 
     Şahin, hükümetin ekonomik sorunları bir bir aştığını ve 2004'de de bu sorunları aşarak Türkiye'nin, her alanda olduğu gibi ekonomik alanda da layık olduğu yere geleceğini kaydetti. 
     Şahin, kamu mali yönetimi ve kamu yönetimi reformu konusunda gerçekleştirmiş oldukları gelişmeler ile ilgili bilgi verdiklerini de bildirdi. Şahin 2003 yılında da emeklilere zam yapıldığını ancak bütçe dengeleri sarsılmadan herşeyin düzeltildiğini vurguladı. 
     Bakan Şahin, Vakıfbank ile ilgili bir soruya karşılık, bankanın finansman durumunun önemli ölçüde düzeldiğini, 2004 yılında yapılacak incelemelerden sonra banka hakkında yeniden bir değerlendirme yapacaklarını kaydetti. 
     Şahin, bankanın geriye dönmeyen kredilerin tahsilatını da hızlandırdığını söyledi. 
     Alınacak önlemlerin, IMF heyetini tatmin edep etmediğine ilişkin soru üzerine de Şahin, bu konunun asıl Devlet Bakanı Ali Babacan ile Maliye Bakanı Kemal Unakıtan ile müzakere edileceğini kaydetti. 

     
</TEXT>
</DOC>
