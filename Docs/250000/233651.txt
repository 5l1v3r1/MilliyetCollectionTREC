<DOC>
<DOCNO> 233651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/ekonomi/aeko.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin faiz artırımı için son sinyal de verildi... 
</HEADLINE>
<TEXT>

   FED Başkanı Alan Greenspan'in 'Daha hızlı büyüme olursa faizi artırırız' sözü, piyasalarda 'Dünyayı buna hazırlıyorlar' şeklinde yorumlandı 
      EKONOMİ SERVİSİ 
   
   ABD Merkez Bankası FED Başkanı Alan Greenspan, Amerikan ekonomisindeki güçlü büyümenin enflasyon baskısını ortaya çıkartmadığını belirterek, "Daha hızlı bir ekonomik büyüme olursa ve enflasyonda yükselme işaretleri görülürse o zaman Merkez Bankası faiz oranlarını artırır" dedi. Greenspan, faizlerde artırımın zamanlaması konusunda ise bir ipucu vermedi. 
   Greenspan, ABD Kongresi'nin Ortak Ekonomi Komitesi'nde yaptığı konuşmada, ekonominin güçlü bir büyüme süreci içerisinde olduğunu, fakat henüz enflasyonist bir baskının olmadığını belirtti. Yüksek üretkenliğin ve henüz kullanılmamış ekonomi kapasitesinin fiyatların artış baskısını engellediğini ve bunun da bir süre daha devam edeceğini söyledi. 
   
   Dolar hız kesti 
   Greenspan, ABD ekonomisinin 2003'ün ikinci yarısında yüzde 6.1 büyüdüğünü ve son dönemde açıklanan verilerin, ekonomideki bu trendin bu yıl da devam edeceğini gösterdiğini belirtti. Greenspan, ekonomideki büyümenin devam etmesi halinde faizlerdeki artırımın gerekli olabileceğine dikkat çekti. 
   FED'in eski ekonomistlerinden Roger Kubarych, Greenspan'in konuşmasını "Faiz artırımı için zaman vermeden yaptığı hazırlık" diye yorumladı. Greenspan'in önceki günkü konuşmasından faiz artırımının yüksek oranda olacağı çıkarımı yaparak tepki veren piyasalar dünkü konuşmayla ise gevşedi. 1.1820'lere kadar gerileyen euro-dolar paritesi, dün 1.1915'e kadar çıktı ancak sonra 1.1830'lara geri döndü. Dow Jones ve Nasdaq borsaları da değer kazandı. 
   
   Gelişmekte olan ülkelerin eurobondları değer kaybetti 
   Greenspan'in önceki günkü konuşmasından sonra, gelişmekte olan ülke eurobondlarında düşüşler gözlendi. Brezilya'nın 6 Mart 2030 k ğıdı 1.8 puan, Türkiye'nin 14 Şubat 2034 tahvilleri 1 puan değer kaybetti. İMKB ise Greenspan'in önceki günkü konuşmasına göre pozisyon aldı. Hisse senetleri yüzde 1.32 değer kaybederken, endeks 19.270 puana indi. Dolar bankalararası piyasada 1 milyon 393 bin liraya kadar çıkmasına rağmen, akşama doğru Greenspan'in açıklamalarından sonra inişe geçti. 
   
   Ülke Vade Düşüş Brezilya 6 Mart 2030 -1.87 Türkiye 14 Şubat 2034 -1.25 Rusya 24 Haziran 2028 -1.00 Meksika 24 Eylül 2022 -1.25 
   
   Analistler 'ağustos' diyor    FED'in eski yöneticilerinden Lyle E. Gramley, Greenspan'in konuşmasını 'Para politikasında değişim için artık kapı açıldı' şeklinde yorumlarken, çeyrek puanlık faiz artırımının ağustosta olabileceğini belirtti. Yatırım bankası Bear Stearns'in ekonomisti David Brown da Greenspan'in piyasaları yumuşatmaya çalıştığını söyledi. Uzmanlar, FED'in ekonominin gücünden emin olmak için verileri birkaç ay daha gözlemleyeceği görüşünde. 
   
   
</TEXT>
</DOC>
