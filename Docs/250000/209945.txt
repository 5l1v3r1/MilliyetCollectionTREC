<DOC>
<DOCNO> 209945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo20.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker formaları Rebook mağazalarında 
</HEADLINE>
<TEXT>

     Ülkerspor Basketbol Takımı'nın formaları, yapılan anlaşmayla bundan böyle Reebok spor giyim mağazalarında satılacak. 
     Organizasyonun tanıtımı amacıyla Ülkerspor Antrenörü Tolga Ergin Ataman, Genel Müdür Lütfi Arıboğan, oyunculardan Haluk Yıldırım, Melvin Booker, Joseph Blair, Petar Naumoski, Kerem Gönlüm ve İbrahim Kutluay, Etiler Akmerkez'deki Reebok mağazasında biraraya geldi. Oyuncular, Ülkerspor formasıyla mağaza içinde basın mensuplarına poz verdi. 
     Ülkerspor Antrenörü Ergin Ataman, takımın durumu hakkında bilgi verirken, hiçbir şekilde paniğe gerek olmadığını, BC Partizan Mobtel maçı sonrasında bir galibiyet serisi yakalamayı umduklarını söyledi. 
     Ülkerspor'un, sezon başından bugüne kadar birçok sıkıntı yaşadığını kaydeden Ataman, ''Blair'in sakatlığı takımı çok etkiledi. Ayrıca ikinci bir skorer oyun kurucuya da ihtiyacımız vardı. Onu da Naumoski ile doldurduk. Takımda sezon başında uyum sorunu yaşanmış. Bu sorunu da kısa sürede giderip ilk hedefimiz olan Avrupa Ligi'nde 16'ya kalmayı başaracağımıza inanıyorum'' dedi. 
     İbrahim Kutluay ise Partizan Mobtel'i iyi bir oyundan sonra yendiklerini dile getirerek, taraftarlardan, 22 Ocak Perşembe günü Union Olimpija Ljubljana maçında destek beklediklerini, buna ihtiyaçları bulunduğunu ifade etti. 
     
</TEXT>
</DOC>
