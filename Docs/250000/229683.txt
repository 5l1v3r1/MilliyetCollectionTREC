<DOC>
<DOCNO> 229683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo18.html </URL>
<DATE> 2004/04/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Ali Aydın Penaltılar için kimse ağzını açıp bir şey demesin 
</HEADLINE>
<TEXT>

     Geçen hafta oynanan Galatasaray-Beşiktaş karşılaşmasındaki yönetimi nedeniyle eleştiri oklarını üzerine çeken ve istifa eden hakem Ali Aydın, ''Kötü bir maç yönettiğimi kabul ediyorum, vermediğim kararlar var, ama her iki penaltı için kimse ağzını açıp bir şey demesin'' dedi. 
     Ordu Gazeteciler Derneği'nde basın açıklaması yapan Aydın, 15 yıldır zevkle ve istekle yaptığı hakemliği bıraktığını belirterek, şunları söyledi 
     ''Fenerbahçe-Rize maçı sonrası bu istek ve arzum kaçtı. En son olarak Galatasaray-Beşiktaş maçının sonrasında yaşananlar ve söylenenler, beni üzdü. Kötü bir maç yönettiğimi kabul ediyorum, vermediğim kararlar var ama her iki penaltı için kimse ağzını açıp bir şey demesin. Üzgün müsün derseniz, üzgünüm. Mutlu musun derseniz, mutluyum. Çünkü, hayatımı geri aldım. Ailemle konuştum, 'Bu şekilde gitmek mi iyi, yoksa hayatımızı yaşamak mı ' Biz de hayatımızı yaşamaktan yana karar aldık'' dedi. 
     
     KİMSEYE KIRGIN DEĞİLİM 

     Galatasaray-Beşiktaş maçı sonrası kendisinin ağır şekilde eleştirildiğini kaydeden Aydın, şöyle konuştu 
     ''Maç sonrası bizi onursuzlukla ve dürüst olmamakla suçlayanların, istifam sonrası söylediklerine bakınca 'bu ne yaman çelişki' diyorum. Sayın Canaydın'ın benim için söylediklerini 'bir anlık ağızdan çıkan sözler' olarak değerlendiriyorum. Kimseye kırgın ve kızgın değilim. Benim yerimde başka bir hakem olsa bu kadar eleştirilmeyecekti. Ama bir sistemin içindesiniz. İyi iseniz hata yapma hakkınız yok. Sistem bu çarkı ve düzeni kurmuş. Değişik olaylar yaşanıyor. Ben zirvede olmanın bedelini ödedim. Huzurluyum.'' Ordu Gazeteciler Derneği Başkanı Erol Karaer de Aydın'ın derneklerinin üyesi olduğu hatırlatarak, ''Eğer Ali Aydın hakemliği bıraktığını açıkladıysa, başarısız olup vaatlerini yerine getiremeyen yöneticiler, teknik adamlar, ahkam kesip hep yanılan köşe yazarları da istifa etmelidir. Bunu onlardan istemek hakkımızdır'' dedi. 
     Ali Aydın'ı savunmadıklarını belirten Karaer, gazeteci olarak meslek etiğini savunduklarını ve bunu sorguladıklarını söyledi. 
     

     
</TEXT>
</DOC>
