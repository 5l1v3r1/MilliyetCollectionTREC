<DOC>
<DOCNO> 227876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun33.html </URL>
<DATE> 2004/04/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Madrid-Sevilla hızlı tren hattında bombalı paket bulundu 
</HEADLINE>
<TEXT>

     İspanya'nın Madrid-Sevilla kentleri arasında hızlı treninin geçtiği hatta bombalı paket bulundu. 
     İçişleri Bakanı Angel Acebes, ihbar üzerine yapılan aramada, Toledo kenti yakınlarında bombalı paket bulunduğunu, bunun üzerine hattın ulaşıma kapatıldığını açıkladı. 
     Makinistin, Madrid'den Sevilla'ya giderken Mocejon ve Algodor istasyonları arasında treni durdurduğu ve bomba imha ekibini beklediği belirtildi. 
     Madrid-Sevilla tren hattı ulaşıma kapalı tutulduğundan 10 kadar trenin yolda beklediği, diğer trenlerin de hareket etmeden istasyonlarda bekletildiği açıklandı. 
     
     12 KG DİNAMİT 

     İspanya'nın Madrid-Sevilla kentleri arasındaki hızlı tren hattında bulunan bombalı paketin, patlamaya hazır 10-12 kilo patlayıcı içerdiği bildirildi. 
     İspanya İçişleri Bakanı Angel Acebes, düzenlediği basın toplantısında, Madrid'in 61 kilometre uzağında tren rayının altına yerleştirilmiş 10-12 kiloluk dinamit olduğu sanılan patlayıcı bulunduğunu söyledi. 
     Patlayıcının 130 metrelik bir kabloyla bir ateşleyiciye bağlı olduğunu belirten Acebes, bomba imha ekiplerinin olay yerinde olduklarını, ''her şeyin kontrol altında'' bulunduğunu ifade etti. 
     Acebes, patlayıcıyı kimin yerleştirdiğinin henüz belli olmadığını, soruşturma ilerledikçe kimlerin sorumlu olduğu konusunda elde edilen bilgilerin açıklanacağını kaydetti. 
     Madrid'de 11 Mart'ta yolcu trenlerinde meydana gelen patlamalarda 191 kişi ölmüş, 1800'den fazla kişi yaralanmıştı. 
     11 Mart bombalarıyla aynı 
     İspanya'da bugün hızlı trenin geçtiği demiryolunda bulunan bombanın, 11 Mart'ta Madrid'i kana bulayan saldırılarda kullanılan bombalara benzediği bildirildi. 
     Bask haber ajansı Vasco Press, bomba soruşturmasını yürüten kaynaklara dayanarak verdiği haberde, Madrid-Sevilla arasındaki demiryolunda rayların arasına gizlenmiş halde bulunan patlayıcının, ''goma 2 Eco'' tipi bomba olduğunu, aynı bombaların 11 Mart saldırılarında da kullanıldığını bildirdi. 
     Demiryolundaki bombanın bakır ateşleyicisi olduğu, 191 kişinin öldüğü 11 Mart saldırılarında da aynı ateşleyicilerin kullanıldığı belirtildi. Haberde, montajı tamamlanmadığı için patlayıcının aktif hale geçmemiş olduğu da kaydedildi. 

     
</TEXT>
</DOC>
