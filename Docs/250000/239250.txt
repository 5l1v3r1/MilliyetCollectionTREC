<DOC>
<DOCNO> 239250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/spor/spo04.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan ilk bomba 
</HEADLINE>
<TEXT>


Bordo-Mavililer, Malatya'nın başarılı sol kanat oyuncusu Celalettin'in işini bitirdi. Başarılı futbolcunun toplam maliyetinin 1.5 milyon doları bulacağı öğrenildi 


Durum değerlendirmesi 
TRABZONSPOR ligi bitirdi, gündemini transfere çevirdi. Öncelikli olarak Gökdeniz ve Fatih ile sözleşme yenilemeyi düşünen Bordo - Mavili yönetim, Teknik Direktör Ziya Doğan ile de önceki akşam bir toplantı yaptı, transfer politikasını belirledi. Başkan Atay Aktuğ, transfer komitesi üyeleri Nevzat Şakar, Yusuf Ziya Yılmaz, Süleyman Atal'ın katıldığı toplantıda durum değerlendirilmesi yapıldı. 

Maliyeti 1.5 milyon dolar 
BORDO - Mavililer, bunun sonrasında ilk bombayı dün patlattı. Yönetici Ömer Sarı, dün Malatyaspor Başkanı Hikmet Tanrıverdi ile iki saat süren bir görüşme yaptı, Celalettin konusunda anlaşmaya vardı. Daha sonra Sarı - Kırmızılı ekibin başarılı sol kanadıyla da bir görüşme yapan Trabzonspor, Celalettin ile üç yıllık sözleşme imzalama kararı aldı. Bu futbolcunun toplam maliyetinin 1.5 milyon doları bulacağı öğrenildi. 

Yarım Trabzon 

Yedi eksik 
TRABZONSPOR, ligin son haftasında oynayacağı Gençlerbirliği maçının hazırlıklarına dün yedi eksikle başladı. Çalışmaya Işık Sigorta'nın ayın altın teknik direktörü seçtiği Ziya Doğan ile ayın altın oyuncusu seçilen Tolga'nın dışında sakat olan Fatih, Somers, Gökdeniz, İbrahim Ege, Maxim ve Mehmet Yılmaz katılmadı. 

Fatih'ten vazgeçildi 
ANTRENMANI Başkan Atay Aktuğ ve yöneticiler de izledi. Sakatlığı süren Fatih'in maça yetiştirilmesi yönünde gösterilen çabadan da vazgeçildi. Şampiyonluk hesaplarının kapanması nedeniyle Fatih'in riske edilmeyeceği ifade edildi. Ziya Doğan'ın Gençlerbirliği maçında Emre ve Alişen'i oynatabileceği öğrenildi. 

Kamp iki etap 

BORDO - Mavililer, yeni sezon hazırlıklarını iki etap olarak gerçekleştirecek. İlk kampı 15-27 Temmuz tarihlerinde Gerede'de gerçekleştirecek olan Bordo - Mavililer, daha sonra Almanya'ya geçecek. Karadeniz ekibi, Hannover-Bremen-Hamburg şehirlerinde 30 Haziran-19 Temmuz arasında kampa girecek ve burada Werder Bremen ile bir maç yapacak. 

Gökdeniz yok 

GÖKDENİZ Karadeniz, Gençlerbirliği maçında oynamayacak. Teknik Direktör Ziya Doğan, kasıklarında ağrısı bulunan Trabzonlu futbolcunun İstanbul'a gideceğini ve burada tedavi olacağını ifade etti. Doğan, "Gökdeniz, 2 yıldır takımda tüm maçlarda oynadı. Milli takım kamplarına katıldı, maçlarında oynadı. İyi bir biçimde dinlenemedi. Yakında yine kampa gidecek" diye konuştu. 



</TEXT>
</DOC>
