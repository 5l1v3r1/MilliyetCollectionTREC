<DOC>
<DOCNO> 247249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/dunya/adun.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Geç gelen itiraf 
</HEADLINE>
<TEXT>


AB Komisyonu üyesi Verheugen, KKTC Başbakanı Talat'a Rum Kesimi'ni kastederek, 'Sorun yaratan bir ülkeyi üye yaptık' dedi 

Güven Özalp Brüksel 


Avrupa Birliği AB Komisyonu'nun Genişlemeden Sorumlu Üyesi Günter Verheugen, Kıbrıs Rum Yönetimi'nin takındığı tavırdan ve izlediği politikalardan duyduğu rahatsızlığı net bir şekilde ortaya koydu. Verheugen, önemli bir itirafta da bulunarak, "Sorun yaratan bir ülkeyi üye yaptık" dedi. 
Verheugen, önceki gün KKTC Başbakanı Mehmet Ali Talat'la yaptığı görüşmede, Rum Kesimi'nin yaklaşımından duyduğu sıkıntıyı net ifadelerle dile getirdi. Komisyon olarak Rum Kesimi'yle yaşananlardan rahatsızlık duyduklarını belirten Verheugen, "Bir bütün olarak Kıbrıs'ın çıkarlarını değil, kendi ulusal çıkarlarını savunmaya çalışıyorlar. Bu da herkesi rahatsız ediyor" diye konuştu. Rum Kesimi'nin referanduma giden süreçte ve sonrasında izlediği politikalar nedeniyle AB içinde yalnız kaldığını belirten Verheugen, "Sorun yaratan bir ülkeyi üye yaptık" şeklinde konuştu. 
Verheugen, Rum Yönetimi lideri Tasos Papadopulos'un kişiliğini ve politikalarını önceden bildiklerini ifade ederek, "Bizi asıl hayal kırıklığına uğratan AKEL oldu" dedi. 
AB'nin yıl sonunda alacağı kararda Kıbrıs sorununun etkisine de değinen Verheugen, "Bu konuyu kamuoyu önünde de net bir şekilde dile getirdim. Türkiye konusunda yıl sonunda alınacak kararda Kıbrıs'ın etkisi çok az olur" diye konuştu. Verheugen, AB içindeki genel yaklaşımın Türkiye'nin bu konuda üzerine düşenleri yerine getirdiği yönünde olduğunu söyledi. 

Tek eleştiri 
Verheugen'in tek eleştirisini ise Ankara'nın AB'nin yeni üyeleriyle Gümrük Birliği'ne giderken Kıbrıs'ı bu kapsamın dışında bırakması oluşturdu. Verheugen'in bu duruma ilişkin yorumu ise, "Pek de akıllıca bir adım olmadı" şeklinde oldu. 


</TEXT>
</DOC>
