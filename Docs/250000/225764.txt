<DOC>
<DOCNO> 225764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun21.html </URL>
<DATE> 2004/03/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Madrid saldırıları Almanya'da mı hazırlandı 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen bombalı saldırının Almanya'da hazırlandığı olasılığı üzerinde duruluyor. 
     Saldırının sorumlularını bulmaya yönelik operasyonlar çerçevesinde geçen Çarşamba günü gözaltına alınan 3 kuzey Afrikalının, Almanya'da oturma izinleri bulunduğu belirtildi. 
     İspanyol medyasının haberlerine göre, Almanya'nın Darmstadt kentinde ikamet ettikleri belirtilen söz konusu kişilerin aşırı dinci örgütlerle bağlantıları olduğu sanılıyor. Medya, şüphelilerin Almanya'da ikamet etmeleri ve örgüt bağlantıları nedeniyle, Madrid'de düzenlenen saldırının Almanya'da hazırlanmış olabileceğini kaydetti. 
     Madrid'deki terör saldırısıyla ilgili olarak Almanya'nın Darmstadt kentindeki bir evde polis tarafından arama yapıldığı bildirilmişti. 
     Öte yandan, İspanya'nın Madrid ve Toledo kentlerinde son iki günde Faslı oldukları belirtilen 5 kişinin daha gözaltına alınmasıyla, 11 Mart saldırısıyla bağlantılı olarak sorgulananların sayısı 20'ye çıktı. Halen 14 kişinin tutuklu yargılanmasına karar verildi. 
     
</TEXT>
</DOC>
