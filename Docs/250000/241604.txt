<DOC>
<DOCNO> 241604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun12.html </URL>
<DATE> 2004/05/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Pakistan, Amerikan askerlerini bir kez daha sınırı geçmekle suçladı... 
</HEADLINE>
<TEXT>

     Pakistan, Afganistan'da El Kaide ve Taliban militanlarını yakalamaya çalışan Amerikan askerlerini yine topraklarına girmekle suçladı. 
     Ordu sözcüsü Tümgeneral Şevket Sultan, Amerikan askerlerinin dün Afganistan sınırındaki aşiret bölgesi Kuzey Veziristan'ın bir sınır köyüne girdiğini söyledi. 
     Sultan, ABD'ye olayla ilgili olarak protestolarını ilettiklerini belirtti. 
     Pakistan, yine bu ay içinde aynı bölgede sınırı geçerek dükkanlarda ve bir benzin istasyonunda arama yapan Amerikan askerlerini protesto etmişti. 
     ABD Savunma Bakanlığı, olayın kasıtsız olduğunu bildirmişti. Ancak Amerikalı ve Afgan yetkililer, El Kaide ve Taliban militanlarının, Pakistan'daki aşiret bölgesini kullanarak Afganistan'a saldırılar düzenlediği görüşünü savunuyor. 
     
</TEXT>
</DOC>
