<DOC>
<DOCNO> 234829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun30.html </URL>
<DATE> 2004/04/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İsrail, Hamas'ın yeni liderini tespit etti 
</HEADLINE>
<TEXT>

     İsrail askeri yetkilileri, Hamas'ın yeni liderinin Mahmut Zahar olduğunu tespit ettiklerini iddia ettiler. 
     İsrail Genelkurmay Başkanı Moşe Yaalon, Yediot Ahronot gazetesine açıklamasında, yeni liderin bu görevi isteksiz üstlendiğini belirterek, ''Görevi istemiyor ve öyle görünüyor ki karar almaktan ve terörizmden kaçınıyor. Bize karşı terörizmi kullanmayanlarla uğraşmayız'' dedi. 
     Yaalon yeni liderin adını telaffuz etmedi, ancak askeri liderler genelkurmay başkanının Zahar'dan söz ettiğini söylediler. 
     İsrail'in diğer büyük gazeteleri de Zahar'ın örgütün yeni lideri olduğunu yazdılar. 
     Hamas ise İsrail'in Zahar ile ilgili iddialarını, bunun örgütün lider kadrosuyla ilgili bilgi edinmek için düzenlenen bir oyun olarak nitelendirerek yalanladı. 
     Aşırı dinci Hamas örgütü, İsrail saldırısında öldürülen Hamas lideri Abdülaziz Rantisi'nin yerine seçilen örgüt liderinin ismini gizli tutmuştu. 
     Hamas'ın kurucusu Şeyh Ahmet Yasin'in İsrail tarafından öldürülmesinden beri Gazze'deki Hamas liderleri saklanıyorlar. 
     İsrail, örgütün tüm lider kadrosunun hedefi olduğunu bildirmişti. 
     
</TEXT>
</DOC>
