<DOC>
<DOCNO> 227382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas23.html </URL>
<DATE> 2004/03/31/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İngiltere'de eşcinsel çiftler, evlilerle aynı haklara kavuşuyor 
</HEADLINE>
<TEXT>

     İngiltere'de hükümet tarafından bugün parlamentoya sunulan yeni medeni kanun tasarısı, eşcinsel çiftlere evlilerle aynı yasal hakların tanınmasını öngörüyor. 
     Eşcinsel çiftlerin birlikteliklerinin ilk kez resmen tanınması anlamına gelen bu yeni haklar çerçevesinde, eşcinseller birlikte olduğu kişilerin emeklilik, emlak gibi bütün haklarına aynen evli çiftlerde olduğu gibi ortak olabilecek. 
     İlk kez Kraliçe'nin geçen eylül ayında parlamentonun açılışında sözünü ettiği bu yeni haklar konusunda, Muhafazakar Parti'nin de milletvekillerini ''istedikleri yönde oy kullanmaları'' için serbest bırakmış olması, tasarının yasalaşması umutlarını artırıyor. Eşcinsel çiftlerin evli çiftlerle aynı haklara sahip olmasını bir nikah dairesinde ''kayıt'' yaptırmaları şartına da bağlayan tasarı, bu törenin normal bir evlilik töreni olmasına ise imkan tanımıyor. 
     Yasayla, eşcinsel çiftlere çocuk sahibi olma ve kendilerini ana-baba olarak kaydettirme hakkı da tanınırken, bu kişilerin mahkemelerde birbirleri hakkında tanıklık yapmaktan muaf tutulması da hüküm altına alınıyor. 
     Halen Belçika, Danimarka, Finlandiya, Fransa, Almanya, Hollanda, Portekiz, İspanya ve İsveç gibi Avrupa ülkeleri, eşcinsellere evlilik hakkı tanıyor. 
     
</TEXT>
</DOC>
