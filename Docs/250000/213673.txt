<DOC>
<DOCNO> 213673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/yasam/yas01.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şampiyonlar Ligi' hediyesi 
</HEADLINE>
<TEXT>

   Hafızalarda, açılışında oynanan Galatasaray - Olympiakos maçında yaşanan trafik keşmekeşiyle yer eden Atatürk Olimpiyat Stadı'nın makus talihini işte bu yollar değiştirecek 
      Milliyet gökyüzünde MURAT ÖZTÜRK - İSTANBUL Milliyet 
   
   Ulaşım sorunu nedeniyle kapılarını açtığı günden bu yana eleştirilere neden olan Atatürk Olimpiyat Stadı'na giden yol çalışmaları sürüyor. İstanbul Büyükşehir Belediyesi Ulaştırma Daire Başkanı Rafet Bozdoğan'a göre, Atatürk Olimpiyat Stadı'ndaki ulaşım sorununun bu yaz sonuna kadar çözülecek. 
   Stada üç ayrı giriş yolu yapılacağını, bu yolların Edirne - İstanbul Otoyolu'na bağlanacağını bildiren Bozdoğan, "Stad çevresindeki çalışmalarımız sürüyor. Kısa vadede kontrollü trafikle ulaşım sorununu çözeceğiz. Orta vadede de Olimpiyat Köyü örnek stad olacak" dedi. 
   
   Yan yollara bağlantı 
   Bozdağan çalışmaları şöyle anlattı "Stadın önündeki anayol 900 metreden oluşuyor. Bu bölümün şeritleri genişletilecek. Stadın anayolundan otobana çıkmak için yan yolların kullanımını sağlayacağız. Buradan hem Mahmutbey gişelerine ulaşmak, hem de Edirne otobanından devam etmek mümkün hale gelecek. Böylece, İstanbul'un farklı yönlerindeki semtlerine bağlantılar kuracağız. Aynı zamanda bu bölümün etrafındaki iki otopark neredeyse bitti." 
   Stadın bir diğer yolunun İSKİ deposundan başlayarak otoban bağlantısını kuran "İSKİ Yolu" denilen bölüm olduğunu anlatan Bozdoğan sözlerini şöyle sürdürdü "Yaklaşık 2 kilometrelik bu yol, stadın otoparklarına da bağlanıyor. Bu yol da halen üç şeritli hizmet veriyor, ancak çalışmalarla dört şeride çıkarılacak." 
   
   İSKİ yolu genişletilecek 
   Yaya yolu için de çalışmaların sürdüğünü anlatan Bozdoğan, "Şu an stada yürüyerek gelenler araç yolunu kullanıyor, böylece daha güvenlikli ve düzenli bir yürüyüş yolu sağlamış olacağız. İSKİ yolunu 1.5 ay içinde tamamlanmayı planlıyoruz " diye konuştu. 
   Bozdoğan, stada bağlanan üçüncü girişi de şöyle tarif etti "Stada, Keresteciler Sitesi'nin önünden bir yol bağlantısı daha kuruluyor. İkitelli yoluna da bağlanan bu kısım, Halkalı ve Başakşehir'e uzantıyı da sağlayacak. Yolun dört ayda bitirilmesini planlıyoruz. Bu yolun uzunluğu 5 kilometredir." 
   
   
</TEXT>
</DOC>
