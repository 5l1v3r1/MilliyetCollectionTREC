<DOC>
<DOCNO> 230197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonsiy03.html </URL>
<DATE> 2004/04/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erdoğan, Sabancı ile son görüşmesini anlattı... 
</HEADLINE>
<TEXT>

     Başbakan Recep Tayyip Erdoğan, işadamı Sakıp Sabancı'nın vefatıyla, Türk sanayi ve iş dünyasının çok değerli, dürüst ve kararlı bir duayenini kaybettiğini söyledi. 
     Başbakan Erdoğan, Merkez Yürütme Kurulu MYK için parti genel merkezine gelişinde, gazetecilerin İşadamı Sakıp Sabancı'nın vefatına ilişkin hislerini sorması üzerine, Türk sanayi ve iş dünyasının çok değerli, dürüst, kararlı ve halk arasında da adeta ''Anadolu'' kimliğiyle tanınan bir insanını, duayenini kaybettiğini kaydetti. 
     Sakıp Sabancı'ya Allah'tan rahmet dileyen Erdoğan, Sabancı ile en samimi görüşmelerinin İstanbul Büyükşehir Belediye Başkanlığı döneminde başladığını söyledi. Erdoğan, şöyle konuştu 
     ''O zamandan itibaren özellikle sanayiciliğinde, iş dünyasında ve halk arasında da 'ağam' diye ifade edilmesi sebebiyle kendisine ben de sizlere 'Sakıp Ağam' diyebilir miyim dediğimde, 'dersin be ağam' demişti. O günden bugüne böyle bir dostluğumuz vardı. Gerçekten gerek iş hayatında, gerekse sosyal yaşamında özellikle eğitimden sağlığa olan yaklaşımı, ilgisi hep örnek teşkil ediyordu. Sanat faaliyetleri içerisinde örnek adımları vardı. 
     Özellikle Boğaziçi'ndeki evini müze olarak sanat dünyamıza vakfetmiş olması ve orada birçok etkinliklerin örnek teşkil edecek şekilde devamı... Sağlık dünyasındaki kimsenin el atamadığı, zaman zaman devletin bile sıkıntıya düştüğü alanlara girmiş olması ki bunların büyük bir kısmının açılışlarında bulundum, bir kısmına katılma fırsatını buldum, hakikaten bunlar hep örneklerdi. 
     Son ziyaretimde bu kararlılığını gördüm. Türkiye'nin gerek ekonomide, gerekse siyasetinde yaklaşım tarzlarını her zaman pozitif olarak gördü. Bundan dolayı da kendilerine özellikle şükran borcumuz var. Kendilerine Allah'tan rahmet diliyorum. Temennim odur ki Sabancı ailesinin diğer bireyleri de aynen büyükleri olan Sakıp Bey'in bu izlediği anlayışı devam ettireceklerdir. Ben buna inanıyorum. Başta değerli eşlerine, yavrularına, kardeşlerine, tüm aileye tekrar başsağlığı diliyorum. Milletimizin başı sağolsun...'' 
     
     ''TELEFONLA TAZİYEDE BULUNACAĞIM'' 

     Başbakan Erdoğan, İstanbul'a giderek Sabancı ailesine taziye ziyaretinde bulunup bulunmayacağının sorulması üzerine de, bugün MYK toplantısına katılacağını söyledi. Başbakan Erdoğan, akşam saatlerinde de Japonya'ya gideceğini hatırlatarak, aileye telefonla taziyede bulunacağını bildirdi. 
     Sabancı'yı üç gün önce tedavi gördüğü hastanede ziyaret ettiğini anımsatan Erdoğan, şöyle konuştu 
     ''Görüştüğümde şuuru yerindeydi. Son ifadelerini bizlere de orada tavsiye şeklinde söylemişti. Kıbrıs politikamızdaki kararlılığımızı o da aynen destekliyordu. 'Siz inanılmazı başardınız, ekonomide attığınız adımlar...' demişti. 
     Hatta, o kendine has üslubuyla 'olmaz, olmaz, olmaz' ifadelerini kullandı. 'Allah sizden razı olsun' dedi. Eşi ve kardeşleri de yanımızdaydı. Bu ayın 4'ü itibariyle de bu anlamda bize bir mektup göndermişti. Bu attığımız adımları tebrik ve takdir eden bir mektubu da artık bizim arşivimize Sakıp Bey'in bir hatırası olarak girecek.'' 

     
</TEXT>
</DOC>
