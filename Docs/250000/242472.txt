<DOC>
<DOCNO> 242472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur35.html </URL>
<DATE> 2004/05/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Biri taş attı, diğeri çantayı çaldı .. 
</HEADLINE>
<TEXT>

     Konya'da bir şirketin tahsilat işlerini yapan kişinin otomobilindeki para dolu çanta, ilginç bir yöntem kullanılarak çalındı. 
     Alınan bilgiye Merkez Karatay İlçesi Şerafettin Caddesi'nde Veli Çelikkaya, üç ayrı bankadan toplam 23 milyar 850 milyon lira çekerek, 42 BD 097 plakalı otomobiline bindi. 
     Selçuk Demir A.Ş'nin tahsilat işlerini yapan emekli astsubay Veli Çelikkaya'nın bindiği otomobile bir kişi taş attı. Taş atan kişinin peşinden giden Çelikkaya'nın kapılarını açık bıraktığı otomobile giren başka bir kişi, çanta içindeki 23 milyar 850 milyon lirayı alarak kaçtı. 
     Olay yerine gelen polis ekipleri, otomobil üzerinde parmak izi çalışması yaparken, Çelikkaya'nın yanı sıra çevredeki görgü tanıklarından da iki kişinin eşkali hakkında bilgi alındı. 
     Emniyet yetkilileri, benzer yöntemlerle daha önce de otomobilden ve kuyumcudan hırsızlık yapıldığını vurgulayarak, vatandaşları bu tür tuzaklara karşı dikkatli olmaları konusunda uyardı. 
     
</TEXT>
</DOC>
