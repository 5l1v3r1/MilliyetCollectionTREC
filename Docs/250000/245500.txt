<DOC>
<DOCNO> 245500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/spor/bnba.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce NBA yüzüğü 
</HEADLINE>
<TEXT>


NBA finalinde oynayacak ilk Türk unvanını ele geçiren Mehmet Okur, Lakers'a teslim olmayacaklarını söyledi, "Hedefim 7 Temmuz'daki nikah öncesi şampiyon olmak" dedi 

ÖZEL RÖPORTAJ MURAT AĞCA 


"Favori L.A Lakers" 
DETROİT Pistons ile NBA finaline çıkan Mehmet Okur, bu şansı yakalayan ilk Türk olmanın haklı gururunu yaşıyor. MİLLİYET'in sorularını yanıtlayan milli oyuncu, sanatçı Yeliz Çalışkan ile 7 Temmuz'da İstanbul'da kıyacağı nikah öncesi, NBA'de şampiyonluk yüzüğünü takmayı düşünüyor. Lakers'ın O'Neal ve Bryant gibi süper yıldızlarının yanı sıra final tecrübesi olduğunu da hatırlatan Okur, "Şampiyonluğun favorisi onlar. Ama bizim de şansımız olduğuna inanıyoruz" diyor. İşte Mehmet Okur'un sözleri 

"Shaq'ı seviyorum" 
"NBA'DE bazı isimler var, durdurmak mümkün değil. İşte Shaq ve Kobe de, onlardan ikisi. Bu ikiliyi belli bir seviyede tutmak zorundayız. Shaq gibi inanılmaz bir basketbolcuya karşı oynamayı seviyorum. Ona karşı sorun yaratan bazı özelliklerim var. Konsantre olup, sert oynarsam, başarılı olurum. Az süre almak kolay değil. Hata yapmamak için tedirgin oluyorsun. Pacers serisindeki son maçlarda konsantrasyon sorunum oldu. Larry Brown ile aramda sorun yok. Ondan çok şey öğrendim. Sonuçta da patron o." 

"Transfer 1 Temmuz'da" 
"RASHEED Wallace topuğundaki sakatlık nedeniyle bazı maçlarda etkisiz oynadı. Ama coach Brown, ona hep sahip çıktı. Ben böyle bir desteği görseydim, ne olurdu diye düşünmedim dersem yalan olur. 1 Temmuz'dan önce gazetelerde çıkan transfer haberleri ile açıkcası fazla ilgilenmiyorum. Birçok takımın benimle ilgilendiğini okuyor ve menajerimden de duyuyorum. Ama şimdi, sadece Lakers ile oynayacağımız final serisini düşünüyorum. Çünkü 10 - 15 yıllık birçok yıldız bile böylesine bir final heyecanı yaşamadı." 

"Tanjeviç iyi hoca" 
"TANJEVİÇ çok önemli bir basketbol adamı. Aydın Örs'le de büyük başarılara imza attık. Sonra bazı sorunlar yaşandı. Ama yine madalya aldığımız günlere döneceğimize inanıyorum. Olabileceğim en iyi oyuncu olmak istiyorum. İki sezonda 1 Doğu Konferansı, 1 NBA finali oynamış olacağım. Fena bir başlangıç değil. Ender Arslan, draft'ta ismini yazdırdı. Yetenekli bir oyuncu. NBA'de oynayacak isimler arasına, Joe Dumars'ın da çok beğendiği Kerem Gönlüm ve Kaya Peker'i alabiliriz". 



</TEXT>
</DOC>
