<DOC>
<DOCNO> 231324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy04.html </URL>
<DATE> 2004/04/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Türk büyükelçilere ''son dakika'' talimatı 
</HEADLINE>
<TEXT>

     BM Genel Sekreteri Kofi Annan'ın dün yaptığı, tarafların razı olması durumunda Kıbrıs'ta 24 Nisan'da yapılması öngörülen referandumları ertelemeyi değerlendirecekleri açıklaması Ankara'yı alarma geçirdi. 
     Dışişleri Bakanlığı, AB başkentleri ve Washington'daki Türk büyükelçilerine acil talimat göndererek "referandumun ertelenmemesi" için girişimde bulunmalarını istedi. 
     Türk büyükelçilerden, bulundukları ülkelerin hükümetlerine dün ve bugün "Kıbrıs müzakerelerinde çok taraflı bir mutabakat oluştu. Bu mutabakatı saptırmak veya ertelemek mümkün değildir. Türkiye, BM'nin öngördüğü 24 Nisan'da referandum tarihine bağlıdır ve tüm tarafların bu yükümlülüklere uymasını beklemektedir. Türkiye referandumların vaktinde yapılması ve her iki halkın iradesine saygı gösterilmesi gerektiğine inanmaktadır" mesajını iletmeleri talimatı verildi. 
     
     DIŞİŞLERİ SÖZCÜSÜNDEN AÇIKLAMA 

     Dışişleri Bakanlığı sözcüsü Namık Tan, Annan Planı'nın Kıbrıs'ta 24 Nisan'da referanduma götürülmesi için herkesin sorumluluğunu yerine getirmesi gerektiğini bildirdi. Tan, referandumun ertelenmesinin Plan'ın temel hareket noktasına aykırı olduğunu söyledi Tan, Dışişleri Bakanlığı'nın haftalık basını bilgilendirme toplantısında, 24 Nisan'da yapılması planlanan Annan Planı referandumuna ilişkin açıklamalarda bulundu. 
     Tan, Annan Planı'nın temel felsefesinin Kıbrıs'ta yeni bir ortaklık devletinin kurulması ve birleşik Kıbrıs'ın 1 Mayıs'ta önce AB'ye üye olması olduğunu kaydetti. 
     Bu tarihi AB'nin verdiğine dikkat çeken, birleşik Kıbrıs'ın AB üyesi olmasını zirve kararlarıyla tescil edilen AB politikaları haline getirenin de AB olduğunu vurgulayan tan, New York'ta başlayarak Burgenstock'ta devam eden takvimin bütünüyle uygulanmakta olduğunu ifade etti. 
     Tan, "Türkiye bu takvime ve bu takvim çerçevesindeki sorumluluklarına sadıktır. Bu takvim çerçevesindeki taahhütlerini ve sorumluluklarını bugüne kadar olduğu gibi, çözüm öncesi dönemde olduğu gibi, çözüm sürecinde de aynen devam ettirecektir. Tabiatiyle ilgili taraflardan da aynı şekilde sorumluluklarını yerine getirmelerini beklemek en tabii hakkıdır" dedi. 
     Referandum sürecinde sorulan soruya dikkat çeken Tan, bu sorunun "1 Mayıs'ta AB'ye birlikte girmeyi kabul ediyor musunuz" sorusu olduğunu belirtti. Tan, bu sorunun 1 Mayıs'tan sonra sorulmaya uygun bir soru olmadığını ve tamamen anlamını yitireceğini ifade etti. Tarafların referandum yasalarını da çıkardığını anımsatan Tan, "Bu çerçevede ertelemeden bahsetmek Annan Planı'nın öngördüğü temel hareket noktasına, çerçeve, parametreler ve felsefesine bütünüyle aykırıdır" diye konuştu. 
     
</TEXT>
</DOC>
