<DOC>
<DOCNO> 204508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/yasam/yas04.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm çukuru 26 saat açık kaldı 
</HEADLINE>
<TEXT>

   Pendik'te, iki küçük kardeşin ölümüne neden olan İSKİ çukurunun çevresi, tam 26 saat sonra tahta çitle çevrildi 
      M. AKİF ERDEM, GÖKHAN KARAKAŞ İstanbul 
   
   Ertuğrulgazi Mahallesi Mevlana Sokak'ta önceki gün Sadullah 6 ve Hakan Kılınç'ın 4 canını alan beş metre derinliğindeki çukur, şans eseri başka can almadan, tam 26 saat sonra kapatılabildi. 
   Çukura dün önce İSKİ Atıksu Daire Başkanı Tevfik Göksu geldi. Göksu, çukur ve çevresini inceleyip fotoğraf çekti. Taşeron firmanın çukuru daha önce teslim etmesi gerektiğini söyleyen Göksu, logarın tıkanmasından haberleri olmadığını öne sürdü. Ertuğrulgazi Mahallesi Muhtarı Rahmi Can'a ait olduğu öne sürülen iki tarlanın su ihtiyacı için çukurda su biriktirilmiş olabileceği iddia edilse de, Can, "Zaten iki kuyum var. İddialar asılsız" dedi. 
   
   Aile dava açacak 
   Ardından, İSKİ adına kazıyı yapan Seda İnşaat firmasından altı işçi dün 16.00 sıralarında bir kamyonla çukurun bulunduğu yere geldi. İşçiler, kamyondan indirdikleri tahtalarla çukur çevresine çit ördü. 
   Çukurda boğulan iki kardeşin çenazeleri dün memleketleri Bartın'a götürülürken, aile sorumlular hakkında maddi, manevi tazminat davası açacaklarını söyledi. 
   Pendik Cumhuriyet Savcılığı'nın da olayla ilgili soruşturma başlattığı öğrenildi. 
   
   
</TEXT>
</DOC>
