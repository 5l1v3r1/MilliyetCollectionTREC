<DOC>
<DOCNO> 246953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur38.html </URL>
<DATE> 2004/06/10/ </DATE>
<TIME> 19.02 </TIME>
<AUTHOR>  </AUTHOR>
<HEADLINE>
İzmit ve Mersin'de NATO karşıtı gösteriler... 
</HEADLINE>
<TEXT>

     İzmit ve Mersin'de, NATO karşıtı gösteriler yapıldı. 
     Kocaeli Sendikalar Birliği'ne KSB üye sendikaların yöneticileri, Perşembe Pazarı'nda, NATO karşıtı bildiri okudu. 
     KSB dönem sözcüsü Hasan Hüseyin Çakar, burada yaptığı konuşmada, ''ABD'nin Irak'taki katliamlarına Türkiye'nin ortak edilmesine izin vermeyeceklerini'' söyledi. İstanbul'da yapılacak NATO Zirvesi'nin engellenmesi için pazar esnafından ve İzmit halkından destek isteyen Çakar, konuşmasının ardından sendika yöneticileriyle beraber ''NATO'ya ve BOP'a Hayır'' başlıklı bildiri dağıttı. 
     Mersin Kadın Platformu üyeleri de AK Parti İl Başkanlığı binası önünde toplanarak, NATO karşıtı sloganlar attılar. 
     Platform sözcüsü Songül Tatar, NATO Zirvesi'nin İstanbul'da yapılmasını istemediklerini ifade ederek, savaşa yönelik etkinliklerden en çok kadın ve çocukların etkilendiğini, buna karşı mücadelelerinin süreceğini söyledi. 
     
</TEXT>
</DOC>
