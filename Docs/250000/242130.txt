<DOC>
<DOCNO> 242130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko01.html </URL>
<DATE> 2004/05/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Fiskobirlik, 2003 ürünü fındığı satışa çıkarıyor... 
</HEADLINE>
<TEXT>

     Fındık Tarım Satış Kooperatifleri Birliği FİSKOBİRLİK Yönetim Kurulu Başkanı Salih Erdem, ellerinde bulunan 2003 ürünü fındığın 7 bin tonunu, kilogramı 5 milyon liradan satışa çıkarma kararı aldıklarını söyledi. 
     Erdem, AA muhabirine yaptığı açıklamada, FİSKOBİRLİK'in 2003 ürünü fındık alım kampanyasında ortağı olan üreticiden 8 bin 168 ton ürün aldığını belirterek, ''Yönetim kurulu olarak 7 bin tonunu, 5 milyon liradan satışa çıkarılması kararı aldık. Amacımız hem piyasaların ihtiyacı olan fındığı karşılamak hem de para kazanmak'' dedi. 
     2003 ürünü fındığın brüt 2 milyon 500 bin lira taban fiyat üzerinden alındığını anımsatan Erdem, ''Bu satıştan yüzde 100 oranında bir kar etmeyi hedefliyoruz. Satışımız, KDV hariç, 5 milyon lira 50 randımanlı üzerinden açık ihale usulü olacak'' diye konuştu. 
     Fındık satışının, 26 Mayıs'ta FİSKOBİRLİK Genel Müdürlüğü'nde yapılacağı bildirildi. 
     
</TEXT>
</DOC>
