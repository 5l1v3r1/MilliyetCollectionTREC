<DOC>
<DOCNO> 216786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur03.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu sürücüler dikkat .. Yollarda ''gizli buzlanma'' var 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM , yollardaki ''gizli buzlanma''ya karşı sürücülere daha dikkatli olmaları konusunda uyardı. 
     AKOM yetkilileri, kentte gün boyunca süren yağışların ardından hava sıcaklığının düşmesiyle yollarda oluşan gizli buzlanmanın trafik açısından önemli risk oluşturduğunu kaydettiler. 
     Haliç, Fatih Sultan Mehmet, Boğaziçi ve Unkapanı köprüleri başta olmak üzere tüm köprü girişleri ile TEM Otoyolu, E-5 Karayolu ve Sahil Yolu üzerinde buzlanma olduğunu bildiren yetkililer, sürücülerin hız yapmamaları ve dikkatli seyretmeleri gerektiğini vurguladılar. 
     Kentte, saat 17.00'den itibaren şu ana kadar yollardaki buzlanma nedeniyle 100'ün üzerinde hasarlı trafik kazası meydana geldiğini belirten yetkililer, özellikle rampalı bölgelerin araç trafiği için büyük tehlike oluşturduğunu bildirdiler. 
     AKOM yetkilileri, yollardaki buzlanmaya karşı yapılan tuzlama çalışmalarının, bazı bölgelerde yoğun trafik nedeniyle gerçekleştirilemediğini belirterek, sürücülerin ana arterlerde orta şeritleri işgal etmemelerini istediler. 
     Yetkililer, bazı yollarda, yaşanan kazalar nedeniyle trafik yoğunluğu olduğunu da ifade ederek, tuzlama çalışmalarının sabah saatlerine kadar aralıksız süreceğini kaydettiler. 
     
</TEXT>
</DOC>
