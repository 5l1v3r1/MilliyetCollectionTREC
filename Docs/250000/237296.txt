<DOC>
<DOCNO> 237296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur20.html </URL>
<DATE> 2004/05/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Trabzon Valisi Tamer Levent'e kızdı Pis sarhoş, ağzı içki kokuyor 
</HEADLINE>
<TEXT>

     TRABZON, DHA 

Trabzon'da başlayan 5'inci Karadeniz'e Kıyısı olan Ülkeler Tiyatro Festivali'nin açılış töreni sırasında skandal yaşandı. Trabzon Valisi Aslan Yıldırım, çelengi birlikte koyma teklifini reddettiği ve kendisiyle eli cebinde konuştuğu için kızdığı Devlet Tiyatroları Genel Müdür Yardımcısı Tamer Levent için "Pis sarhoş. İçmiş, içmiş gelmiş buraya. Kokudan yanına yaklaşılmıyor'' dedi. Vali Yıldırım'ın savcılığa suç duyurusunda bulunmasının ardından alkol testi için hasatneye gönderilen Tamer Levent, 120 promil alkollü çıktı. 
     Festivalin açılış ve çelenk koyma töreni için Trabzon Valisi Aslan Yıldırım, Belediye Başkanı Volkan Canalioğlu, Jandarma Alay Komutanı Albay Şinasi Çaşkurlu, Devlet Tiyatroları Genel Müdür Yardımcısı Tamer Levent, yerli ve yabancı tiyatrocular, dün sabah Trabzon Valiliği önündeki tören alanında toplandı. Sıra çelenk koyma törenine geldiğinde Devlet Tiyatroları Genel Müdür Yardımcısı Tamer Levent, Vali Aslan Yıldırım'a, Kültür ve Turizm Bakanlığı'nın çelengini Atatürk Anıtı'na birlikte koymayı teklif etti. Vali Yıldırım ise "Sizin bakanlığınızın çelengi. Buyurun siz koyun'' yanıtı verdi. Vali Yıldırım, Trabzon Devlet Tiyatrosu Müdürü Murat Gökçer'i kastederek, "Murat'la koyabilirsiniz'' dedi. 
     
     GERGİN DİYALOG 

     Genel Müdür Yardımcısı Tamer Levent, törendeki yerine geçtikten sonra Vali Yıldırım'a dönerek sözlerine devam etti. Sinirlendiği gözlenen Vali Yıldırım da "Hayret birşey. Ben senin çelengini niye koyacağım'' diye söylendi. Bundan sonra bakanlık çelengini Devlet Tiyatroları eski Genel Müdürü Cüneyt Gökçer'in yeğeni olan Trabzon Devlet Tiyatroları Müdürü Murat Gökçer koydu. 
     
     ARAYA GİRDİLER 

     Saygı duruşunda bulunulması ve İstiklal Marşı'nın okunmasından sonra da Vali Aslan ile Genel Müdür Yardımcısı Levent arasındaki gergin diyalog devam etti. Murat Gökçer konuşma yaptığı sırada Tamer Levent'in elleri ceplerinde kendisinin yanına yaklaşması üzerine Vali Yıldırım, "Devletin valisinin yanına nasıl geliyorsun. Ellerini cebinden çıkart'' diye uyardı. Tamer Levent ise ellerini cebinden çıkartmayacağını söyledi. 
     Vali Yıldırım, Levent'in üzerine doğru birkaç adım attı. Kültür ve Turizm İl Müdürü Mehmet Öncel Koç, araya girerek Tamer Levent'i uzaklaştırdı. CHP'li Belediye Başkanı Volkan Canalioğlu da Vali Yıldırım'ı yatıştırmaya çalıştı. Yapılacak tören konuşmalarını dinlemek için herkes yeniden alandaki yerini alırken Vali Yıldırım'ın, "İçmiş içmiş, şarhoş pis. Gelmiş buraya. Ayıp be. Genel Müdür, sarhoş. Kokudan yanına yaklaşılmıyor'' dediği duyuldu. 
     Törenin son bölümünde konuşma yapmak için kürsüye gelen Devlet Tiyatroları Genel Müdür Yardımcısı Tamer Levent, yaşanan tartışmadan hiç bahsetmezken, bir hafta sürecek festivale katılan ekiplere teşekkür etmekle yetindi. 
     
     ALKOL TESTİNE GÖNDERDİ 

     Vali Yıldırım, tören sonunda Devlet Tiyatroları Genel Müdür Yardıcısı Tamer Levent, hakkında cumhuriyet savcılığına başvurarak görev yerinde alkollü bulunmak' ve Valiliğe hakaret' suç duyurusunda bulundu. 
     Tamer Levent, törenden sonra gititği Zorlu Otel'den polhis ekiplerince alınarak önce Trabzon Emniyet Müdürlüğü'ne getirildi. İfadesi alınan Levent, buradan Trabzon Numune Hastanesi'ne getirilerek alkol testinden geçirildi. Tamer Levent'in testte 120 promil alkollü olduğu saptandı. Savcılığın talimatıyla Tamer Levent serbest bırakılırken, evraklar soruşturma için savcılığa gönderildi. 
     Devlet Tiyatroları Oeparo ve Bale Çalışanları Yardımlaşma Vakfı Başkalığı görevini de yürüten Devlet Tiyatroları Genel Müdür Yardımcısı Tamer Levent gazetecilere "Ben valiyle atışmadım. Burada bana sarhoş denilecek durum yok. Akşam alkol almıştım, gündüz almadım'' diye konuştu. 
     
     VALİ SARHOŞTU, FAZLA İÇMİŞTİ 

     Olayla ilgili gazetecilerin sorusunu yanıtlayan Trabzon Valisi Aslan Yıldırım, olayı büyütmek istemediğini ancak Tamer Levent'in neden olduğu olayı Kültür ve Turizm Bakanlığı'na bildireceğini söyledi. 
     Vali Yıldırım, "Adam, eli cebinde, gayet saygısız şekilde devletin valisiyle konuşmaya çalıştı. Çelengi kendilerinin bırakması yeterlidir. Sarhoştu, fazla içki almıştı. Sanatkarlar biraz terbiye hudutlarını aşıyorlar. Halbuki, nezaket kurallarını çok iyi bilmeleri lazım. Bu saygısız davranışını bakanlığa bildireceğim'' dedi. 
     
     TAMER LEVENT "GÖZ ALTINDA DEĞİLİM" 

     Devlet Tiyatroları Genel Müdür Yardımcısı Tamer Levent 5'inci Uluslararası Karadeniz'e Kıyısı Olan Ülkeler Tiyatro Buluşması'nda Trabzon Valisi Adil Yazar ile tartıştığı ve göz altına alındığı iddialarına karşı "Gözaltında değilim" dedi. 
     Edinilen bilgiye göre, 5'inci Uluslararası Karadeniz'e Kıyısı Olan Ülkeler Tiyatro Buluşması nedeniyle Trabzon merkezindeki Atatürk heykeline çelenk koyma sırasında, Vali Adil Yazar ile Devlet Tiyatroları Genel Müdür Yardımcısı Tamer Levent'in arasında gerginlik yaşandı. 
     Tamer Levent'in çelengi birlikte koyalım önerisine Vali Yazar'ın "Her bakan yerine ben mi çelenk koyacağım siz kendiniz koyun" dediği iddia edildi. Bunun üzerine çelengi Devlet Tiyatroları Müdürü Murat Gökçer'in koyduğu belirtildi. Bu sırada Vali Yazar'ın Tamer Levent'in arkasından "Pis sarhoş", "Sanatçılar içkili geliyorlar, adabı bilmeliler" dediği savunuldu. 
     Yeniden Vali Yazar'ın yanına gelen Tamer Levent'e Yazar'ın "Sen ne biçim devlet memurusun, benimle konuşurken ellerini cebinden çıkar" dediği öne sürüldü. 
     Alkol testi için karakola götürülen Tamer Levent ANKA'ya yaptığı açıklamada "Hiç gerek yoktu ama alkol testi yaptırdık. Şu anda gözaltında değilim. Benim açımdan hiçbir sorun yok. Sanırım bana bir suçlama olmuş. Kişisel olarak işitmedim. Sorunun nereden kaynaklandığını bilmiyorum" diye konuştu. 
     
</TEXT>
</DOC>
