<DOC>
<DOCNO> 229963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo03.html </URL>
<DATE> 2004/04/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Herkes yanıldı Devler silindi, sürprizler eledi 
</HEADLINE>
<TEXT>

     Bu sezon başında kuşkusuz Real Madrid ve ve son şampiyon Milan Şampiyonlar Ligi'nin en büyük favorisiydi, birçok futbolsever ise "en iyi futbol oynayan takım" olarak gösterilen Arsenal'in ilk Avrupa şampiyonluğuna ulaşacağını düşünüyordu. Ve bu 3 ekip de Avrupa'nın en büyük 4 takımı arasına giremedi... 
     Real Madrid fiyaskosu 
     Yıldızlarla dolu kadrosu nedeniyle 'Galaksi takımı' unvanıyla anılan Real Madrid maddi imkansızlıklar nedeniyle sezon başında batma tehlikesi yaşayan Monaco’ya elenip, Şampiyonlar Ligi’ne veda etti. 
     Ronaldo, Roberto Carlos, Zidane, Raul, Figo, Beckham... Dünyanın en pahalı futbolcularını kadrosunda barındıran ve gıptayla bakılan Real Madrid, Monaco’ya 3-1 yenilerek, Şampiyonlar Ligi’ne şok bir şekilde çeyrek finalde havlu attı. 
     4-2’nin rövanşında Raul ile öne geçmesine rağmen Giuly 2 ve Morientes’e engel olamayan Real, 5 yıl aradan sonra yarı finali göremeden Devler Ligi’ne veda etti. Kupadan sonra Avrupa’da da teslim bayrağını çeken Real’in tutunacak tek dalı olarak La Liga lig şampiyonluğu kaldı. 
     
     YERYÜZÜNE HOŞGELDİNİZ 

     Yenilgiyi manşetlerden veren İspanyol gazetelerinden As, Real için "Yeryüzüne hoşgeldiniz" başlığını kullandı. Marca, "The End" diye yazarken, El Mundo, "Tam yıkılma", El Pais ise "Madrid’in gizemi Monaco’da düştü" ifadesini kullandı. 
     Büyük hüsran sonrası ise takımda taşlar yerinden oynayacak gibi. Teknik direktör Queiroz’un da sezon sonunda gönderilmesi bekleniyor. Kontratının son yılında olmasına rağmen henüz sözleşmesini yenilemeyen Roberto Carlos’un ismi de Chelsea ile anılıyor. 
     Milan paramparça 
     Son şampiyon Milan, bir önceki turda Juventus'u kupanın dışına iten Dopertivo'ya elenmekten kurtulamadı. Kırmızı siyahlılar 4-1’in rövanşında Deportivo’ya 4-0 gibi tarihi bir skorla yenilerek büyük şok yaşadı. 
     Karşılaşmanın sonrasında açıklama yapan Milan Teknik Direktörü Carlo Ancelotti "Beklemediğimiz ve hesapta olmayan kötü bir mağlubiyetti. Ne diyeceğimi bilemiyorum. Artık elimizde sadece İtalya Ligi kaldı. Futbolda böyle şeylerin olduğunu da öğrendik. Deportivo’yu kutluyorum. Müthiş bir futbol sergileyip bizi elediler. Kupayı kazanacaklarına inanıyorum" dedi. 
     En ilginç açıklama ise Deportivo’nun hocası Irrueta’dan geldi "Benim için bir hayal gerçekleşti. Çok zor bir işti ancak başardık. İlk yarıda üç gol atmamıza rağmen rahat değildik..." 
     Chelsea tarih yazdı 
     Şampiyonlar Ligi’nin Londra derbisinden zaferle çıkan taraf ise Arsenal’i 2-1’le geçen Chelsea oldu. 
     Ezeli rakibinin Avrupa’daki ilk şampiyonluk rüyasını bitiren Mavi-Beyazlılar, Highbury’de 1990’dan bu yana ilk kez kazandı. 
     Henüz 4 gün öncesine kadar 3 kupa birden alma planları yapan Arsenal, geçen cumartesi M.United’a elendi, önceki gün de Chelsea karşısında tutunamadı. Kırmızı - Beyazlılar’da şimdi bir maç eksiğiyle 4 puan önde bulundukları Premier Ligi de kaybetmenin korkusu yaşanıyor. 
     Kararlı adımlar Porto 
     Son UEFA şampiyonu Porto ise bir önceki turda Manchester United'ı saf dışı eleyerek büyük sükse yaparken, çeyrek finalde de Fransız temsilcisi Lyon'u eledi ve Avrupa'nın en büyük 4 takımı arasına adını yazdırdı. 
     İlk maçta rakibini 2-0 yenen Portekiz ekibi, Lyon’la deplasmanda 2-2 berabere kaldı ve yarı finale yükseldi. 
     Şampiyonlar Ligi’nde yarı final eşleşmeleri şöyle Chelsea-Monaco, Porto-Deportivo. 
     
</TEXT>
</DOC>
