<DOC>
<DOCNO> 230464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonyas03.html </URL>
<DATE> 2004/04/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İşte dünyanın en pahalı otelleri... 
</HEADLINE>
<TEXT>

     Amerikan Forbes dergisinin ''dünyanın en pahalı otelleri'' listesinde ilk sırasında bulunmaya, yemek, içki ve diğer hizmetlerin bedeli hariç geceliği 5000 dolar olan MGM Grand'daki The Mansion hak kazandı. 
     Microsoft'un kurucusu Bill Gates'e ait iki otelin de listede yer aldığı belirtilirken, bu otellerin Seychelles adalarındaki Fregate Island Private ve Fiji'deki The Wakaya Club olduğu kaydediliyor. 
     Buralarda konaklamak ya da tatil yapmak için dolar milyarderi ya da en azından milyoneri olmak gerektiğinin altını çizen Forbes'e göre, pahalı otellerin ortak özelliklerini uzak diyarlarda ve özellikle Afrika'ya yakın bölgelerde yer almaları oluşturuyor. 
     Geçen iki yıl boyunca dünyanın en pahalı suitleri sıralamasını yapan Forbes'in, bu yıl küçük bir değişiklik yaparak, hep pahalı olan suitlere bakmaktansa gecelik fiyatları asgari 1395 dolardan başlayan dünyanın en pahalı otellerini sıralamayı tercih ettiği belirtiliyor. 
     Bu niteliğe sahip otellerin sıralanmasıyla geceliği 1395 dolar olan Florida Keys'teki Little Palm Island otelinden başlayarak dünyanın en pahalı oteli olan MGM Grand'daki The Mansion'a uzanan bir listenin oluşturulduğu kaydediliyor. 
     Fiyat tarifeleri dışında Forbes'in en pahalılar listesinde yer alan otellerin kendi aralarında çok az ortak noktalara sahip oldukları belirtilirken, The Wakaya Club ya da Fregata Island Private gibi bu otellerin çoğunun Afrika yakınlarında ama yerleşim yerlerinin uzağında olan özel adaların kıyılarında yer aldıkları belirtiliyor. 
     Bütün ihtiyaçlarının uzak yerlerden sağlandığı, hatta kullandıkları su ve elektriğini bile kendileri üretmek durumunda kalan bu otellerin yerleşim yerlerine uzaklığı oranında fiyatlarının da arttığı ifade ediliyor. 
     Bu otellerin her yıl düzenli şekilde fiyatlarını artırdığı belirtilirken, Turtle Island'ın yoğun ziyaretçi sezonundaki fiyatının 1975 dolardan başladığı, düşük ziyaretçi sezonunda ise bu fiyatların, pazarlığa tabi olmak kaydıyla 1646 dolara kadar düştüğü kaydediliyor. 
     Müşteriler 1400, 2000, hatta 5000 dolar karşılığında bu otellerin çoğu, yiyecek, pahalı Fransız şarapları, çamaşır servisine kadar fiyatlara her şeyin dahil olduğu oteller durumunda. 
     Ancak dünyanın en pahalı oteli durumundaki The Mansion'un fiyatı sadece oda bedelini içeriyor. Yemekler ve alınan alkollü içecekler ayrıca faturalandırılıyor. Bu otelin konuklarının bu büyük paraları daha çok, binlerce metrekarelik alanlarda yer alan ve duvarlarında hakiki Picasso tabloları bulunan geniş mekanlara ve ''bu tür yerlere bile para ödeyebilecek güçleri olduğunu'' göstermenin getirmiş olduğu prestije ödedikleri kaydediliyor. 
     
</TEXT>
</DOC>
