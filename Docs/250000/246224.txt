<DOC>
<DOCNO> 246224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko24.html </URL>
<DATE> 2004/06/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Yapı Kredi'den "Benim param" uygulaması... 
</HEADLINE>
<TEXT>

     Yapı ve Kredi Bankası, müşterilerine yaptıkları işlemlerin hacmine göre kazanacakları sayılar aracılığıyla avantaj ve indirim sağlayacak ''Benim Param'' uygulamasını başlattı. 
     Basın toplantısıyla duyurulan ''Benim Param'' uygulamasında sayı kazandıran işlemler, vadeli, vadesiz ve yatırım hesabı, bireysel krediler, kredili mevduat hesabı, fatura ödeme, otomatik fatura ödemeleri, Worldcard dönem borcu ve senetsiz taksit sistemi gibi bireysel bankacılık hizmetlerinden oluşuyor. 
     Müşteriler örneğin kullandıkları krediden, ödedikleri faturalardan sayı kazanabilecekler. Müşteri, yaptığı işlemlerin hacmine bağlı olarak her ay hesaplanacak sayısına göre, ekstra worldpuan kazanımı, şube ve Teletel'de öncelik, Medline acil sağlık hizmeti gibi avantajlar ile bankacılık ücretlerinde indirim olanağı elde edebilecek. 
     Yapı ve Kredi Bankası Genel Müdür Yardımcısı Tülay Güngen, uygulamayı tanıtırken yaptığı konuşmada, tüm dünyada olduğu gibi Türkiye'de de bireysel bankacılıkta rekabetin giderek arttığına dikkat çekti. 
     Müşterilerinin gözünde nasıl daha iyi bir banka olabileceklerini araştırdıklarını kaydeden Güngen, yaptıkları araştırma sonucuna göre, müşterilerin güven, kolaylık, yüksek hizmet kalitesi ve uygun fiyat istediklerinin görüldüğünü ve böylece ''Benim Param'' uygulamasını hayata geçirdiklerini anlattı. 
     Güngen, sistemde müşterilerinin yaptıkları işlem hacmine göre sayı kazandıklarına işaret ederek, yaptıkları hesaplamaya göre, 0-29 arasındaki sayıya sahip müşterinin yıllık avantajının 142 milyon lira, 30-59 arasındaki sayıya sahip müşterinin yıllık avantajının 347 milyon lira, 60 ve üzeri sayıya sahip müşterinin yıllık avantajının ise 686 milyon lira olacağını bildirdi. 
     Tülay Güngen, ''Benim Param''ın logosunun Yapı Kredi logosundaki kuştan esinlenerek yaratılan bir ''el'' olduğunu belirtti. 
     
     9 MİLYON MÜŞTERİ 
     Bankanın 9 milyon müşterisinden 4,5-5 milyonunun aktif olduğunu kaydeden Güngen, yeni uygulama sayesinde öncelikle bu müşterilerini korumayı ve sayılarını artırmayı hedeflediklerini bildirdi. Güngen, ''Bu uygulama Yapı Kredi'nin bireysel bankacılıktaki yerini daha da sağlamlaştıracak'' dedi. 
     ''Benim Param'' uygulamasına isteyenler Yapı Kredi şubelerinden, Yapı Kredi Sınırsız Bankacılık üyeleri ise internet üzerinden Teleweb'i www.teleweb.com.tr ya da Telefon Bankacılığı Teletel'i 444 0 444 kullanarak başvurabilecek. 
     Toplantının ardından, yeni uygulamayı anlatan reklam filmi, başrol oyuncusu Mehmet Aslantuğ'un katılımıyla gösterildi. 
     
</TEXT>
</DOC>
