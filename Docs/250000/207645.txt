<DOC>
<DOCNO> 207645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/siyaset/siy05.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aleviler ayakta 
</HEADLINE>
<TEXT>

   Alevi Bektaşi Federasyonu da, Alevilikle ilgili şahsi yorumlar içeren gazete ilanına tepki gösterdi 
      İSTANBUL Milliyet 

   
   İşadamı Cem Çankaya'nın gazete ilanıyla yaptığı Alevilik tanımına tepki gösteren Alevi Bektaşi Federasyonu Başkanı Ali Kenanoğlu, "Bu, Alevileri asimile etme politikasına hizmet ediyor" dedi. 
   Bazı federasyon üyeleriyle birlikte gazetemizi ziyaret eden Kenanoğlu, ilanda Alevi dedelerine ve Alevi toplumuna hakaret edildiğini savundu. Diğer ifadelerin de Alevi toplumuna hakaret anlamına geldiğini savunan Kenanoğlu, şöyle konuştu 
   "'Alevilerin mabedi camiler' deniyor, Aleviler camiye gitmez. Bizim ibadet yerlerimiz cemevleridir. Alevi köylerinin yüzde 90'ında cami yoktur. Olanlar da son 20 yılda asimilasyon politikasının ürünü olarak yapılmıştır. İlanda, hem 'Alevilik din değil' deniyor, hem de 'Aleviler İslamdır' deniyor. Bu da çelişkili. İlanda sanki Alevilerin devletle, orduyla, milletle bir sorunu varmış gibi gösteriliyor. Bu ilana Alevi toplumunun tamamı büyük tepki duydu." 
   
   İlanı yadırgadık 
   İlanı veren kişinin emlakçılık yaptığını, bu nedenle pahalı bir ilan vermesini yadırgadıklarını da sözlerine ekleyen Kenanoğlu, şöyle devam etti 
   "Çok iyi niyetli düşünürsek ya bu kişi, bu politikalardan etkileniyor ya da kendisini başka güçler yönlendiriyor. Kendisiyle görüştüm, ortaokul mezunu olduğunu, mahallesinde Alevi olduğu için yanlış anlaşılmaların önüne geçmek için böyle bir ilan verdiğini söyledi. 
   Rasgele bir insan çıkıp sınırlı bilgi birikimiyle, Aleviliği donmuş ve tartışmalı kalıplara dökerek, provokasyonlarla dolu bir içerikle bir ilan yayımlatıyor. Bildirinin içindeki karmaşık felsefenin ve arkasındaki gücün kimler olduğunu merak ediyoruz." 
   
   
   
</TEXT>
</DOC>
