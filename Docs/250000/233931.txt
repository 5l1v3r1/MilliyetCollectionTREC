<DOC>
<DOCNO> 233931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur15.html </URL>
<DATE> 2004/04/22/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
MEB, burs yönetmeliğini değiştirdi 
</HEADLINE>
<TEXT>

     Parasız yatılı okuyan öğrencilere verilen bazı ayni yardımların miktarları yeniden belirlendi. 
     Milli Eğitim Bakanlığı, okullarda burslu ve parasız yatılı öğrenci okutulmasına ilişkin yönetmeliğin bazı maddelerini değiştirdi. 
     Resmi Gazete'nin bugünkü sayısında yayımlanarak yürürlüğe giren yönetmeliğe göre, okullarda parasız yatılı öğrenim gören öğrencilere her yıl 3'er adet gömlek, 3'er adet takım iç çamaşırı, 4'er çift çorap, 2'şer adet el ve yüz havlusu verilecek. 
     Engelli öğrenciler, bu amaçla açılmış özel eğitim ilköğretim okullarında, sınava girmeden parasız yatılı okuyabilecekler. Bu durumdaki öğrencilerin velileri, belirlenecek eğitim-öğretim yılı takvimine göre en yakın il milli eğitim müdürlüklerine başvurabilecek. 
     Bu öğrenciler ayrıca, Devlet Parasız Yatılılık ve Bursluluk Sınavı'na da girerek, burslu okuyabilecek ya da istedikleri bir özel eğitim okuluna veya kaynaştırma eğitimine devam edecekleri okula kayıt yaptırabilecekler. 
     
     KONTENJANLAR YENİDEN DÜZENLENDİ 
     Yönetmelikle okullardaki parasız bursluluk ve yatılılık kontenjanları da yeniden düzenlendi. Kontenjanların yüzde 15'i Sosyal Hizmetler ve Çocuk Esirgeme Kurumu Kanunu kapsamına giren öğrencilere, yüzde 10'u oturdukları yerde ilköğretim okulu bulunmayan öğrencilere, yüzde 25'i öğretmen çocuklarına, yüzde 50'si de diğer öğrencilere ayrılacak. Eski yönetmelikte ''oturdukları yerde ilköğretim okulu bulunmayan öğrenciler'' için yüzde 30, diğer öğrenciler için yüzde 30 oranında kontenjan ayrılmıştı. 
     
</TEXT>
</DOC>
