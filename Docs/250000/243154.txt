<DOC>
<DOCNO> 243154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/siyaset/siy01.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT, Kürtçe yayına başlıyor 
</HEADLINE>
<TEXT>


TRT Genel Müdürü Demiröz, anadilde yayına geçilmesi için yasal değişikliğe gerek bulunmadığını açıkladı 

ANKARA Milliyet 


TRT Yönetim Kurulu, anadilde yayın için altyapı çalışmalarına başlama kararı aldı. TRT Genel Müdürü Şenol Demiröz, anadilde yayına geçilmesi için yasal değişikliğe gerek bulunmadığını, ancak ne zaman başlanacağına ilişkin kesin tarih veremeyeceğini söyledi. 
Kamuoyunda Kürtçe yayın yönetmeliği olarak bilinen anadilde yayın yönetmeliğinin yürürlüğe girmesinin üzerinden 4 ay geçmesine rağmen uygulamaya başlanmaması üzerine hükümet harekete geçmişti. TRT Yönetim Kurulu, dün Dışişleri Bakanı Abdullah Gül'ün 3 gün önce RTÜK ve TRT yetkilileriyle yaptığı görüşmenin ardından konuyu ele aldı. Demiröz, toplantının ardından yaptığı açıklamada, "TRT olarak alt kültürlerimizi yansıtan dil ve lehçelerde yayın yapılması için altyapı oluşturulması kararı ittifakla alındı" dedi. 


</TEXT>
</DOC>
