<DOC>
<DOCNO> 228404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun09.html </URL>
<DATE> 2004/04/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Madrid'deki terör operasyonunda 4 terörist öldü 
</HEADLINE>
<TEXT>

     İspanya'nın başkenti Madrid'in yakınında bulunan Leganes yerleşim biriminde dün akşam teröristlerin bulunduğu eve düzenlenen baskın sırasında bomba patlaması sonucu ölen teröristlerin sayısının 4 olduğu açıklandı. 
     Madrid'de 11 Mart'ta düzenlenen ve 191 kişinin ölümüne yol açan terör saldırılarının sorumlularını bulma çerçevesinde düzenlenen baskının bilançosu 5 ölü, 11 yaralı olarak açıklandı. 
     Özel Operasyon Birimi'ne GEO mensup polisler tarafından dün akşam başlatılan operasyon sona ererken, Ulusal Mahkeme Hakimi Teresa Palacios, patlamanın olduğu evin içinde 4 teröristin cesedinin bulunduğunu, ayrıca patlama sırasında 41 yaşındaki 2 çocuk babası GEO'dan bir polisin öldüğünü belirtti. 
     Yaralıların durumlarının ağır olmadığı kaydedildi. 
     Polis kaynakları, teröristlerin teslim olmayarak patlattıkları bombanın büyük olasılıkla 11 Mart saldırılarında kullanılan bombaların benzeri olduğunu düşünüyor. 
     Leganes'teki baskınla ilgili verilen bilgiye göre, 4 katlı binada baskının yapılacağı daireye gelen polislere ilk olarak teröristler tarafından ateş açıldı. Daha sonra da teröristler Kuranıkerim okuyarak ilahiler söylemeye başladı. GEO polisi, içeride ilahi okunduğunu duyunca her şeyin olabileceğini düşünerek, ''Yere yatın'' diye dağırdı ve o sırada bomba patladı. 
     Bu arada, Kuzey Afrikalı oldukları belirtilen teröristlerin yaklaşık bir ay önce bu eve taşındıkları, çevrede kimseye görünmedikleri ifade edildi. Ölen teröristlerden bazılarının 11 Mart saldırılarıyla olası bağlantıları araştırılıyor. 
     Öte yandan, operasyon düzenlenen binanın çevresinde oturan birçok ailenin otellere giderek orada yatmayı tercih ettiği, patlamanın olduğu 4 katlı binanın büyük hasar görmesinden dolayı yıkılacağı açıklandı. 
     
</TEXT>
</DOC>
