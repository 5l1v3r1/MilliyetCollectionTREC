<DOC>
<DOCNO> 211882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun05.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Erdoğan'a "Türkiye'nin imajını değiştirdiniz" 
</HEADLINE>
<TEXT>

     Dışişleri Bakanı Abdullah Gül, Türkiye'nin Kıbrıs yaklaşımının ABD tarafından büyük memnuniyetle karşılandığını belirterek, ABD Başkanı George Bush'un, ''Çok büyük bir adım. Türkiye'nin imajını değiştirdiniz'' dediğini kaydetti. 
     Gül, Türkiye'nin Washington Büyükelçisi Faruk Loğoğlu tarafından, Başbakan Recep Tayyip Erdoğan onuruna verilen resepsiyonda gazetecilerle sohbet etti. Dışişleri Bakanı Gül, Kıbrıs'taki son gelişmelere ilişkin soruları yanıtladı. 
     Türkiye'nin yaklaşımının açık olduğunu kaydeden Gül, Başkan Bush'un, Başbakan Erdoğan ile Beyaz Saray'daki görüşmesinde, Kıbrıs'ta Türkiye'nin tutumu için, ''Türkiye'nin imajını değiştirdiniz. Yaptıklarınız çok önemli. Cesaret verici'' dediğini ve ''Umarım karşı taraf da aynı yaklaşımı gösterir'' sözleriyle, Kıbrıs Rum tarafından da çözüm yönünde adım atmasını beklediklerini söylediğini aktardı. 
     ABD'nin, Türkiye'nin AB üyeliğine verdiği desteğe ilişkin bir soru üzerine Bakan Gül, ''ABD bu yönde desteğinde samimi'' dedi. 
     Bugün ABD Dışişleri Bakanı Colin Powell ile yapacağı ikili görüşmenin normal program çerçevesinde yer aldığını ve önceden planlandığını belirten Gül, bu toplantının özellikle Kıbrıs için düzenlendiği görüşünün doğru olmadığını söyledi. Gül, Kıbrıs'ta Türkiye'nin istediğinin, ''kuvvetli bir yardımcı'' olduğuna işaret ederken, ''Ama bu konu öyle çok öne çıkarıldı ki işin özünü gölgeler hale geldi. Hatta Davos'tan beri öyle gelişti. Müzakerelerde netice alınsın diye düşünüldü. Ancak arabulucu, uzlaştırıcı BM Genel Sekreteri Kofi Annan'dır. Ama Annan görüşmelere her zaman dahil olmayabiliyor'' dedi. 
     Gül, ABD'nin Ermenistan ile ilişkiler konusundaki tutumuna ilişkin soruları yanıtlarken de Haziran ayında yapılacak NATO zirvesinden önce ''bir mesafe, açılım, ilerleme'' olabileceğini kaydetti. Gül, bunun için önce Azerbaycan ile Ermenistan arasında da bir yakınlaşma olması gerektiğini belirterek, Türkiye'nin, bu problemlerle ilgilenen bir diplomasi içinde olduğunu ifade etti. 
     Bakan Gül, ABD Dışişleri Bakanlığı'nın, bazı adli konuları gündeme getirebileceği yönündeki sorulara karşılık da bu konularda hazırlıkların bulunduğunu ve yeri gelirse konuşulacağını kaydetti. 
     
     BUSH'DAN PAPADOPULOS'A MEKTUP 
     Bu arada Washington'daki kaynaklar, ABD Başkanı Bush'un, Kıbrıs Rum yönetimi lideri Tasos Papadopulos'a bir mektup yazarak, Kıbrıs'ta çözüm için irade göstermesini isteyeceğini belirttiler. 
     Diplomatik kaynaklar, Türk tarafının açılımı sonrasında, ABD'nin baskısının Rum-Yunan tarafı üzerinde yoğunlaştığını belirttiler. 
     Beyaz Saray sözcüsü Scott McClellan da son açıklamasında, Güney Kıbrıs'tan da Annan planı temelinde çözüme yönelik siyasi irade göstermesini beklediklerini söylemişti. 
     
</TEXT>
</DOC>
