<DOC>
<DOCNO> 246585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo26.html </URL>
<DATE> 2004/06/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Gaziantepspor, 24 Haziran'da topbaşı yapacak... 
</HEADLINE>
<TEXT>

     Gaziantepspor, 2004-2005 futbol sezonu hazırlıklarına 24 Haziran'da başlayacak. 
     Celal Doğan Tesisleri'nde test ve sağlık kontrolünden geçecek olan Gaziantepsporlu futbolcular, 24 Haziran-13 Temmuz tarihleri arasında kendi tesislerinde yeni sezon hazırlıklarını sürdürecek. 
     Teknik Direktör Nurullah Sağlam, kamp programının birinci etabının tamamen kendi tesislerinde yapılacağını, ancak ikinci etap için yurtdışında bir ülke düşündüklerini belirterek, ''İkinci etap çalışması için şu anda Almanya'yı düşünüyoruz. Ancak, bu henüz netlik kazanmadı. Gaziantep'te teknik ve kondisyon ağırlıklı bir çalışma yapacağız. Almanya programını bazı pürüzler nedeniyle henüz netleştiremedik. Eğer Almanya kampı gerçekleşirse, bu ülkede kamp yapan bazı Avrupa takımları ile hazırlık karşılaşmaları yapmayı planlıyoruz'' diye konuştu. 
     
     TUNUSLU RAADHİ JAADİ OLMADI 
     Bu arada, dış transferde kadrosuna kaliteli 2 yabancı oyuncu almak isteyen Gaziantepspor transfer komitesi üyeleri, Tunus Milli Takımı'nın orta saha oyuncusu Raadhi Jaadi'den vazgeçtiklerini, bu oyuncunun yerine aynı mevkide oynayan ve daha kaliteli olan Libya asıllı milli oyuncu Tarek Ettayeb'i transfer etmeyi düşündüklerini söylediler. 
     Teknik Direktör Nurullah Sağlam'ın raporu doğrultusunda harekete geçen yöneticiler, bu oyuncuyu transfer etmek için çalışmalarını hızlandırdı. 
     Sağlam, AA muhabirine yaptığı açıklamada, ''Tarek orta sahada forvete dönük oynayan, gol atabilen, kıvrak, hızlı ve çok kaliteli bir oyuncu. Bizim aradığımız türden bir futbolcu. Bu oyuncuyu izledim ve izlettirdim, eğer transferi gerçekleştirebilirsek, tribünleri ayağa kaldırırız. Bu transferi mutlaka gerçekleştirmek istiyoruz'' dedi. 
     Sağlam, RC Lens'ten Coridon ve Tarek'in transferlerinin bu hafta sonuna kadar biteceğini ümit ettiğini sözlerine ekledi. 
     
</TEXT>
</DOC>
