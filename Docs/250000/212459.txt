<DOC>
<DOCNO> 212459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/ekonomi/eko03.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel 'alo'da ilk izin bayramdan sonra 
</HEADLINE>
<TEXT>

   Uzak mesafe telefon işletmeciliği başlıyor. Telekomünikasyon Kurumu Başkanı Arasıl, ilk yetki belgesini bayram sonrasında vereceklerini söyledi 
      MERT İLKUTLUĞ İzmir DHA 
   
   Telekomünikasyon Kurumu Başkanı Doç.Dr. Ömer Arasıl, uzak mesafe telefon işletmeciliği için bugüne kadar 12 şirketin başvurduğunu söyledi. Arasıl, "Uzak mesafe telefon işletmeciliği yapılmasına imkan tanıyacak ilk yetki belgesini bayramdan sonra törenle vereceğiz" dedi. 
   Uzak mesafe telefon işletmeciliği, kablo TV platformu işletmeciliği gibi alanlarda Türk Telekom'un tekeli 1 Ocak 2004'ten itibaren kalkarken, özel şirketlerin telefon işletmeciliği yapabilmesi için hazırlıklar son aşamaya geldi. DHA muhabirinin sorularını yanıtlayan Arasıl, dosyaların incelenmesinin icra biriminde bittiğini belirterek şunları söyledi 
   "Daha sonra kurul üyeleri bunları inceleyerek, son kararı alacak. Her girişimin dört dörtlük olmasını istiyoruz. Bunların ilkine de sanırım bayramdan sonra Ankara'da güzel bir törenle ilk uzak mesafe telefon hizmetleri işletmeciliği yetki belgesini vereceğiz. 0800'lü hatlar bu şirketlere verilecek. Aynı numarayı birkaç işletme istiyorsa kura çektireceğiz. Ondan sonra yetki belgelerini vereceğiz." 
   A, B ve C olmak üzere üç tip yetki belgesi verdiklerini belirten Arasıl, en zorunun A tipi lisans almak olduğunu söyledi. A tipi lisansın koşulunun bugün Telekom'un yaptığı şekilde ülke içinde ve ülke dışında her erişim noktasına ulaşmak olduğunu kaydeden Arasıl, "Bu çok zor bir iş, ciddi yatırım istiyor. Turkcell, Aria gibi romaing yapacak bir anlamda. Özel telefon işletmeciliği yapmak için başvuran firmalar arasında Koç, Sabancı, Atlas, Eser gibi şirketler bulunuyor. Başvurucular arasında A, B ve C olmak üzere 3 tip lisans almak isteyenler var'' dedi. 
   Arasıl, "Yakın tarihli dünya örnekleri incelendiği zaman sektöre yüzlerce giriş olup, yüzde 80'inin batarak çıktığı bir tablo var. Örneğin Almanya'da Deuthce Telekom olayı gibi. O zaman firma sayısı çok da eleştirilecek bir şey değil" dedi. Telefon işletmeciliğindeki pazarı 1.5 milyar dolar hesapladıklarını aktaran Arasıl, "Param olsa ben bile girerim" dedi. 
   
   'Telsim için uraşıyoruz' 
   Öte yandan İmar Bankası'na el konulmasından sonra Telsim'le ilgili yaşanan gelişmelere yönelik soruları da yanıtlayan Arasıl, "Hak ve menfaatlar korunarak, Telsim şirketine zarar vermeden mevcut sıkıntıları en kısa sürede çözeceğiz. Kurumun bunun için 6 aydır yoğun bir çalışması var. Hukuki boyutu çok önemli bir olay" dedi. 
   Telsim ve benzeri şirketlerin uluslararası anlamda önemli şirketler olduğunu belirten Arasıl, Telsim'de yönetimle ilgili sorunlar olduğunu söyledi. 
   
   
</TEXT>
</DOC>
