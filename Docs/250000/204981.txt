<DOC>
<DOCNO> 204981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur28.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Selvi Yerel seçimler AKP ile CHP arasında geçecek... 
</HEADLINE>
<TEXT>

     CHP Genel Başkan Yardımcısı Cevdet Selvi, yerel seçimlerin AK Parti ve CHP arasında geçeceğini söyledi. 
     Selvi, AK Parti'nin iktidara geldiği günden itibaren halka verdiği sözlerin hiçbirini yerine getirmediğini öne sürerek, bunun yanında hükümetin, devletin birçok organıyla kavga edip suni gündem yaratmaya çalıştığını kaydetti. 
     AK Parti iktidarının rejimle kavgalı bir görüntü sergilediğini savunan Selvi, ''Hükümetin, Cumhurbaşkanlığı gibi yüce bir makamla sürekli anlaşmazlık içinde bulunması kabul edilemez. Halk, devletle kavgalı olan hükümete cevabını sandıkta verecek. Yerel seçimler, AK Parti ve CHP arasında geçecek'' dedi. 
     Selvi, AK Parti'nin hesap ve mantık işi olan siyaseti doğru gerçekleştirmediğinden dolayı oy veren kesimleri memnun edemediğini anlatarak, hükümetin ülkeyi kaos ortamına sokacak hareketler içerisinde bulunduğunu savundu. 
     
</TEXT>
</DOC>
