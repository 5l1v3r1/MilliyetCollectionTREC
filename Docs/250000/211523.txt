<DOC>
<DOCNO> 211523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo37.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Frank De Boer'dan taraftara veda mesajı... 
</HEADLINE>
<TEXT>

     Galatasaray'dan, İskoçya'nın Glasgow Rangers takımına transfer olan Hollandalı futbolcu Frank De Boer, sarı-kırmızılı taraftarlara teşekkür mesajıyla veda etti. 
     Frank De Boer, ''Sevgili taraftarlar'' diye başlayan ve Galatasaray Kulübü'ne gönderdiği faks mesajında, ''Sizleri ve özellikle takımınıza, oyuncularınıza olan desteğinizi gösteriş biçiminizi hiçbir zaman unutmayacağım. Böyle bir takımda oynamak benim için bir onur ve büyük bir zevkti'' dedi. 
     Hollandalı futbolcu, kendisi ve ailesi için yaptıklarından dolayı kulüp başkanı Özhan Canaydın ve kulüp çalışanlarına da teşekkür ederken, ''Artık kalbimin bir yanının her zaman sarı-kırmızı kalacağına emin olun. Takımın çok kısa zamanda hakettiği konuma ulaşmasını diliyorum'' diyerek duygularını belirtti. 
     
     OLİMPİYAT STADI TEMİZLENDİ 
     Öte yandan Türkiye Kupası 3. kademesinde yarın yapılacak Galatasaray-Çaykur Rizespor maçı öncesi, Atatürk Olimpiyat Stadı'nda zeminin kardan temizlendiği, stada giden tüm yolların da trafiğe açık olduğu bildirildi. 
     Galatasaray Kulübü'nden yapılan açıklamada taraftarlar, sezonun ikinci yarısında İstanbul'daki ilk resmi karşılaşmasına çıkacak sarı-kırmızılı ekibe destek olmaya çağrıldı. 
     
</TEXT>
</DOC>
