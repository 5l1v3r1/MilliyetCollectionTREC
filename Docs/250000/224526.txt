<DOC>
<DOCNO> 224526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy18.html </URL>
<DATE> 2004/03/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gürtuna'nın eşi ''Seçimleri ben kazandım, İstanbul kaybetti'' 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, görev süresini ve bundan sonra izlenecek yol haritasını, ''5 Yıldır Gece Gündüz'' adını verdiği toplantıda değerlendirerek, İstanbullular'a ve çalışma arkadaşlarına veda etti. 
     Cemal Reşit Rey Konser Salonu'nda düzenlenen toplantıda yaklaşık bir saat süren bir sunum yapan Gürtuna ulaşım, altyapı, çevre, deprem, kültür, sanat, spor, tarihi ve sosyal doku alanında yaptıkları yatırımları anlattı. 
     Gürtuna, Ulaşım Master Planı doğrultusunda 30 raylı sistem hattının proje çalışmalarının tamamlandığını, 11 noktada inşaat faaliyetlerine başlandığını ve şu anda 45 kilometre olan raylı sistem uzunluğunun birkaç ay içinde 75 kilometreye çıkacağını söyledi. 
     Proje ve ihale aşamasında olan raylı sistem yatırımlarının yeni yönetimce sürdürülmesi halinde 2 yıl içinde 120, 2010 yılına kadar da 250 kilometreye ulaşacağını belirten Gürtuna, ulaşım yatırımları çerçevesinde 50 kilometre yeni yol, 100'e yakın kavşak, 26 ilçede 214 bin araç kapasiteli otopark yaptıklarını, İDO'nun ulaşım tercihleri içindeki payını yüzde 3'ten yüzde 6'ya çıkardıklarını kaydetti. 
     Bugüne kadar doğalgazdan içme suyuna, yağmur suyundan atık suya kadar 25 bin kilometre altyapı şebekesi döşendiğini belirten Gürtuna, ''Altyapı sorunları artık tarih olmuştur'' görüşünü savundu. 
     Türk Bahçesi, Japon Bahçesi, Şifalı Bitkiler Bahçesi, yarı safarili Hayvanat Bahçesi, Akvaryum ve Botanik Parkı yaptıklarını anlatan Gürtuna, tarihi yarımada, Haliç ve çevresiyle ilgili 75 büyük proje hazırlayarak tarihi mirasın korunması için kararlı bir çalışma yürüttüklerini söyledi. 
     Gürtuna, görev süresi içinde 2 yeni tiyatro binası, 10 kültür merkezi, birçok kütüphane, 16 spor tesisi yaptıklarını olası depreme hazırlık olarak jeoloji haritalarının tamamlandığını, AKOM'un kurulduğunu, Deprem Kestirimleri Projesi, JICA ile Mikrobölgeleme ve Afet Önleme Azaltma Temel Planı ile Deprem Master Planı'nın hazırlandığını kaydetti. 
     ''Güçlü mali yapısıyla ve tek kuruş borcu bulunmayan bir belediye devredecek olmanın gönül rahatlığı içindeyim'' diyen Gürtuna, ''Temennim, İstanbul'un girdiği gelişme ve kalkınma yolunda yönünü kaybetmeden ilerlemeye devam etmesidir. Önümüzdeki dönem içinde ben de İstanbul ve ülkem için düşünmeye, üretmeye ve çalışmaya devam edeceğim. Bana hizmet etme onuru yaşattığı için, İstanbul halkına, 5 yıldan beri bana eşlik eden çalışma arkadaşlarıma, sivil toplum örgütlerine, basın mensuplarına ve ihmal ettiğim eşime teşekkür ediyorum'' dedi. 
     İstanbul Valisi Muammer Güler de, Gürtuna'nın bilgi ve birikimini bundan sonra görev alacak belediye başkanına da aktarmasını isteyerek, hizmetleri için devlet ve İstanbullular adına teşekkür etti. 
     
     ''İSTANBUL KAYBETTİ'' 

     Gürtuna'nın eşi Reyhan Gürtuna da, basın mensuplarının, ''Gürtuna'nın aday olmamasına en çok sizin sevindiğiniz söylendi. Sevindiniz mi '' sorularına, ''Ben mutluyum. Seçimleri ben kazandım, İstanbul kaybetti'' yanıtını verdi. 
     Toplantıya, İstanbul Emniyet Müdürü Celalettin Cerrah, SP'nin İstanbul Büyükşehir Belediye Başkan Adayı Mukadder Başeğmez, işadamları Bülent Eczacıbaşı, Cem Hakko, sanatçı Adnan Şenses, İstanbul Büyükşehir Belediyesi Genel Sekreteri Altan Raşit Civan ile yardımcıları, daire başkanları ve bağlı kurum ve şirketlerin genel müdürleri katıldı. 
     
</TEXT>
</DOC>
