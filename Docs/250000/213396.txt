<DOC>
<DOCNO> 213396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/dunya/adun.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'a evinde rüşvet sorgusu 
</HEADLINE>
<TEXT>

   Bir işadamından rüşvet almakla suçlanan İsrail Başbakanı, konutunda 4 polis tarafından 2.5 saat süreyle sorgulandı. Şaron, yetkililerle işbirliği yaparak bilgi verdi 
      DIŞ HABERLER SERVİSİ 

   
   İsrail Başbakanı Ariel Şaron, İsrailli işadamı David Appel'den rüşvet aldığı iddiaları nedeniyle açılan soruşturma çerçevesinde dün sabah Kudüs'teki konutuna giden dört polis tarafından iki buçuk saat boyunca sorgulandı. 
   İsrail Polis Teşkilatı'nın Uluslararası Soruşturmalar Birimi şefi Yohanan Danino başkanlığındaki ekip, dün sabah saatlerinde Şaron'u sorgulamak üzere konutuna gitti. Polis sözcüsü Gil Kleiman, sorgunun ardından yaptığı açıklamada, Başbakan'ın sessiz kalma hakkını kullanmadığını ve yetkililerle işbirliği yapıp bilgi verdiğini söyledi. Şaron'a, "emlak kralı" Appel'le aralarında geçen bazı telefon konuşmalarına ilişkin sorular sorulduğu belirtiliyor. İsrail Radyosu'na göre Şaron, sorgu sırasında kanuna aykırı hiçbir şey yapmadığını söyledi. 
   Appel hakkında geçtiğimiz ay, Şaron'a 1999 yılında Dışişleri Bakanı olduğu dönemde rüşvet verdiği iddasıyla dava açılmıştı. Savcılık, Appel'i, bir Yunan adasında kumarhane kompleksi kurma projesini desteklemesi karşılığında Ariel Şaron'a 690 bin dolar rüşvet vermekle, oğlu Gilad Şaron'a da "danışmanlık hizmeti" karşılığında 3 milyon dolar ödemekle suçluyor. Savcılığın bir başka iddiası da, emlakçı işadamının, Tel Aviv yakınlarında imara açık bir bölgenin yeniden parsellenmesi karşılığında Şaron'un seçim kampanyasına destek verdiği yönünde. 
   
   İstifası da gündemde 
   İsrail basınına göre, davaya bakan Savcı Menahem Mazuz, bir kaç ay içinde İsrail Başbakanı Şaron'a suçlama yöneltip yöneltmeme konusunda karar alacak. Uzmanlar, bu durumda Şaron'un istifa etmek zorunda kalacağını belirtiyor. Şaron'un suçlu bulunması için, Appel'den "kasıtlı olarak rüşvet aldığının" kanıtlanması gerek. Hakkındaki iddiaları reddeden Appel, önceki gün İsrail televizyonuna yaptığı açıklamada, "Şaron'un Yunan adası projesinden haberi yok" dedi. 
   Öte yandan, İsrail Başbakanı'nın, geçtiğimiz günlerde açıkladığı Gazze Şeridi'ndeki Yahudi yerleşimlerini boşaltma planının, rüşvet iddialarını örtbas etmek ve gündemi değiştirmek amacı taşıdığı öne sürülüyor. Şaron'un "Gerekirse referanduma sunarım" dediği plan, ülkede büyük tartışma yarattı. 
   
   
</TEXT>
</DOC>
