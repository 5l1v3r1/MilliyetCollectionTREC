<DOC>
<DOCNO> 235995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur28.html </URL>
<DATE> 2004/04/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
1 Mayıs'ta miting yeri kaosu .. 
</HEADLINE>
<TEXT>

     Türkiye Devrimci İşçi Sendikaları Konfederasyonu Genel Başkanı Süleyman Çelebi, İstanbul'daki 1 Mayıs kutlamaları için ''Abide-i Hürriyet Meydanı dışında kendilerini ifade edebilecekleri bir alan talep ettiklerini'' bildirdi. 
     Çelebi, DİSK Genel Merkezi'nde, KESK Genel Sekreteri Mustafa Avcı ve İstanbul Tabip Odası Genel Sekreteri Ali Çerkezoğlu ile basın toplantısı düzenledi. 
     ''Bir süredir İstanbul'da 1 Mayıs'ın nerede kutlanacağına ilişkin tartışmanın devam ettiğini'' hatırlatan Çelebi, ''ısrarlı ve kararlı bir biçimde anlatmalarına rağmen bugüne kadar kendilerini anlamamakta direnildiğini'' savundu. 
     ''Temel bir insan hakkını kullanmak istediklerini'' belirten Çelebi, ''toplantı ve gösteri haklarının 12 Eylül zihniyetiyle kısıtlanmak istendiğini'' öne sürdü. 
     Çelebi, sözlerini şöyle sürdürdü 
     ''İstanbul'daki miting alanları bir komisyonca belirlenir, belirlenmiş olan şunlardır diyerek işin içinden kimse sıyrılamaz. Valilik, bir yasayı 'hayır' yanıtı vermek için kullandığında, 'daha olmaz' denilen yerlerde, örneğin Taksim'de yapılmış tören, kutlama, konser, miting ve yürüyüş benzeri onlarca eylem ve etkinliğe nasıl izin verildiğini, izin verilmediyse neden göz yumulduğunu, tüm topluma açıklamak zorundadır.'' ''Çeşitli kaygı, geçmişte yaşanmış ve mağduru oldukları kimi olaylardan yola çıkılarak üretilen gerekçelerin hiçbir anlamının olmadığını'' ileri süren Çelebi, düğünlerde de olay çıkabileceğini söyledi. Çelebi, ''Valilik 'olay çıkıyor' diye düğünleri yasaklamayı düşünüyor mu '' dedi. 
     ''Biz Taksim'i, yani emekçiler için 1 Mayıs alanına mutlak bir hedef diye önümüze koymadık'' diye konuşan DİSK Genel Başkanı Çelebi, ''Valilik ve emniyet yetkilileri tarafından da olumsuzlukları bulunan bir yere mahkum edilmeyi kabul etmediklerini'' bildirdi. 
     Çelebi, ''10 yıldır seçeneklerini sunarak yeni bir yer istediklerini, ancak buna bir yanıt alamadıklarını'' da ifade ederek, ''Bir kez daha yineliyoruz, sunduğumuz seçenekler, valiliğin, İstanbul Emniyet Müdürü'nün bilgisindedir. Yetkilerini kullansınlar, bizlere yeni bir alan göstersinler'' dedi. 
     Konuşmasında Türk-İş yönetimine de seslenen Süleyman Çelebi, ''Yaptıkları açıklamada sunulan 'yasal miting olmazsa biz yokuz' gibi bir gerekçe doğru değildir. Bu gerekçe, 'biz birlikte olmak istemiyoruz'' demekten başka bir anlam taşımaz'' diye konuştu. 
     Çelebi, ''bu konuda İstanbul Valisi Muammer Güler'in taraf olmaması gerektiğini'' de sözlerine ekledi. 
     
     SORULARI YANITLADI 
     Basın toplantısında soruları da yanıtlayan DİSK Genel Başkanı Çelebi, ''İçişleri Bakanı Abdülkadir Aksu ile bugün görüştüklerini ve bu konudaki yaklaşım ve duyarlılıklarını ortaya koyduklarını'' anlatarak, ''Bakan Aksu'nun Vali Güler ile görüştükten sonra kendilerine döneceğini'' kaydetti. 
     ''Ayrıca Başbakan Recep Tayyip Erdoğan'ı da aradığını'' söyleyen Çelebi, ''bu sorunun aynı zamanda 'hükümet sorunu' da olduğunu'' ileri sürdü. 
     ''İçişleri Bakanı ve Vali'yi göreve'' çağıran Çelebi, ''Bu konu, geçiştirilecek bir konu değildir. Alan kapatılarak, 'yasal alan 1 tane, şu alandır' tehdidiyle bu işler çözülmez. Biz gerilim adına politika yapmıyoruz. Çok açık söylüyoruz ki, biz 1 Mayıs'ı kutlayacağız. 1 Mayıs'ta mutlaka alanlarda olacağız. Bu böyle bilinmeli'' dedi. 
     Başka bir soru üzerine de ''Türk-iş'in de içinde bulunduğu bütün görüşmelerde, Taksim dışında Beyazıt Meydanı, Sultanahmet, Şehzadebaşı ve Vatan Caddesi gibi yerlerin olabileceğini ifade ettiklerini'' kaydeden Çelebi, ''ancak bu alanların hiçbirisinin kendilerine sunulmadığını'' bildirdi. 
     ''Ancak bu ısrarlarında devam ettiklerini'' belirten Çelebi, ''Abide-i Hürriyet dışında, kendimizi ifade edeceğimiz bir alanın bize tahsis edilmesini talep ediyoruz. Bu, bize ve emekçilere çok görülmemeli'' diye konuştu. 
     Süleyman Çelebi, ''önerdikleri yerlerle ilgili bir yanıt gelmemesi halinde kararlarının Taksim mi olacağı'' yolundaki soru üzerine, ''Gelmezse biz Taksim'de devam ediyoruz'' dedi. 
     
</TEXT>
</DOC>
