<DOC>
<DOCNO> 226039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/spor/ykocaomer.html </URL>
<DATE> 2004/03/27/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Tekerlekli Sandalye Masa Tenisi 
</HEADLINE>
<TEXT>

   
   Aşağıda sizlere, engelliler konusunda, istenirse yeni bir spor dalının nasıl başlayabilip çok kısa sürede belli başarılara ulaşmasının öyküsünü anlatacağım. 
   1999 yılında Türkiye Engelliler Spor Yardım ve Eğitim Vakfı TESYEV Almanya'dan Milli Takım Başantrenörlerini getirerek Marmara Üniversitesi Spor Yüksek Okulu'nda tekerlekli sandalye masa tenisi antrenörlüğüne giriş seminerini başlattı. Daha sonra TESYEV kendi olanaklarıyla, Almanya'dan getirdiği 100 adet tenis masası, 500 adet raket , 100 adet file ve 20 bin topu Türkiye'de engelli spor kulüplerinden ilgilenenlere dağıttı. 
   Bu arada eski milli masa tenisçi Engin Avcı, talihsiz bir kaza sonucu ortopedik engelli durumuna gelince, TESYEV tekerlekli sandalye masa tenisine daha çok ilgi göstermeye başladı. Engin Avcı'nın Bedensel Engelliler Spor Federasyonu Yönetim Kurulu üyeliğine getirilmesinden sonra ise, bu spor dalındaki gelişmeler hızlandı. 
   Aradan geçen 1 - 1.5 yıldan sonra klasifikasyon seminerleri, engelli ferdi masa tenisi şampiyonası, ardından da eski milli masa tenisçiler Engin Avcı'nın teşviki ve desteği ile bu spor dalına girdiler. Eski milli sporculardan ve antrenörlerden oluşan Masa Tenisi Teknik Komitesi kuruldu. Ve nitekim Eskişehir'den Neslihan Kavas isimli bir kızımız Haziran 2003'te Zagrep'te yapılan Avrupa Şampiyonasında 9. sınıf tek bayanlarda Avrupa 3.'lüğü elde ederken, Engin Avcı, Ferit Atabey 9. sınıf erkek takımlar Avrupa 5.'liğini yakaladılar. 
   Neslihan Kavas, daha sonra katıldığı Budapeşte ve Güney Afrika Cumhuriyeti uluslararası turnuvalarında hiç maç vermeden, her iki turnuvanın da şampiyonu oldu. Ve Atina 2004 Paralimpiklerine katılma hakkını kazandı. 
   Diş hekimi Engin Avcı, inanıyoruz ki Bedensel Engelliler Spor Federasyonu destek verirse, bu sporcuların malzeme ihtiyacı karşılanırsa, ekibiyle birlikte daha büyük başarılara imza atacak ve Pekin'de yapılacak 2008 Olimpiyatları'na daha geniş bir kadroyla katılma imkanı bulacaktır. 
   Hiç kimse unutmamalıdır ki, sporda başarı bugünden yarına gelmiyor. Umudumuz, tekerlekli sandalye eskrimi, badminton, halter, el bisikleti gibi spor dallarının da bu konuyla ilgili eski milli sporcuların ve federasyonun desteği ile, masa tenisi gibi, önümüzdeki dönemde böylesine bir çıkışı yakalayabilmesidir. 
   
      
   
</TEXT>
</DOC>
