<DOC>
<DOCNO> 232672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/spor/spo01.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonun çilesi 
</HEADLINE>
<TEXT>

   Beşiktaş 13 maçta 20 puan kaybetti, zirveden indi, Şampiyonlar Ligi'ne çıkmayı bile ateşe attı. Sakat ve cezalılardan kurtulamayan Kartal'a son şoku, çenesi kırılan Ahmed Hassan yaşattı 
      ORHAN YILDIRIM 

   
   Rekor kırdılar 
   LİGİN ilk yarısını zirvede tamamladıktan sonra herkesin ortak görüşü Beşiktaş'ın bu sezon da mutlu sona ulaşacağı yönündeydi. Ancak şemsiye tersine döndü, Siyah - Beyazlı takım kimsenin aklından geçmeyen tarihi bir düşüş yaşadı. Son darbeyi Konya'da 2 - 2 berabere kalarak yiyen Beşiktaş, 13 maçta 20. puanını yitirdi. Kartal şampiyonluk şansını mucizelere bırakırken, Şampiyonlar Ligi şansını bile zora soktu. 
   
   Yıldızlar kayıp 
   LİGİN ikinci yarısında Giunti gibi önemli bir silahından yeterince faydalanamayan Beşiktaş, son haftalarda da cezalılar ve sakatlıklar nedeniyle kabus gibi bir döneme girdi. Sarı kart cezalısı olan Ronaldo ve Emre Aşık, Fenerbahçe derbisinde oynamayacak. Bu futbolcuların yanısıra asıl şoku Ahmed Hassan yaşattı. Konya maçında yüzüne darbe alan, çenesinde ve dişlerinde kırık meydana gelen Mısırlı oyuncu sezonu kapadı. 
   
   Ameliyat olacak 
   AHMED Hassan'ın bugün bıçak altına yatacağı ve yaklaşık 6 hafta sahalardan uzak kalacağı bildirildi. Futbolun içinde bu tür sakatlıkların olabileceğini söyleyen Ahmed, "Yere düşerken suratıma rakip futbolcunun dizine çarptı. İlk beş dakika bir şey anlamadım sonra başım dönmeye başladı. Maçı bitirmek istiyordum, ama olmadı. Çenemin kırılmasına değil de maçı kazanamadığımıza çok üzüldüm. Nazara geldik. Artık şampiyonluk çok zor" dedi. 
   
   Mevkileri çöktü 
   FENERBAHÇE derbisinde Ronaldo, Emre Aşık ve Ahmed Hassan'ın yanı sıra daha önce sezonu kapatan Tayfur'un da forma giyemeyecek olması Lucescu'nun tüm planlarını alt üst etti. Rumen çalıştırıcı, savunma, orta saha ve forveti hangi isimlerden oluşturacağı konusunda büyük bir sıkıntı yaşıyor. Siyah - Beyazlı takımı kritik derbi öncesinde sevindiren tek olay Rumen Pancu'nun maça yetişebilecek olması. 
   
   Yabancılar yolcu    Beşiktaş'ta yeni sezon öncesinde revizyon hazırlığı başladı. Gidecekler listesinde başı Zago, Adrian İlie ve Giunti'nin çektiği iddia edildi 
   Yeni sözleşme teklif edilmeyecek 
   SİYAH-Beyazlı takımda şampiyonluk yarışında alınan ağır darbelerin ardından yabancı revizyonu giderek kesinlik kazanmaya başladı. Beşiktaş yönetiminin, yeni sezonda Brezilyalı Zago ve beklenen patlamayı yapamayan Adrian İlie'yi ülkesine geri gönderme kararı aldığı öğrenildi. İki futbolcuya yeni sözleşme teklif edilmeyeceği vurgulandı. 
   
   Luce'den Giunti için onay çıktı 
   İTALYAN yıldız Giunti'nin günlerce yapılan pazarlıklara karşın henüz anlaşma zemini bulamaması bardağı taşırdı. Brescia kulübünün de sorun çıkarmasına kızan Beşiktaş yönetiminin, tecrübeli futbolcudan vazgeçtiği iddia edildi. Lucescu'nun da aylardır takıma katkı sağlamayan Giunti'nin geri gönderilmesine sıcak baktığı bildirildi. 
   
   Sergen isyan etti    KONYASPOR maçında serbest vuruş sırasında barajın yanlış kurulduğunu iddia eden ve mesafeyi adım adım sayarak, hakemi uyaran Sergen, maç sonunda tepkisini sürdürdü. Yıldız futbolcu, "Baraja dikkatle bakın, neredeyse beş metre. Kendisini defalarca uyardım, ciddiye almadı. Ben de adımla saydım. İtiraz etmeseydim, o mesafeden kullanmak zorunda kalacaktık" dedi. 
   
   Lucescu çıldırdı    BEŞİKTAŞ Teknik Direktörü Lucescu'nun, Konyaspor maçının devre arasında futbolcularını sert bir dille azarladığı öğrenildi. Rumen çalıştırıcının soyunma odasına büyük bir hışımla girip, "Yeter artık... Bu goller nasıl yenir Adamları sadece seyrediyorsunuz. Birbirinize bağırmaktan adam kovalamıyorsunuz. Sizinle ne yapacağımı bilmiyorum" dediği öğrenildi. Bu arada Lucescu maçtan sonra şampiyonluklarının ellerinden alındığını iddia etti. 
   
   'Yüzyılda bir olur'    BAŞKAN Serdar Bilgili, bir asırda yaşanabilecek sıkıntıları ligin ikinci yarısına sığdırmayı başardıklarını söyledi. Bilgili, "Böyle bir dönem ancak yüzyılda bir olur. Önümüzde dört maçımız kaldı. Sonuna kadar yarışa devam edeceğiz. Sonuca göre de sezon sonunda değerlendirme yapacağız" diye konuştu. Menajer Sinan Engin ise, "Bu kadar hata yapan bir takım başarılı olamaz" dedi. 
   
   'Teklif gelmedi'    KONYASPOR formasıyla bu sezon fırtına gibi bir çıkış yapan Zafer Biryol, hiçbir kulüpten teklif almadığını söyledi. Zafer, sözleşmesinin sürdüğünü dile getirerek, "Transferim konusunda çıkan haberler sadece söylenti. Önce kulübümle anlaşmaları gerekiyor. Bu kısmet işidir. Sezon sonunda Beşiktaş'tan bir teklif gelirse oturur konuşuruz" yorumunu yaptı. 
   
   
</TEXT>
</DOC>
