<DOC>
<DOCNO> 209160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur39.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'ün nihai statüsüne bölge halkı karar verir 
</HEADLINE>
<TEXT>

     Irak Kürdistan Yurtseverler Birliği'nin IKYB üst düzey yetkilisi Berham Salih, Dışişleri Bakanlığı Müsteşarı Büyükelçi Uğur Ziyal'le bir araya geldi. 
     Dışişleri Bakanlığı'ndaki görüşmelerin ardından açıklama yapan Salih, ''son derece açık, dürüst ve dostane bir görüşme'' yaptıklarını söyledi. 
     Salih, Türkiye ile çıkarlarının ortak olduğunu, istikrarlı, demokratik ve müreffeh bir Irak istediklerini ifade ederek, Irak'ın komşularıyla istişarelerde bulunulmasının önemli olduğunu, çünkü Irak'ın geleceğinin tüm bölge için önemli sonuçlar doğuracağını kaydetti. 
     Irak'ın toprak bütünlüğünün son derece önemli olduğuna işaret eden Salih, Irak'taki bütün siyasi parti ve toplulukların, bu çerçevede Irak'ın birliğini koruma konusunda aynı görüşte olduklarını söyledi. 
     Irak'ı ilgilendiren siyasi konuların Irak halkı tarafından kararlaştırılması gerektiğini belirten Salih, ''Biz Kürtler olarak, federal demokratik bir Irak fikrine bağlıyız. Bu da Irak'ın birliğini, toplulukların haklarının korunmasını sağlayacaktır'' diye konuştu. 
     Kendilerinin ve diğer toplumların haklarının birbirleriyle yakından ilgili olduğunu kaydeden Salih, ''Barış ve uyum içinde, demokratik bir devlet sistemi içinde yaşamalıyız. Irak, barışçıl bir bölge olmalı ve çatışma kaynağı oluşturmamalı'' dedi. 
     Etnik temele dayalı federasyon girişimiyle ilgili bir soru üzerine Salih, Irak'ın çok etnili bir toplum olduğunu belirterek, Kürtler de dahil olmak üzere, Irak'taki bütün toplulukların haklarına anayasal düzenlemelerde saygı gösterilmesi gerektiğini kaydetti. 
     Salih, ''Irak'a bakışımız açıktır. Hükümetteki hiçbir kurum, etnik ya da dini temellere dayanmayacak. Bizim de Irak Kürdistanı olarak adlandırılan bir bölgemiz var. Bu bölge, son 14 yıldır kendi kendini yönetir durumda. Irak içinde bundan önce özerk bir yapı vardı'' diye konuştu. Salih, Irak'ın Kürdistan adı verilen bölgesinin etnik unsurlara dayalı bir bölge olmadığını, birçok grubun bu bölgede yaşadığını kaydetti. 
     ''Irak'ı mezheplere, dine ve etnik unsurlara bölmek, ilerleyeceğimiz yön değildir'' diyen Salih, bütün bu çeşitliliğin Irak'ı zenginleştireceğini kaydetti. Salih, bunları yaparken birleşmiş, demokratik ve federal bir sitemin ele alınması gerektiğini söyledi. 
     Salih, bir soru üzerine, federal demokratik Irak içinde bölgesel, özerk ve kendi kendini yöneten bir sistem istediklerini kaydederek, önerilerinde, Kürt bölgesinin başbakanının mutlaka Kürt olması gerektiği gibi bir şart olmadığını belirtti. 
     Salih, Irak'ta ''Burası Kürt, Arap ya da Şii bölgesi'' gibi bir anlayıştan bahsedilemeyeceğini kaydetti. 
     Açıklamalarının ''Kerkük Kürt kentidir'' ifadesiyle çelişip çelişmediği sorusuna Salih, ''Hayır, öyle demiyoruz. Biz sadece Kerkük, tarihi ve coğrafi olarak Kürdistan'ın bir parçasıdır diyoruz. Ama diğer toplumlar da bu şehirde yaşıyor'' yanıtını verdi. 
     Salih, ''Kerkük'ün nihai statüsü ister Kürt bölgesine, ister federal Irak'ın diğer bölgelerine dahil olsun, sonuçta Kerkük'ün statüsüne dışarıdan herhangi bir güç tarafından değil, bölge halkı tarafından karar verilecektir. Konuya ilişkin herhangi bir toplumun tek başına karar alması söz konusu değil'' diye konuştu. 
     
</TEXT>
</DOC>
