<DOC>
<DOCNO> 205811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo22.html </URL>
<DATE> 2004/12/31/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
'Fenerbahçe Efsanesi' müzikali yeni yılda sahneleniyor 
</HEADLINE>
<TEXT>

     ''Fenerbahçe Efsanesi'' müzikalinin yeni yılda sahnelenmesi planlanıyor. 
     Fenerbahçe Kulübü'nün aylık dergisinde yer alan haberde, İstanbul Devlet Opera ve Balesi ile Erguvan Yapım ve Tanıtım işbirliğiyle hazırlanacak 2 perdelik müzikal projesi için provaların yeni yılda başlayacağı bildirildi. 
     İlk gösterimi ekim ayında yapılması planlanan müzikalde, Fenerbahçe'nin kuruluş aşaması ve milli mücadele döneminde verdiği desteğin görkemli bir şovla sahneleneceği ifade edildi. 
     Yönetmenliğini Rutkay Aziz'in yapacağı eseri, Vural Eyikan, Hamza Kaya ve Murat Karapınar yazdı. Müzikalin bestesi ise Cahit Berkay'a ait. 
     Görüşlerine yer verilen yönetmen Rutkay Aziz, müzikalle ilgili özetle şunları kaydetti 
     ''Fenerbahçe, hiçbir zaman bir futbol takımından ibaret olmadı. Fenerbahçe bir kavram. Bunun en güzel ispatı da Fenerbahçe'nin geçmişidir. Özellikle 1907-1923 yılları arasındaki milli mücadele döneminde gösterdiği başarı, onu efsaneden de öteye taşımıştır. Bütün arkadaşlarım gibi ben de çok heyecanlıyım, başlamak için sabırsızlanıyorum.'' 
     
     ORTAK FUTBOL MÜZESİ 
     Dergide yer alan bir diğer habere göre ise Fenerbahçe'nin ön çalışmasını yaptığı ortak spor müzesi kapsamında, Avrupa'da futbol ve spor kulüplerinin doğuşuyla ilgili yapılması planlanan bölümü, Avrupa'nın ünlü kulüplerin memnuniyetle karşıladığı belirtildi. 
     Fenerbahçe Kulübü Müze Kurulu Başkanı Doç.Dr.Sertaç Kayserilioğlu ve kurulun diğer bazı yetkililerinin Avrupa'daki örnekleri incelemek için FC Barcelona, Real Madrid CF, AFC Ajax, Feyenoord Rotterdam, FC Juventus, FC Inter ve AC Milan gibi ünlü kulüplerle temasa geçtiği, projenin ziyaret edilen kulüplerce memnuniyetle karşılandığına değinildi. 
     
</TEXT>
</DOC>
