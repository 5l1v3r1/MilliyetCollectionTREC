<DOC>
<DOCNO> 211987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo19.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin açıkladı Hükümetten futbola müdahale sinyali... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Futbolda ikinci yarı sancılı başladı. Böyle devam ederse hükümet olarak seyirci kalamayız ve gerekeni yaparız'' dedi. 
     Mehmet Ali Şahin, Ankara'nın Elmadağ İlçesi'ndeki kamp eğitim merkezini hizmete açıp, Elmadağ Kayak Merkezi'nde bulunan Gençlik ve Spor Genel Müdürlüğü'ne ait yenilenen kayakevini ziyaret ederken, gündemdeki soruları da yanıtladı. 
     Şahin, futbolda herkesin sorumluluğunu bilmesi gerektiğini kaydederek, ''Futbolda ikinci yarı sancılı başladı. Bunların asgariye indirilmesi gerekli. Hakem hatalarının olduğunu söylemek istemiyorum. Ancak herkes sorumluluğunu bilmeli ve tansiyon düşürülmeli. Bu böyle giderse hükümet olarak seyirci kalamayız ve gerekeni yaparız. Ligin, 2. hafta maçlarından itibaren normale geleceğine inanıyorum'' diye konuştu. 
     Futbol Federasyonu'nun Kuruluş ve Görevleri Hakkındaki Yasa'da değişiklik yapılabilmesi için çalışmaların başladığını ifade eden Şahin, şunları söyledi 
     ''Tüm federasyonların özerkliğiyle ilgili kanun tasarısını imzaya açtık. Biz sadece Futbol Federasyonu ile ilgilenmiyoruz. Spor yönetiminde de demokrasi kurallarının iyi işlemesini arzu ediyoruz. Her federasyonun genel kurulunda delege sayısının artırılmasını istiyoruz. Futbolda 109 delege var. Bunun binlere yaklaşması lazım. 
     Türk futboluna emeği geçen birçok futbolcu var. Bir tek Turgay Şeren'in temsil ettiğini biliyorum. Bu çalışma federasyon ve yönetimine karşı bir tavır değil. Amaç futbolu zenginleştirmek. Merkez Hakem Kurulu'nun 9 üyesinin başkan tarafından değil de ya yönetim ya da genel kurul tarafından belirlenmesi gerektiğini düşünüyorum. Futbol Federasyonu'nun kuruluş ve görevlerini içeren yasada da değişiklik yapılması planlanıyor. Zaten bununla ilgili olarak Futbol Federasyonu'ndan da talep var. 
     Genel kurulda amatör spor kulüpleri yalnızca 3 delegeyle temsil ediliyor. Aslında amatörler futbolun beşiğidir ve 6 bin kulübe 3 delegenin bulunması azdır.'' Şahin, Sporda Şiddeti Önleme Yasa Tasarısı'nın Kurban Bayramı'ndan sonra TBMM Genel Kurulu'nda görüşüleceğini de sözlerine ekledi. 
     
     ŞAHİN, KAMP MERKEZİ AÇTI 
     Şahin, Ankara'nın Elmadağ İlçesi'ndeki kamp eğitim merkezi'ni hizmete açarken, merkezin yapımının yaklaşık 10 yıl sürdüğü belirtildi. 
     Bakan Şahin ayrıca, Gençlik ve Spor Genel Müdürlüğü'nün Elmadağ'da bulunan ve yenilenen kayakevinde de mangal keyfi yaptı. 
     Şahin, daha sonra zirveden Türk bayrağıyla inen sporcuların gösterilerini izledi, daha sonra bir süre kayakçılarla sohbet ederek sorunlarını dinledi. 
     Bakan Şahin'in faaliyetlerini, Ankara Valisi Yahya Gür ile Gençlik ve Spor Genel Müdürü Mehmet Atalay ve Gençlerbirliği Kulübü Başkanı İlhan Cavcav da izledi. 
     
</TEXT>
</DOC>
