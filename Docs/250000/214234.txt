<DOC>
<DOCNO> 214234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun11.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli İngiliz silah uzmanından Blair'e ağır suçlama 
</HEADLINE>
<TEXT>

     İngiltere Savunma Bakanlığı'nın emekli silah uzmanlarından Brian Jones, Başbakan Tony Blair'i eleştirmeyi sürdürürken, onu bu kez de istihbarat bilgilerini abartarak kamuoyunda Irak'ın kitle imha silahlarıyla ilgili yanlış beklentiler yaratmakla suçladı. 
     Jones, Irak'ta kitle imha silahlarının bulunamayacağına dair gerçek bir tehlike bulunduğunu, bunun da kamuoyunu, Blair'in Irak savaşını haklı kılmak için ''politik bir el çabukluğu'' yaptığı sonucuna götüreceğini bildirdi. Jones, Blair'in böyle yanlış bir beklenti yaratarak dünya kamuoyunu bu konudaki gerçek tehlikeleri de azımsama hatasına sürükleyebileceği uyarısında bulundu. 
     Brian Jones, Blair'in Irak'ın silahları konusunda ''yuvarlak'' bir ifade kullandığını, bu silahların geleneksel silahlar mı, kitle imha silahları mı olduğu konusunda kafalarda soru işareti yarattığını da öne sürerken, ''İşte bu bir politik el çabukluğu, yani bir yanıltmacadır'' dedi. 
     Irak savaşı öncesinde İngiltere Savunma Bakanlığı'nda nükleer, biyolojik ve kimyasal silahlar istihbarat biriminin başkanı olarak görev yapan, savaş sonrasında da emekliye ayrılan Jones, ''Bütün Irak konusunun bir bataklığa dönüşmesi konusunda gerçek bir tehlike var. Herkesin dikkati bir yöne çekildi. 'Burada korkulacak bir şey var' denildi. Sonra aniden orada hiçbir şey olmadığı ortaya çıktı. Bence bu kitle imha silahları hiçbir zaman bulunamayacak, zira bu yönde yanlış bir beklenti oluşturuldu. Şimdi dünya kamuoyu gerçek tehlikeleri de aynı şekilde değerlendirecek ve bu yönde hiçbir problem olmadığı gibi yanlış bir sonuca varacak'' diye konuştu. 
     
</TEXT>
</DOC>
