<DOC>
<DOCNO> 233487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko20.html </URL>
<DATE> 2004/04/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ücretler krizin enkazında kaldı 
</HEADLINE>
<TEXT>

     Türkiye'nin IMF destekli ekonomik program uyguladığı, iki kriz yaşadığı 2000-2003 yılları arasında işçi ücretleri reel olarak dörtte bir oranında azalırken, reel erime üretime ve makro ekonomiye ilişkin göstergelerde önemli bir iyileşme yaşanan 2003 yılında da devam etti. İşçiler, son iki yılda ekonomide yaşanan toplam yüzde 14.2 oranındaki büyümeden payını alamadı. 
     DİE'nin, 1997 yılındaki ücret seviyesini 100 olarak kabul ederek oluşturduğu imalat sanayii reel kazanç endeksleri, işçilerin reel ücret düzeyinin IMF programı öncesinin oldukça altında seyrettiğini gösteriyor. Ücretlerdeki reel erimenin özel sektörde kamu sektörüne göre çok daha yüksek boyuta ulaştığı belirlendi. DİE'nin verilerine göre 1999 yılında 108.5 olan reel ücret endeksi, ekonomik programın ilk yılı olan 2000 yılında yüzde 1.6 oranında artarak 110.2'ye yükselirken, 2001 yılında yüzde 13.4 oranındaki şok bir düşüşle 95.4'e kadar geriledi. 
     Reel ücretlerdeki erime, Türkiye ekonomisinin yüzde 7.8 oranında büyüdüğü 2002 yılında da devam etti ve yüzde 8 oranında azaldı. 2003 yılında ise yüzde 6.3 oranında azalan reel ücret endeksi 82.3'e kadar geriledi. Reel ücretlerdeki asıl büyük erime özel sektörde çalışanlarda yaşandı. Kamuda çalışan işçilerin aksine reel ücretleri 2000 yılında da yüzde 1.5 oranında azalan özel sektör işçileri, 2001 yılında da reel ücretlerinin yüzde 14.1'ini kaybettiler. 
     Özel sektörde reel ücretlerdeki azalış 2002 yılında yüzde 6.8, geçen yıl ise yüzde 4.7 olarak gerçekleşti. 2000-2003 yıllarını kapsayan dört yıllık dönemde özel sektör işçilerinin reel ücretlerinde toplam yüzde 23.7 oranında azalma kaydedildi. Kamu sektöründe çalışanlar ise özel sektöre göre daha şanslı bir konumda bulundular. 
     Programın ilk yılı olan 2000 yılında reel ücretlerinde yüzde 16.2 gibi yüksek oranda bir reel artış yaşanan kamu işçileri, 2001 yılında yüzde 10.4 oranında reel kayba uğradılar. 2002 yılında yüzde 2.2 oranında azalan kamu kesiminde çalışan işçilerin reel ücretleri 2003 yılında ise yüzde 5.6 oranında azaldı. 

ANKA 
     
</TEXT>
</DOC>
