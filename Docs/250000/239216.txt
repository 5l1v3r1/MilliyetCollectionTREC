<DOC>
<DOCNO> 239216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/guncel/axgun00.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteye hazırlık hayatlarını karartıyor 
</HEADLINE>
<TEXT>


Maltepe Üniversitesi'nin araştırmasına göre, liseli öğrenciler mevcut eğitim sisteminden memnun değil. Liseliler, ÖSS'ye hazırlanırken hayata küsüyor... 

Sibel Kahraman 

Maltepe Üniversitesi Eğitim Fakültesi Dekanı Prof. Dr. İsa Eşme, Yrd. Doç. Dr. Ali Temel, Yrd. Doç. Dr. Filiz Susar'ın, 20 ayrı bölgeden 2500 öğrenciyle yaptıkları araştırma, üniversite sınavına hazırlanan gençlerin profilini ortaya koydu. Araştırmaya göre, öğrencilerin yüzde 76'sı sınava hazırlık nedeniyle hayattan hiç ya da yeterince zevk alamıyor. Yüzde 91.5'inin mevcut eğitim sisteminden memnun olmayan gençler, ÖSS'ye hazırlanırken yaşamdan zevk almıyor ve sınav sürecinin hayatlarını olumsuz yönde etkilediğine inanıyor. 
Öğrenciler, mezuniyet sonrasında, devlet kurumlarında çalışma yerine daha çok özel sektörde çalışmayı ya da yurt dışına gitmeyi tercih ediyor. Büyük çoğunluk boş zamanlarında müzik dinliyor, kitap okuma veya sosyal aktiviteye son sıralarda yer ayırıyor. 

Meslek liseli hazır 
Meslek liselilerin katsayı nedeniyle mutsuz oldukları söylenirken, araştırma bunun tersini ortaya koyuyor. Genel lise öğrencilerinin yüzde 88'i eğitim sisteminin kendilerini hayata hazırlamadığına inanırken, meslek lisesi öğrencilerinde bu oran yüzde 73. Meslek liselilerin yüzde 13.1'i, genel lise öğrencilerinin yüzde 7.7'si eğitim sisteminden memnun olduğunu söylüyor. 
Öğrencilerin yüzde 43'ü Batı klasiklerini, yüzde 20'si tanınmış Türk yazarlarını okumadıklarını ifade ediyor. Kültürel ve popüler bilimsel dergileri okumayanların oranı yüzde 58. 
Araştırmanın ortaya çıkardığı diğer bazı sonuçlar şöyle 
Öğrencilere bazı ünlü kişilerin tanınma durumu sorulduğunda ilk sırayı yüzde 98 oranla sporcu İlhan Mansız alırken, Ahmet Necdet Sezer ikinci, Orhan Pamuk üçüncü sırada bulunuyor. Son iki sırada yüzde 29 oranla ünlü bilim adamı Cahit Arf ve yüzde 23 oranla Köy Enstitüleri kurucusu Hasan Ali Yücel geldi. 

Günde 3 - 4 saat ders 
Okumak istedikleri alanı yeterince araştıranların oranı yüzde 38. 
Meslek seçiminde öğrenciler daha çok iradelerini kullanıyor. İkinci sırada aileler, üçüncü sırada öğretmenler var. 
Meslek seçiminde en etkili iki kriter, mezuniyet sonrası iş olanağı yüzde 96 ve ekonomik avantaj yüzde 92 . 
Ders dışı okunan eserlerde, gazetelerin haber-köşe yazarları ve spor haberleri önde yüzde 80-85 geliyor. Türk ve yabancı klasikler ise çok az oranda yüzde 3-5 tercih ediliyor. 
Yüzde 91.5'i, sonuç olarak mevcut eğitim sisteminden memnun olmadıklarını ifade ediyor. 
Öğrencilerin büyük bir oranı yüzde 45 ÖSS'ye hazırlık için günde 3-4 saat çalıştıklarını ve günde 200 civarında test sorusu çözdüklerini ifade ediyor. 
Üniversite sınavının sağlığını bozacağından endişelenenlerin oranı yüzde 52. Sınav nedeniyle motivasyonunun azaldığını belirtenlerin oranı ise yüzde 77. Öğrencilerin yüzde 77'si üniversite sınavı nedeniyle aşırı heyecanlı olduğunu yüzde 75.9'u da sınavın hayatını olumsuz etkilediğini söylüyor. 




</TEXT>
</DOC>
