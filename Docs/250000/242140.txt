<DOC>
<DOCNO> 242140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko11.html </URL>
<DATE> 2004/05/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yabancıların tahvil-bono portföyü azaldı... 
</HEADLINE>
<TEXT>

     Yabancı yatırımcıların, Hazine borçlanma kağıtlarından oluşan ve Türkiye'deki bankaların emanetinde tuttukları portföyleri, ABD'nin faiz artırma sinyaliyle birlikte gelişmekte olan piyasalardan fon çıkışı yaşanan son bir aylık dönemde 1 milyar dolara yakın azalarak 5.8 milyar dolara geriledi. 
     Bankacılık Düzenleme ve Denetleme Kurumunun BDDK bankaların emanetinde yurt dışı yerleşikler adına tutulan menkul kıymetlerle ilgili verileri, nisan ayında yoğun bir şekilde yaşanan yabancı yatırımı çıkışının mayısın ilk haftasında yerini beklemeye bıraktığını gösteriyor. 
     Verilere göre 9 Nisan'da 6 milyar 692 milyon dolarla son yılların en yüksek düzeyine çıkan yabancıların Hazine borçlanma kağıtları portföyü, 30 Nisan itibariyle 5 milyar 719 milyon dolara geriledikten sonra, 7 Mayıs'ta 5 milyar 775 milyon dolara çıktı. 
     9 Nisan ile 7 Mayıs arasındaki yaklaşık bir aylık dönemde yabancıların Hazine borçlanma kağıtları portföyü 917 milyon dolar azaldı. Azalış büyük ölçüde Türk Lirası cinsinden iç borçlanma senetlerinden kaynaklandı. 9 nisan'da 5 milyar 349 milyon dolar olan yabancıların sahip olduğu Türk lirası cinsinden iç borçlanma kağıtlarının tutarı 1 milyar 20 milyon dolar azalarak 7 Mayıs itibariyle 4 milyar 329 milyon dolara indi. 
     Buna karşılık döviz cinsinden ihraç edilen iç borçlanma kağıtlarının tutarı aynı dönemde 147 milyon dolarlık artışla 91 milyon dolardan 147 milyon dolara yükseldi. Yabancıların Türkiye'deki bankaların emanetinde tuttukları Hazine'nin uluslararası piyasalara ihraç ettiği eurobondların tutarında ise bu dönemde 52 milyon dolarlık bir azalma yaşandı. 1 milyar 178 milyon dolar olan yabancıların Türkiye'deki bankalarda tuttukları eurobondlarının toplam tutarı 1 milyar 126 milyon dolara indi. 

ANKA 
     
</TEXT>
</DOC>
