<DOC>
<DOCNO> 217834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur50.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayvalık açıklarında batan teknede 2 kadın cesedine ulaşıldı 
</HEADLINE>
<TEXT>

     Balıkesir'in Ayvalık ilçesi açıklarında bir teknenin alabora olması sonucu kaybolan kaçaklardan 2'sinin daha cesedi bulundu. 
     AA muhabirinin aldığı bilgiye göre, Sahil Güvenlik Ege Deniz Bölge Komutanlığı'na bağlı iki helikopter ve üç bot, teknenin battığı Pınar Adası yakınlarında arama kurtarma çalışmalarına, havanın kararması ve rüzgar nedeniyle yarın sabaha kadar ara verdi. 
     Çalışmalar sırasında Pınar Adası'ndaki kayalıklara vuran 2 ceset daha bulundu. Ayvalık Kaymakamı Ayhan Boyacı, akşam saatlerinde 2 kadın cesedi daha bulunduğunu belirterek, ''Öğlen saatlerinde bulunan 9 erkek cesediyle birlikte bugün bulunan ceset sayısı 11 oldu'' dedi. 
     Arama çalışmalarına havanın kararması nedeniyle ara verildiğini ifade eden Boyacı, ''Yarın sabah günün ilk ışıklarıyla birlikte arama kurtarma çabaları devam edecek. Canlı bulma şansını çok düşük görüyoruz, ancak aramalarımız devam edecek'' diye konuştu. 
     Somali uyruklu 7 kaçağın sağ kurtarıldığı tekne kazasında bugün bulunan 11 cesetle birlikte ölü sayısı 15'e yükseldi. 
     Ayvalık Devlet Hastanesi'ne getirilen cesetler, hastane morgunun kapasitesinin yetersiz olması nedeniyle çevre ilçelerdeki hastanelere gönderildi. 
     
</TEXT>
</DOC>
