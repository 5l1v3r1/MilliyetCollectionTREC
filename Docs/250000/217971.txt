<DOC>
<DOCNO> 217971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun42.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Türkiye ve Rusya'daki seçimlerin sonucu belli" 
</HEADLINE>
<TEXT>

     Nihat Dağdelen ve Tahsin Aktı bildiriyor - Başbakan Yardımcısı ve Dışişleri Bakanı Abdullah Gül, Türkiye ve Rusya'da seçimlerin yaklaştığını belirterek, ''her iki ülkedeki seçimlerin sonucu belli'' dedi. 
     Gül, Rusya'daki 3 günlük resmi ziyaretinin son gününde Uluslararası İlişkiler Akademisi'nde bir konuşma yaptı. 
     Bakan Gül, bir soru üzerine, iki ülkede yakın zamanda seçim olacağını ve bu seçimlerin sonucunun şimdiden belli olduğunu belirterek şunları söyledi 
     ''Tabii bunu yaptığımız anketlerden ve kamuoyu araştırmalarından görüyoruz. Bu seçimler, hem Rusya'daki, hem de Türkiye'deki istikrarın daha da kalıcı bir hale gelmesini sağlayacak. 2 Kasım genel seçimlerinde partimizin aldığı oy en azından bizi şaşırtmadı. Yerel seçimlerde alacağımız oy 2 Kasım'dakinden ne kadar fazla olacak, başarımızı bununla ölçeceğiz.'' 
     
     TÜRKİYE-ERMENİSTAN İLİŞKİLERİ 
     Bir Ermeni öğrencinin sorusu üzerine de Gül, Türkiye-Ermenistan ilişkilerinin şu anda istenen düzeyde olmadığını ve bundan üzüntü duyduklarını kaydetti. 
     Ermenistan'ın Azerbaycan toprağının yüzde 20'sini işgal ettiğini ve bu sorunun çözülmesi için ellerinden gelen her şeyi yaptıklarını ifade eden Gül, şunları söyledi 
     ''Ermenistan Dışişleri Bakanı Sayın Oskanyan ile 3 kez görüştüm, bu sorunun çözülmesine ne gibi katkıda bulunabiliriz diye. Azerbaycan'da bugün bir milyon kişi göçmen durumunda. Bu sorunların çözümünde ileri adım atılırsa, Ermenistan ile ilişkileri düzeltmekten memnun oluruz.'' Gül, Ermeni diyasporasının sözde katliamı gündeme sık sık getirdiğini belirterek, ''Ülke dışında rahat hayat sürenler, bu tavırlarıyla ilişkilerin düzelmesine katkı sağlayacaklarına tersini yapıyorlar. Tarihte olanı tarihçiler ortaya çıkarsın. Osmanlı Devleti, bilinçli olarak hiçbir zaman asimilasyon veya katliam yapmamıştır.'' 
     
     KIBRIS 
     Kıbrıs konusunda da Gül şunları söyledi 
     ''Barış kalıcı bir barış olmalı. BM Genel Sekreteri'nin öngördüğü gibi iki kesimlilik olmalı. Şu anda planda iki kesimliliği yozlaştıracak bazı hususlar var. Bu konuda yardıma ihtiyaç var. Bunun için BM Güvenlik Konseyi'nin daimi üyesi olan Rusya'nın da yardımına açığız. Genel Sekreter, ümit ederiz bunu dikkate alır. Arzumuz, bunların 1 Mayıs'tan önce bitmesi ve birleşik Kıbrıs'ın AB'ye üye olmasıdır.'' 
     
</TEXT>
</DOC>
