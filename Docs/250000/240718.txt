<DOC>
<DOCNO> 240718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonsiy13.html </URL>
<DATE> 2004/05/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Blair geldi hayat durdu 
</HEADLINE>
<TEXT>

     TOLGA ŞARDAN Ankara 

Ankara'ya altı saatlik bir ziyarette bulunan İngiltere Başbakanı Tony Blair için 13 ayrı birimden yaklaşık 1000 polis görev yaptı. Ziyaret sırasında Ankara'da adeta hayat durdu. 
     ABD'nin Irak'ı işgalinin ardından radikal islami örgütlerin hedefi haline gelen Blair, Esenboğa Havaalanı'nda Devlet Bakanı Kürşad Tüzmen tarafından karşılandı. Bu sırada kendisini taşıyan uçak, bir İngiliz ekibinin yanı sıra özel olarak oluşturulan bir Türk güvenli ekibince korumaya alındı. Emniyet Genel Müdürlüğü de havalimanında sürekli hazır bir helikopter bulundurdu. 
     Cumhurbaşkanı Ahmet Necdet Sezer'le görüşmesinden 45 dakika önce Esenboğa Havaalanı'na gelen Blair, çevreyolu kullanılarak Çankaya Köşkü'ne ulaştırıldı. Dışişleri Bakanlığı'nca verilen akreditasyon kartı olmayan araçlar Blair'ın konvoyuna sokulmadı. Blair'in kent içinde kullanacağı güzergahlardaki olası eylemler için de bomba uzmanları sürekli hazır bulundu. İngiltere Büyükelçiliği çevresinde özel harekat timleri önlem alırken, Başbakanlık'ta çifte koruma zinciri oluşturuldu. Blair'in yakın korumasında da dört ayrı ekip yer aldı. 
     
     ERDOĞAN İLE BİRARAYA GELDİ 

     Başbakan Recep Tayyip Erdoğan, çalışma ziyareti için Ankara'da bulunan İngiltere Başbakanı Tony Blair ile bir araya geldi. 
     Erdoğan, Blair'i yeni Başbakanlık binasının kapısında karşıladı. 
     İki başbakan, el ele tutuşarak basına poz verdikten sonra, heyetlerarası görüşmelere geçtiler. 
     Görüşmeye, Dışişleri Bakanı ve Başbakan Yardımcısı Abdullah Gül, Devlet Bakanı Kürşad Tüzmen ve diğer yetkililer de katıldı. 
     Erdoğan ve Blair, görüşmelerin ardından ortak basın toplantısı yapacak. 
     

     
</TEXT>
</DOC>
