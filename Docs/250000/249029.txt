<DOC>
<DOCNO> 249029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy16.html </URL>
<DATE> 2004/06/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İKÖ Genel Sekreterliği'nin alınması... Dışişleri'nde yeni yapılanma... 
</HEADLINE>
<TEXT>

     Dışişleri Bakanlığı, İstanbul'da önceki gün sona eren İslam Konferansı Örgütü İKÖ 31. dışişleri bakanları toplantısından sonra, bakanlık içinde bazı dairelerde yeniden yapılanmaya gitmeyi planlıyor. 
     Diplomatik kaynaklardan edinilen bilgiye göre, toplantıda bir yıl sürecek dışişleri bakanları dönem başkanlığını ve dört yıl sürecek genel sekreterliği alan Türkiye, bu görevleri en iyi şekilde yerine getirebilmek için Dışişleri Bakanlığı bünyesinde yeniden yapılanmaya gitmeyi planlıyor. 
     Bu çerçevede, bakanlık içinde bir süre faaliyet gösteren, ancak daha sonra kapatılan İKÖ dairesinin yeniden oluşturulması söz konusu. 
     İstanbul'daki toplantıda, İKÖ tarihinde ilk kez genel sekreterlik için seçim yapılmış ve Türkiye'nin adayı Prof. Ekmeleddin İhsanoğlu, diğer iki adaya 32'ye 12 ve 12 üstünlük sağlayarak örgütün genel sekreterliğine seçilmişti. İhsanoğlu, görevine 1 Ocak 2005 tarihinde başlayacak. 
     
</TEXT>
</DOC>
