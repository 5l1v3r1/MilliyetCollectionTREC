<DOC>
<DOCNO> 232919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur16.html </URL>
<DATE> 2004/04/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tüp bebek için İngiltere'den Antalya'ya geldiler .. 
</HEADLINE>
<TEXT>

     Tüp bebek sahibi olmak için tedavi amacıyla bir çift İngiltere'den Antalya'ya geldi. 
     Daha önce tatil için bir çok kez Antalya'ya gelen Khan çifti, bu kez de tüp bebek yöntemiyle çocuk sahibi olmak için Antalya'yı tercih etti. 
     Antalya'daki özel bir tüp bebek merkezine başvuran 8 yıllık evli Easar Khan 39 ve Nazmeen Khan 36 çifti, yılardır çocuk sahibi olmak istediklerini ve yaşamlarını sürdürdükleri İngiltere'de dört kez iki ayrı merkezde tedavi gördüklerini, ancak bebek sahibi olamadıklarını belirterek, internetten yaptıkları incelemelerde Antalya'daki merkezden iyi sonuçlar alındığını gördüklerini, bu nedenle de Antalya'yı tercih ettiklerini bildirdiler. 
     Tüp bebek merkezindeki hizmetten çok memnun olduklarını anlatan Khan çifti, ''Standartları çok yüksek olan bu yerde hedefe ulaşmak istiyoruz'' dedi. 
     Çiftin doktoru Mete Işıkoğlu da yaptığı açıklamada, tüp bebek tedavisi için merkezlerine gelen Khan çiftinin tedavi sürecinin başladığını kaydetti. 15 günlük tedavi sürecinin ardından sonuçların belli olacağını vurgulayan Işıkoğlu, 'Merkezimizde, son sistem gelişmeler takip ediliyor. Teknolojik alt yapı dünya standartlarında. Amacımız dünyaya merkezimizin başarılarını göstermek'' diye konuştu. 
     
</TEXT>
</DOC>
