<DOC>
<DOCNO> 233775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun21.html </URL>
<DATE> 2004/04/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Talat Bu veto ertelemedir... 
</HEADLINE>
<TEXT>

     KKTC Başbakanı Mehmet Ali Talat, Rusya'nın BM Güvenlik Konseyi'nde veto ettiği Kıbrıs karar tasarısının, Rum komünist AKEL partisini tatmin etmek için erken sunulduğunu, veto ile kararın ertelenmiş olduğunu söyledi. 
     Başbakan Talat, ''Referandumdan sonra kuruluş anlaşması yürürlüğe girdiği gün, eş zamanlı olarak Güvenlik Konseyi yine toplanıp aynı kararı alacak'' dedi. 
     A.A muhabirine, BM Güvenlik Konseyi'ne sunulan Kıbrıs karar tasarısını Rusya'nın veto etmesiyle ilgili açıklama yapan Talat, şunları belirtti 
     ''Kuruluş anlaşması yürürlüğe girdiği zaman bu konu gündeme gelecekti. Bunu erken yaptılar AKEL'i tatmin etmek için. Ancak Rusya veto etti, böylece bu konu ertelenmiş oldu. Ne zamana ertelenmiş oldu, referandum sonrası kuruluş anlaşması yürürlüğe girdiği gün, eş zamanlı olarak Güvenlik Konseyi yine toplanıp aynı kararı alacak. Dolayısıyla bu veto ertelemedir. Tabii bazı değişiklikler de yapılabilir o ayrı konu. Ama bunun esas günü 29'u Nisan .'' Başbakan Talat, Hak-İş Konfederasyonu Başkanı Salim Uslu'yu kabulü sırasında yaptığı açıklamada ise Rusya'nın Güney Kıbrıs'taki ''hayır'' cephesinin baskısıyla bu kararı aldığını ifade ederek, ''Rum tarafında 'hayır' eğiliminin hala baskın olduğunu'' kaydetti. 
     AB Komisyonu'nun genişlemeden sorumlu üyesi Günter Verheugen'in, ''Rumlar tarafından aldatılmış hissediyorum'' sözlerini de değerlendiren Talat, ''Ben bunu kendilerine söylemiştim'' dedi. 
     
</TEXT>
</DOC>
