<DOC>
<DOCNO> 242250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/siyaset/asiy.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'yi Anadolu ateşi kurtarır 
</HEADLINE>
<TEXT>


Akalın, 'İktidar olmak için küçücük bir çaba, Anadolu'da yakılacak bir 'çoban ateşi' CHP'nin üzerindeki yorgunluğu, yılgınlığı, ölü toprağını atacaktır' diyor 

SOHBET ODASI 


DERYA SAZAK 


SAZAK 28 Mart seçimleri ardından CHP'de sular durulmuyor, yenilgiye tepki olarak Parti Meclisi'nden istifa ettiniz. 30 milletvekili, seçimli kurultay istiyorsunuz. Sizi ve 30'ları tanıyabilir miyiz 
AKALIN Siyasete üniversite öğretim üyelerine yasal izin verildikten sonra CHP'de, Sayın Deniz Baykal'ın yeniden genel başkan olduğu 30 Eylül kurultayı ertesinde girdim. O zaman anketlerde CHP'nin oyu yüzde 5'lerde görünüyordu. 2001 ekonomik krizi patlamıştı. Türkiye'nin geleceği tartışılır hale gelmişti. Toplumca endişeliydik, "Nereye gidiyoruz " diye. 30 yıllık üniversite yaşantımı noktaladım. Ben 50 yaşından sonra siyasete girdim. 2001 Haziran kurultayında Parti Meclisi'ne seçildim. 3 Kasım 2002 genel seçimlerinde milletvekili oldum. Siyasete girdiğim için mutsuz değilim ama CHP bünyesindeki monologa dayalı yapı bizleri rahatsız ediyor. 

Profesyonel siyasetçi kuşağından olmamanız belki de bir avantaj, kardiyoloji profesörü iken üniversiteyi bırakıp Meclis'e girmenin de kimi avantajları, heyecanı olmalı. 
Kesinlikle bu bir avantaj, olayları bir yurttaş gözüyle görebiliyorum. Daha objektif bakabiliyorum. Siyasetin örgüt ve halkla olan ilişkisini önemsiyor ve uğraş veriyorum. Yorgun fakat mutlu bir eve dönüş oluyor her zaman. Ancak partinin 'yüksek siyaset' bölümünde rahatsızlıklar var. Bunlar bizi şu an içinde bulunduğumuz çalışmalar içerisine sokuyor. 

30'lar neden rahatsız CHP'nin muhalefette güç kaybetmesinden mi 
3 Kasım 2002 seçimleri öncesinde Doğu ve Güneydoğu'ya gittim. AKP daha siyasal bir kurum değilken Tayyip Erdoğan'ın ismi vardı. CHP'nin de halkla sorunu yok. Sorun, yönetim anlayışı ve onu temsil eden kişilerle. İzmir'den milletvekili seçildim. Genel Başkanımız o zaman bir A takımı oluşturdu, vitrine yeni arkadaşlarımızı çıkardı, ne yazık ki CHP'yi bir seçim başarısına, iktidara taşıyamadı. Çünkü parti, 2001 krizinden bunalmış topluma sol bir reçete sunamadı. CHP kimliğini de yansıtan sol çözümler öneremedi. 3 Kasım seçimlerinde de benzer sorunu yaşamadık mı Laiklik ve Atatürkçülük söylemiyle yetindik. Halk, öncelikle ekonomik sorunlarına çözüm bekliyor. 3 Kasım'da 10 milyon seçmen sandığa gitmedi. 28 Mart'ta 13 milyon oldu oy kullanmayan sayısı. Bunların büyük çoğunluğunun sol taban, CHP seçmeni olduğunu düşünüyorum. 

Sürekli muhalefette kalmak CHP'ye özgü bir başarı AKP, kurulduktan 15 ay sonra iktidara geldi. CHP'nin sorunu ideolojik değil mi 
CHP'nin ideolojik bir sorunu yok. Temel sorun, CHP'nin Türkiye'nin sorunlarına sosyal demokrat çözümler üretemeyişinde. Türkiye'nin bir numaralı sorunu, işsizlik ve yoksulluk BM kriterlerine göre açlık sınırında yaşayan milyonlarca insan var, bir sol parti bu çevrelerin temsilcisi olmalı. Açın haritaya bakın, 28 Mart seçimlerinden sonra Anadolu yeşile boyandı. 

Sorun ideolojik değilse, siyasal olaylar karşısındaki duruşunda mı zaaf var 
Temel duruşumuz, CHP'dir. CHP'nin tarihsel bir kimliği var. 6 okla belirlenen 1965'lerde ortanın soluna açılan, çağdaş bir parti çizgisini, solun evrensel değerlerini savunuyoruz. Çağdaş sosyal demokrasiyi kaldırırsanız, Atatürkçü bir dernek gibi kalır. Atatürkçülükten vazgeçerseniz sosyal demokrat bir parti ortaya çıkar ama CHP olmaz. Çağdaş sosyal demokrasinin tüm söylemine sahip çıkmak zorundayız. CHP'nin 1993 programı çok ilerici. Onu güncelleştirebiliriz. 

Olağanüstü kurultay için düğmeye bastınız ama 651 delegenin imzası gerekiyor. 
Örgüt isteği, olağanüstü kurultaydır. Parti üst yönetiminin güvenoyuna gitmesi amaçlanıyor. Biz buna aracı oluyoruz çünkü kararı verecek kurultay delegesidir. Devam veya hayır diyecek o yapıdır. 

Son tüzük değişikliğiyle işiniz çok zor. 
CHP sosyal demokrat bir parti ama tüzük antidemokratik. Parti içi iktidarı elde edenin gitmemesi üzerine kurgulanmış. 651 üyeyle toplayabiliyorsunuz seçimli kurultayı. 

'Oligarşik yapının değişmesi gerek' 

CHP Grubu'nda Türkiye sorunları yeterince tartışılıyor mu Genel Başkan'ın salı günleri kendi konuşması dışında milletvekillerini dinlemediğinden şik yet ediliyor. 
İşte oligarşik yapı dediğimiz budur. Değiştirilmesi gereken anlayış budur. Siyasette insanlar birbirlerine saygı duyacaklar ve her insan diğerinden alabileceği bir şey olduğuna inanacak. Parti kurulları çalışacak. MYK, Parti Meclisi, grup. Hepsi işlevsel olmalı. Siyaset üretmeliler. Şimdi bunların hepsinin a'dan z'ye, CHP'nin dipten doruğa değişime uğraması lazım. Çözümlerin üretilmesi lazım. 

Sayın Baykal'ı değiştirecek gücünüz var mı 
Olağanüstü kurultay eğer seçim maddesiyle toplanırsa, delegelerimiz Sayın Genel Başkan'ın ve üst yönetimin partiyi başarısızlığa sürüklediğine kanaat getirirlerse bu değişim olur. Ben bu değişimin gerçekleşeceğine inanıyorum. Merkez sol, CHP'nin kimlik ve kişiliğinde yeniden iktidar olacaktır. Yeni bir lider çıkaramazsak, CHP gelecek seçimde baraj altında kalabilir. 

'Partiyi kadın ve gençlere açacağız 

CHP'de yönetim değişirse, parti içi demokrasi işleyecek mi,ön seçim değişecek mi, seçim kaybeden lider gidecek mi 
Tüzükte ön seçim koşulu getireceğiz. Partiye oy kaybettiren genel başkan görevinden otomatik olarak ayrılacak ve bir daha genel başkan adayı olamayacak. Demokratik katılım da çok önemli. CHP kitle partisidir diyoruz. Nerede bunun organik bağları, soyut bir laf. Kimse inanmaz. Sol partiysek, o zaman emek temsilcilerinin, sendika ve demokratik kitle örgütleri yöneticilerinin partinin üst karar organlarında yer alması lazım. Bunu tüzük maddesi haline getiriyoruz. Siyasetteki bilge kişileri de Meclis'e taşıyacağız. Partiyi kadın ve gençlere açacağız. 

'Tarihsel buluşmayı gerçekleştiriyoruz' 

Kurultayı toplayabilecek misiniz 
Çalışıyoruz. Bu bir taban hareketidir. CHP içinde bir kenara itilmiş, dışlanmış ne kadar arkadaşımız varsa hepsiyle büyük, tarihsel buluşmayı gerçekleştiriyoruz. Buna muhalif yapı demiyoruz. Partiyi iktidar yapacak bir kadro va anlayış diyoruz. 

30'ların lideri var mı 
Herkes eşit bir çizgide, hiç kimse bir adım önde ya da geride olmayacak. Bu anlayışla olağanüstü kurultayı gerçekleştireceğiz. Partinin şu anda bir genel başkanı var, kurultay toplanmadan, bugünkü yönetime duyulan güvensizliği örgütün vicdani süzgecinden geçirmeden bir aday çıkarmak etik olmaz. 

Kurultay ne zaman toplanır 
Haziranda çağrı yapılırsa, en geç ağustosta toplanır. 

'Baykal güvenoyu istesin' 

CHP sosyal demokrat parti ama kendi içinde demokratik değil. 
Bugünlerde bu sorunları gündeme getirmemizin temel nedeni şudur Partide bir özeleştiri yapılmalı. 28 Mart seçimleri ardından ben Parti Meclisi'nden istifa ettim. Sayın Genel Başkan'ın 1991'de sizinle yaptığı bir röportajı tekrar okudum. 

Ne demiş Deniz Bey 
SHP döneminde İnönü'ye karşı Sayın Baykal şunları söylemiş İstanbul'da yokuz, Zonguldak'ta yokuz. Kocaeli'nde yokuz. Buralar sanayi bölgeleri. Biz sol partiyiz. Sanki üzerimizden TIR geçmiş. Bunun sebebi bugünkü yönetimdir. Derhal değişmelidir, güvenoyu istemelidir. 
1991 seçimlerinden sonra Deniz Bey'in beyanatı Milliyet'te sizin köşenizde çıkmış. 28 Mart gecesi Sayın Baykal konuşmadı, evine çekildi, 24 saat bekledi. Daha sonra bu seçimlerin başarısızlık olmadığını ilan etti. 

İstifayı falan mı düşündü 
Sanmıyorum. 18,3 rakamı Genel Başkan için bir başarısızlık olarak değerlendirilmedi ve özeleştiri yapılmadı. Ben sonucu yenilgi olarak görüyorum. Parti Meclisi'nden istifa ettim. Sonra 9 milletvekili arkadaşımla ortak açıklama yaptık. Bu grup şimdi 30'u buldu. Kurultaya gidelim Genel Başkan güvenoyu istesin. Son sözü CHP örgütleri söylesin. 

Hedef yönetim mi, Genel Başkan mı 
Şüphesiz, her ikisi de... Seçimdeki başarısızlıktan Sayın Genel Başkan'la beraber parti üst yönetimi sorumlu olmalıdır. 
Bir yurttaş, milletvekili olarak örgüte gittiğinizde partideki yorgunluğu görüyorsunuz. CHP iktidar olamamasına rağmen yıllardır işçiler, öğretmenler, emekliler sınırlı bütçelerinden 5'er 10'ar milyon lira vererek Anadolu'da partinin elektrik, kira giderlerini karşılıyorlar. İnanılmaz özverili bir kadro var ve hala ayaktalar. Partinin önünün açılması, iktidar olması için küçücük bir çaba, Anadolu'da yakılacak bir 'çoban ateşi' CHP'nin üzerindeki yorgunluğu, yılgınlığı, ölü toprağını atacaktır. 

Akalın kimdir 

Prof. Dr. Hakkı Akalın 1949'da Ankara'da doğdu. Ankara Üniversitesi Tıp Fakültesi'ni bitirdi. Genel Cerrahi ve Göğüs, Kalp ve Damar Cerrahisi uzmanı olan Akalın, Ankara Üniversitesi Tıp Fakültesi öğretim üyeliğinin yanı sıra, Kalp ve Damar Cerrahisi Kliniği kurucusu ve anabilim dalı başkanı, Türkiye Kalp ve Damar Cerrahisi Vakfı başkanı, Sağlık Bakanlığı Organ Nakli Merkez Kurulu üyesi, Galatasaray Spor Kulübü Kongre üyesi olarak görev yaptı. Evli ve iki çocuk babası Akalın İngilizce biliyor. 


</TEXT>
</DOC>
