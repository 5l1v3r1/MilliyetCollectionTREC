<DOC>
<DOCNO> 217843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/ekonomi/eko02.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'IMF kaynak isteyince, önce bizim tavukları yakalıyorlar' 
</HEADLINE>
<TEXT>

   IMF'nin kaynak talebi nedeniyle zam yapma baskısı altında kaldıklarını belirten Enerji Bakanlığı kaynakları, 'zam olursa enflasyon azar' uyarısında bulundu 
      SALİHA ÇOLAK Ankara 
   
   Uluslararası Para Fonu'nun IMF baskısı karşısında sıkışan hükümetin kaynak arayışı çerçevesinde enerji üzerinde zam hesapları yapması, Enerji Bakanlığı'nı zor durumda bıraktı. 
   Bakanlık kaynakları, yeni dönemde elektrik ve doğalgazda zam ihtiyacı olmadığını, Türkiye'nin bu alanda k ra geçtiğini belirterek, enerjiye dönük zam beklentisi yaratılmasından duydukları rahatsızlığı dile getiriyor. Başbakanlık nezdinde, "Hesap kitap ortada, zamma gerek yok" diyerek kulis yapan bakanlık yöneticileri, "IMF kaynak isteyince, kümese elini atan önce bizim tavukları yakalıyor" diye dert yanıyor. Bakanlık, "Enerji zammı, enflasyonu azdırır" uyarısı yapıyor. 
   
   'Zamma gerek yok' 
   Bakanlık yönetimi, "zam" isteklerine karşı kulislerde, IMF'nin taleplerine karşı kendi hesaplarını ortaya koyarak, "Zamma gerek yok" tezini savunuyor. Baskılara rağmen şimdilik elektrikte zammı durduran Enerji Bakanlığı'dan kulislere yansıyan bilgilere göre, Mart 2003'ten bu yana kamunun kaynak ihtiyacını karşılamak için elektriğe ve doğalgaza zam için baskı yapılıyor. Ancak bakanlık yönetimi, "Bizim de hesabımız kitabımız var" diyerek, enerjide uygulamaya konulan yeni politikaların sonuçlarının beklemesini istiyor. 
   Başta Bakan Hilmi Güler olmak üzere Enerji Bakanlığı yönetimi, elektrik ve doğalgaza yapılacak bir zammın, üretim sürecinde birçok malın girdisi olması nedeniyle zamlara, sonuçta da enflasyon artışına neden olacağı uyarısında bulunuyor. Bu nedenle Başbakan Recep Tayyip Erdoğan başta olmak üzere kabinenin "kaynak arayan" bakanlarına karşı, "enflasyonu azdırırız" uyarıları yapılıyor. 
   
   Doğalgaz da sırada 
   TEDAŞ'a ait Abone Takip Sistemi'nin açılışında soruları yanıtlayan Enerji Bakanı Hilmi Güler de Devlet Bakanı Ali Babacan ve Maliye Bakanı Kemal Unakıtan'la yapılan toplantılar sonucunda elektrik zammının öngörülmediğini bildirdi. 
   Başbakan Tayyip Erdoğan ise Amasya'da yaptığı açıklamada, benzin ve mazotun yanı sıra doğalgaza da zam yapabileceklerini ancak çalışmaların olumlu sonuç vermesi durumunda bu zammın tekrar kaldırılacağını söyledi. 
   
   'Seçim harcaması yok, ben number one'a bakarım'    EKONOMİ SERVİSİ 
   İstanbul Sanayi Odası Meclis Toplantısı'nda konuşan Maliye Bakanı Kemal Unakıtan, "Ne kadar sıkışırsak, sıkışalım kaynağı olmadan harcama yapmayacağız" dedi. 
   Unakıtan, nüfusu 50 binin altındaki belediyelere bütçeden yardım diye fasılın söz konusu olduğunu ve her yıl verildiğini hatırlatarak, şunları söyledi "Fakat belediyelere bir kuruş vermedik, sayın Başbakanımız 'Vereceksen seçimden sonra, seçimden önce yok' dedi. Verilen para seçim harcamasına gider. Şimdi bana milletvekilleri de belediye başkanları da geliyor 'Kusura bakma' diyorum. Çok isteyen Başbakan'a gitsin. Ben 'number one'a bakarım. O öyle dedi." 
   Unakıtan, Kaynak Kullanımı Destekleme Fonu'nun KKDF kaldırılmasıyla ilgili de, "Bütçe müsait olursa kaldırırım, olmazsa hiç ümitlenmeyin" dedi. 
   
   
</TEXT>
</DOC>
