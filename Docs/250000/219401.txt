<DOC>
<DOCNO> 219401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yasam/yas03.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremin adı yetti 
</HEADLINE>
<TEXT>

   Adıyaman, dün sabaha karşı 3.8'lik depremle 'hafifçe sallandı'. Sadece Bistika mezrasında bir ev çöktü. Ve bu ev, aynı aileden dördü çocuk altı kişiye mezar oldu, iki kişi yaralandı 
      ADIYAMAN DHA 
   
   Adıyaman'ın Çelikhan ilçesi beş gün önce meydana gelen Richter Ölçeği'ne göre 5 büyüklüğündeki sarsıntının ardından, bu kez 3.8'lik depremle sallandı. 
   Boğaziçi Üniversitesi Kandilli Rasathanesi ve Deprem Araştırma Enstitüsü, dün sabaha karşı saat 01.55'te meydana gelen hafif şiddetteki depremin merkez üssünü Çelikhan yakınları olarak belirledi. İlçe merkezi ve köylerde can kaybına neden olmayan depremde, Yağızatlı köyü Bistika mezrasında taş ve çamurla yapılan evlerden biri yıkıldı. Evin enkazı altında kalan Ali 70 , Meryem 65 , Yusuf 9 , Nurgül 12 , Bünyamin 10 ve Seda Bakırcı 5 yaşamını yitirdi. Enkaz altından ağır yaralı çıkarılan Hanım 33 ve Hatice Bakırcı 13 Malatya Devlet Hastanesi'ne kaldırıldı. 
   Annesi, babası ve dört çocuğu ölen, eşi ve bir çocuğu da yaralanan Mehmet Ali Bakırcı'nın, köylülerden aldığı tütün ve kuru meyveleri satmak için önceki gün evinden ayrıldığı belirlendi. Adıyaman dışında olduğu tahmin edilen Mehmet Ali Bakırcı'ya ulaşmaya çalışan yetkililerin çabaları sonuçsuz kaldı. 
   
   Baba evde yoktu 
   Çelikhan'da 26 Şubat günü saat 06.15'te meydana gelen 5 büyüklüğündeki depremde can kaybı olmamış, 102 konutta hafif, 12 konut da orta hasar meydana gelmişti. Hasar gören binalar arasında Kaymakamlık binası da bulunuyordu. 
   Bu arada Aydın ve çevresi de saat 03.58'de merkez üssü Koçarlı ilçesi olan Richter ölçeğine göre 3.4 büyüklüğündeki depremle sarsıldı. 
   
   Japonlar 8'de bile ölmüyor    Japonya'da 18 Şubat 2003'te Hokkaido Adası'nı etkileyen 5.9'luk depremde can ve mal kaybı yaşanmadı.26 Mayıs 2003'te 7 büyüklüğündeki deprem toprak kayması, elektrik kesintisi ve trafikte aksamaya yol açtı. 23 kişi yaralandı, en büyük zararı raflardan düşen içki şişelerinin kırıldığı mağazalar gördü.26 Eylül 2003'te yine Hokkaido Adası'nı sarsan 8 büyüklüğündeki depremde bir petrol tesisinde yangın çıktı, yollarda dev çatlaklar oluştu, 479 kişi yaralandı. Tek can kaybı, yola dökülen cam parçalarını süpüren 61 yaşındaki bir adama otomobil çarpmasıyla gerçekleşti. 
   
</TEXT>
</DOC>
