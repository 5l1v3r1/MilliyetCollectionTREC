<DOC>
<DOCNO> 224606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur31.html </URL>
<DATE> 2004/03/22/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İzmir derbisinde cinayete 6 yıl hapis .. 
</HEADLINE>
<TEXT>

     TSYD Ege Dostluk Kupası Karşıyaka-Göztepe maçında, Karşıyakalıların bulunduğu tribünde çıkan ve taraftarlardan Murat Kongu'nun bıçaklanarak öldürülmesiyle sonuçlanan olayla ilgili 1'i tutuklu 8 kişiden birine 6 yıl 8 ay, 3'üne 2 gün ile 6 ay arasında değişen hapis cezaları verilirken, 4'ü beraat etti. 
     İzmir 7. Ağır Ceza Mahkemesi'ndeki duruşmaya, tutuklu sanık Cem Akın 27 ile tutuksuz yargılanan Teoman Cangöz 23 katıldı. 
     Diğer sanıklar Cenk Tunsuğ 24 , Sinan Çeken 22 , Emrah İmrak 19 , Cüneyt Pelit 18 , Ekber Tuğbay 18 ve Bora Şendil 20 mahkemeye gelmedi. 
     Cem Akın, son savunmasında, çıkan kavgada kendini savunduğu için sanık konumuna düştüğünü belirterek, tahliyesini talep etti. 
     Mahkeme heyeti, Akın'a Murat Kongu'yu ''bıçaklayarak öldürdüğü'' gerekçesiyle 6 yıl 8 ay hapis ve 128 milyon lira para cezası verdi. 
     Mahkeme, ''yaralama'' suçundan Teoman Cangöz'ü 6 ay 20 gün, Ekber Tuğbay'ı 3 ay 22 gün, kavgaya katılan Cenk Tunsuğ'u da 2 gün hapis cezasına çarptırdı. 
     Emrah İmrak, Sinan Çeken, Bora Şendil ve Cüneyt Pelit, beraat etti. 
     
     DAVANIN GEÇMİŞİ 
     Altay Alsancak Stadı'nda 5 Ağustos 2003 tarihinde TSYD Kupası'nda oynan Karşıyaka-Göztepe maçında, Karşıyakalı taraftarların bulunduğu tribünde çıkan kavgada Murat Kongu bıçakla öldürülmüş, Bora Şendil ise yaralanmıştı. 
     Olayla ilgili tutuklanan Cem Akın ve Teoman Cangöz hakkında 30, Cenk Tansuğ, Sinan Çeken, Emrah İmrak, Cüneyt Pelit hakkında 6, Ekber Tuğbay için 1 yıl, Bora Şendil hakkında ise 6 aya kadar hapis cezası istemiyle dava açılmıştı. 
     
</TEXT>
</DOC>
