<DOC>
<DOCNO> 249969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy07.html </URL>
<DATE> 2004/06/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erdoğan 30 yıl önce Go Home dedik ne oldu .. 
</HEADLINE>
<TEXT>

     Başbakan Tayyip Erdoğan, haftasonunda İstanbul'da gerçekleşecek NATO zirvesini protesto için eylem hazırlığı içinde olanları eleştirirken, kendi geçmişinden örnekler verdi. Erdoğan, "25-30 yıl önce yapıldı bunlar. Zaman zaman ben de içinde yer aldım. Ama bundan bir netice alınamayacağını gördüm. Go home diyen zihniyet neyse bu da o" dedi. 
     Erdoğan partisinin Grup toplantısındaki konuşmasında NATO zirvesini protesto eylemi hazırlığı içindekilere yönelik eleştirilerini sürdürdü. Eylem hazırlığı yapanları, "marjinal gruplar" diye niteleyen Erdoğan, demokraside özgürlüklerin sınırsız olmadığını söyledi. 
     Bireyin özgürlüklerinin bir başka bireyin özgürlüğü ile sınırlandığını, bir başka bireyin özgürlüğüne tecavüz edildiğinde suç işleneceğini kaydeden Erdoğan, kurumlarda da aynı durumun geçerli olduğunu belirtti. 
     Erdoğan, eylemlerin nerelerde yapılacağının belirlendiğini ifade ederek "Bazı gruplar, biz istediğimiz yerde yaparız diyorlar. Hayır yapamazsın. Böyle bir hakkın yok. Halkın yaşamını etkileyemezsin. Plan dışı yaparsan halkın yaşamını etkilemiş olursun" diye konuştu. Sivil toplum örgütlerinin de kendilerine yardımcı olması gerektiğini kaydeden Erdoğan şunları söyledi 
     "Türkiye'nin itibarına gölge düşürecek bir olay onlara da birşey kazandırmaz, Türkiye'ye kaybettirir. 25-30 yıl önce yapıldı bunlar. Zaman zaman biz de içinde olduk. Ama bundan bir netice çıkmayacağını gördük. Go home diyen zihniyet neyse bu da o. Öyle tribünden bağırmakla olmaz. 
     Masaya oturacaksın masaya. Masada kaybetmek de olur kazanmak da. Ticarette de böyledir, siyasette de. Her ülkenin yönetimi ülkesinin kazanması yönünde kararlar alır. Kimse bizim iktidarımızı bu ülkenin menfaatlerine gölge düşürecek bir noktada yorumlamasın. Bizim attığımız adımlara bizi eleştirenlerin hayalleri bile yetişemez." 
     
     AKP KARŞITI PROVAKATÖRLER 

     Erdoğan, temsilcilerinin Grup toplantısı izlemelerine protestoda bulunacakları kaygısıyla izin verilmeyen adliyeleri kapatılan ilçeler konusuna değinirken de, "Bu düzenlemeyi biz menfaatimiz için değil ülke yararı için yaptık" dedi. 
     Çok yoğun bir şekilde cezaevi yapımı talebiyle karşılaştıklarını kaydeden Erdoğan, "Ya.. Cezaevi için yarış içinde olma, okul için hastane için yarış" diye konuştu. Bu ilçelerden Ankara'ya gelenlerin "AKP karşıtı provakatörlerin" oyununa geldiklerini kaydeden Erdoğan, kendilerinden önceki hükümetlerin rant için belediye yaptıklarını, ancak buraların çoğunda okul ve hastane bulunmadığını söyledi. Erdoğan, "Bu resmi yapı altında feodalite kurulmasıdır. Demokrasi, feodal yapıyı kabul etmez" dedi. Erdoğan'ın bu sözleri üzerine toplantıyı izleyen bazı konukların salonu terkettikleri gözlendi. 
     Erdoğan, turizmde büyük bir canlanma olduğunu geçen yıl Mayıs ayında 1 milyon 100 binlik yabancı turist sayısının bu yıl Mayıs ayında 1 milyon 800 bine ulaştığını, ilk 5 ayda da 5 milyon sınırına dayanıldığını söyledi. 
     Bunun, iktidarlarının sağladığı istikrar, demokrasiye yaptıkları yatırım ve ülkenin dış itibarıyla doğrudan bağlantısı olduğunu ifade eden Erdoğan, bu gidişin sürmesi halinde 2007 için koydukları 13 milyon turist ve 18 milyar dolar gelir hedefini daha da öne çekebileceklerini söyledi. Erdoğan, turizmdeki arazi tahsisleri konusunu da hükümetinin firmaları çok şeffaf bir şekilde yarıştırararak gerçekleştirdiğini ve böylece yolsuzluk tartışmalarına son verdiğini söyledi. 

     
</TEXT>
</DOC>
