<DOC>
<DOCNO> 224055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo05.html </URL>
<DATE> 2004/03/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bursaspor, 35 yıldır Fenerbahçe'yi Kadıköy'de yenemiyor .. 
</HEADLINE>
<TEXT>

     Fenerbahçe ile Bursaspor, yarın yapacakları maçla birlikte, Birinci Futbol Ligi'nde 74 kez karşılaşmış olacak. 
     Yeşil-beyazlı takımın Birinci Lig'e yükseldiği 1967-68 sezonundan itibaren, aralıksız karşılaşan Fenerbahçe ile Bursaspor arasındaki rekabette, sarı-lacivertli ekibin açık ara üstünlüğü bulunuyor. 
     2 takım arasında şimdiye kadar yapılan 73 maçtan 37'sini Fenerbahçe, 9'unu Bursaspor kazanırken, 27 maç da berabere sonuçlandı. 
     ''Sarı Kanaryalar''ın attığı toplam 111 gole, ''Yeşil Timsahlar'' 55 golle karşılık verdi. 
     Sezonun ilk yarısında Bursa'da yapılan maç 2-2 sonuçlandı. 
     
     İSTANBUL'DAKİ MAÇLAR 

     Fenerbahçe ile Bursaspor, şimdiye dek İstanbul'da 34 lig maçında karşılaşırken, sarı-lacivertliler galibiyetlerde rakibine büyük üstünlük kurdu. 
     İstanbul'daki lig maçlarında Fenerbahçe 23, Bursaspor ise yalnızca 1 galibiyet alırken, taraflar 10 maçta da eşitliği bozamadı. 
     Sarı-lacivertliler, İstanbul'da 68 gol atarken, kalesinde 23 gol gördü. 
     Bu arada, 2 takım arasında 1977-78 sezonunda İstanbul'da oynanması gereken maç Ankara'da yapılmış ve sarı-lacivertli takım karşılaşmadan 1-0 galip ayrılmıştı. 
     Öte yandan, Fenerbahçe'nin cezası nedeniyle geçen sezon yine Ankara'da yapılan maçı Fenerbahçe 7-1 kazanmıştı. 
     
     BURSASPOR'UN 35 YILLIK HASRETİ 

     Bursaspor, Fenerbahçe karşısında İstanbul'daki maçlarda uzun süredir galip gelemiyor. 
     Sarı-lacivertli rakibi karşısında İstanbul'daki ilk ve tek galibiyetini 1968-69 sezonunun 2. yarısında, 25 Mayıs 1969 tarihinde İnönü Stadı'nda 1-0'lık sonuçla alan yeşil-beyazlılar, 35 yıldır deplasmanda galip gelemiyor. 
     
     EN FARKLI SKORLU GALİBİYETLER 

     Fenerbahçe, Bursaspor karşısında tarihinde en farklı skorlu galibiyetini, geçen sezon Ankara'da yaptığı maçta 7-1'lik skorla aldı. 
     Bursaspor ise lig tarihinde 9 kez yendiği rakibi karşısında şimdiye dek en fazla 2 farklı skorlarla maç kazanabildi. Yeşil-beyazlılar 1970-71 ve 1990-91 sezonlarında sahadan 2-0 galip ayrıldı. 
     
</TEXT>
</DOC>
