<DOC>
<DOCNO> 202393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yasam/yas03.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzaktan kumanda' abla katili yaptı 
</HEADLINE>
<TEXT>

   Televizyonda kanal değiştirme yüzünden çıkan kavgada erkek kardeşi tarafından bıçaklanan genç kız, hastaneye gitmeyince kan kaybından öldü 
      DİNÇER ŞEREF İstanbul 
   
   K ğıthane'de, düğüne giden ailesine hasta olduğunu söyleyerek evde kalan Sevda K. 18 , aralarında televizyon kanalı değiştirme yüzünden tartıştığı 14 yaşındaki erkek kardeşi tarafından bıçaklandı. Ailesinin duymaması için hastaneye gitmeyen ve akan kanı tampon yaparak durdurmak isteyen genç kız öldü. 
   Çeliktepe Genç Osman Caddesi Polat Sokak 57 numarada önceki akşam saatlerinde meydana gelen olay, iddiaya göre şöyle gelişti 
   
   Korktu, evden kaçtı 
   Sevda K., kendisini iyi hissetmediğini belirterek, anne ve babasıyla birlikte akrabalarının düğününe gitmedi. Bir süre sonra eve gelen kardeşi A.K ile birlikte televizyon izlemeye başladı. Ancak bir ara iki kardeş arasında kanal değiştirme yüzünden kavga çıktı. 
   A.K. korkutmak için mutfaktan aldığı bıçağı ablasına doğru sallamaya başladı. Ancak, bıçak genç kızın kalçasına saplandı. Ablasının kanlar içinde kaldığını gören A.K. ise korkudan evden kaçtı. 
   Sevda ise olayı ailesinin duymaması için banyoya girip kanamasını tampon yaparak durdurmak istedi. Misafirlikten dönen anne ve baba, zili çalmalarına rağmen kapıyı açan olmayınca şüphelenerek, balkondan girdi. Banyoda kanlar içinde buldukları kızlarını hemen SSK Okmeydanı Hastanesi'ne kaldırdılar. Ancak yapılan bütün müdahalelere rağmen genç kız, kan kaybından öldü. 
   Olayla ilgili soruşturmada birçok kişiyi sorgulayan polis, çelişkili ifade veren A.K.'nin üzerinde yoğunlaştı. Sorguda suçunu itiraf ettiği belirtilen A.K. tutuklanarak cezaevine gönderildi. 
   
   
</TEXT>
</DOC>
