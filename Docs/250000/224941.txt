<DOC>
<DOCNO> 224941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonyas04.html </URL>
<DATE> 2004/03/23/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD otelleri Avrupalılar'ı çekmek için üstsüz güneşlenmeye izin veriyor 
</HEADLINE>
<TEXT>

     Özellikle 11 Eylül'den sonra turizmin yediği ağır darbeden kurtulmaya çalışan Amerikan otelleri, Avrupalı ve Uzakdoğulu müşterileri çekebilmek için ''konaklama politikalarında'' köklü değişikliklere yöneldiler. 
     Otellerin bu bağlamda ısıtılabilen klozet kapakları kullanmaktan, havuz başında üstsüz güneşlenmeye izin vermeye kadar pek çok köklü değişiklik yaptıkları bildiriliyor. 
     Wall Street Journal WSJ gazetesinin haberine göre, Florida'daki ''Portofino Bay'' oteli, İngiliz müşterileri için sabah kahvaltısında biftek servisi başlatırken, Washington'daki ''Hay-Adams'' oteller zinciri, Japon müşteriler için klozet kapağı ısıtılan tuvaletleri hizmete soktu. Aynı şekilde California'daki ''Furnace Creek Ranch'' oteller zinciri müzik dolaplarındaki şarkıları Fransız baladları ve Alman taverna şarkılarıyla değiştirmeye başladı. 
     Turistlere, sanki kendi ülkelerindeymişler duygusunu verebilmek amacıyla değişikliklere yönelen Amerikan otel idareleri, ABD'nin sadece güvenli ve ucuz değil, aynı zamanda hoş bir tatil geçirilecek yer olduğunu kanıtlamaya çalışıyorlar. 
     
     ÖNCE AMERİKALILAR İLGİ GÖSTERDİ 

     Bu değişikliklerin Avrupalı ve Uzakdoğulu turistleri Amerikan otellerine çekip çekemeyeceği belli olmadan, değişikliklere yerli turistlerin ilgi gösterdikleri ortaya çıktı. Bu otellerin başında gelen ve Akdeniz plajlarındaki gibi kadınların üstsüz güneşlenmelerine izin veren Miami Beach'teki Ritz-Carlton'un müşteri sayısında kayda değer artış görüldüğü bildirildi. 
     Bazı otellerin hala bu uygulamaya karşı direnmelerine karşın Florida eyalet yasalarının plajlarda üstsüz güneşlenmeye olanak tanıdığı ifade ediliyor. Bölgedeki otellerden bazılarının yöneticileri, Fransa'nın güney kesimlerinden gelecek turist sayısında bu yıl iki kat artış beklediklerini açıkladılar. 
     
     AMERİKAN TURİZM SANAYİİNİN HACMİ 

     Resmi verilere göre, Amerikan turizm sanayiinin yıllık hacmi 529 milyar dolar. Ancak geçen yıl ülkeye gelen turist sayısında yüzde 21 oranında azalma görüldü. Amerikalı otelciler şimdi bu turistleri geri kazanma çabası içine girmiş bulunuyorlar. Amerikan Seyahat Sanayii Derneği yetkilileri, yabancı turistlerin geldikleri yerlerde, Amerikalı turistlerden daha uzun süre kaldıklarını ve 3 kat fazla harcama yaptıklarını da açıkladılar. 
     Doların Euro karşısında yüzde 20 değer kaybetmesi de ABD'yi, Avrupalı turistler açısından cazip kılıyor. Avrupalı turistlerin özellikle Hawaii ve Houston'a Japonların New York'a İngilizlerin Orlando'ya Fransızların ise Philadelphia'ya ilgi gösterdikleri verilen bilgiler arasında. 

     
</TEXT>
</DOC>
