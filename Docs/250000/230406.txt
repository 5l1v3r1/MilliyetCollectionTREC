<DOC>
<DOCNO> 230406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/soneko12.html </URL>
<DATE> 2004/04/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Marmara Bölgesi deprem projesi... 
</HEADLINE>
<TEXT>

     Marmara bölgesinde 1999 yılında meydana gelen iki büyük deprem sonrası gündeme alınan ''Marmara Depremi Acil Yeniden Yapılandırma MEER Projesi'' çerçevesinde bölgenin tapu sicil ve kadastro çalışmalarının yapılmasında ilk önemli adım atıldı. 
     Tapu ve Kadastro Genel Müdürlüğü, Dünya Bankası kredili proje kapsamında Marmara bölgesinde tapu sicil ve kadastro bilgilerini yeniliyor. 
     Tapu ve Kadastro Genel Müdürlüğü bu amaçla 1. kısım-Yalova, 2. kısım-Kocaeli, 3. kısım-Sakarya, 4. kısım-Hendek ve 5. kısım-Kandıra Kadastro Müdürlüleri yetki sahalarındaki işlerin yapımı çalışmalarını 3 Mayıs'ta başlatacak. 
     Deprem sonrası idarelerle hak sahipleri arasında büyük anlaşmazlığa yol açan tapu sicil ve kadastro bilgilerinin yeniden tespit çalışmalarının kısa bir sürede tamamlanması öngörülüyor. 
     Tapu ve Kadastro Genel Müdürlüğü'nün başlattığı proje kapsamında yapılacak olan ihalelerin sonuçlanmasının ardından tapuya baz teşkil edecek bilgi ve veriler daha sağlıklı yapılarak bu konudaki ihtilaflar ortadan kaldırılmış olacak. 
     
</TEXT>
</DOC>
