<DOC>
<DOCNO> 236202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko44.html </URL>
<DATE> 2004/04/30/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
AB yolunda Türk Telekomünikasyon sektörü... 
</HEADLINE>
<TEXT>

     Türk Telekom Yönetim Kurulu Başkanı Erkan Akdemir, piyasaya yeni girecek operatörler ile ara bağlantı ve erişim anlaşması yapacaklarını, bununla ilgili referans ara bağlantı teklifini Telekomünikasyon Kurumu'na yolladıklarını bildirdi. 
     ''AB Yolunda Türk Telekomünikasyon Sektörü'' konulu konferansta konuşan Akdemir, Türkiye'de özelleştirme ve serbestleşmenin birbirine karıştırılan kavramlar olduğunu ifade ederken, hedefleri ve öncelikleri belirlenmiş doğru bir serbestleşmenin, sektör, tüketici ve devlete fayda sağlayacağını vurguladı. 
     Akdemir, Telekomünikasyon Kurumu'nun pazarın serbestleşmesi için yürüttüğü yoğun çalışmalarda AB'deki uygulamaların çok iyi irdelendiğini belirterek, ''Bu nedenle Telekomünikasyon Kurumu'nun regülasyonlarında AB düzenlemelerine uyum sağladığımızı açıkca söyleyebilirim'' dedi Akdemir, bir soru üzerine, Türk Telekom olarak piyasaya yeni girecek operatörler ile ara bağlantı ve erişim anlaşması yapacaklarını, bununla ilgili olarak referans ara bağlantı teklifini Telekomünikasyon Kurumu'na yolladıklarını ve kurumdan yanıt beklediklerini bildirdi. 
     
     "Önceliklerimizden birisi bilişim" 
     AK Parti Genel Başkan Yardımcısı Reha Denemeç ise bilişim sektöründe makasın geçmiş dönemde Batı ülkelerine göre açıldığını, şu anda ise partilerinin önceliklerinden birisinin bilişim olduğunu söyledi. 
     Denemeç, Telekom'un özelleştirilmesi İçin gerekli her türlü çalışmanın yapıldığını ve bu çalışmaların devam edeceğini belirtti. 
     Turkcell Genel Müdürü Muzaffer Akpınar ise vergilerin enflasyon ile birleştiğinde tüketimi yavaşlattığını ve söz konusu vergi düzeninin önemli bir yük olduğunu düşündüklerini ifade etti. 
     Akpınar, vergide yapılacak her indirimin anında tüketiciye yansıtıldığını belirterek, ''2000 yılında kişi başına 103 dakika olan tüketim şimdi 60'a düşmüştür'' dedi. 
     Koç Bilgi Grubu Telekomünisyon Koordinatörü Murad Ardaç da, Türkiye'nin serbestleşmeye yeni başlamış ülke kapsamına girdiğini belirterek, şu anda sektörün, ruhsatların verilmesi, Türk Telekom'un özelleştirilmesi ve Telsim'de muhtemel bir değişiklik olaylarını aynı anda yaşadığını dile getirdi. 
     Ardaç, Türk Telekom'da özelleştirme olması halinde devletin bu kurumdan alamayacağı tek şeyin temettü olduğunu vurgulayarak, tüm vergilerin devlete ödenmeye devam edeceğini bildirdi. 
     Sabancı Telekom Genel Müdürü Çağatay Özdoğru da, telekom sektörünün ergenlik çağını bitirdiğini ve gençlik dönemine gelmek üzere olduğunu ifade ederek, sektörün öyle veya böyle libarelleştiğini kaydetti. 
     
</TEXT>
</DOC>
