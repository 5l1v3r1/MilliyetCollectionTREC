<DOC>
<DOCNO> 218268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko16.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB özelleştirilmesi... SPK Başkanı stratejiyi anlattı... 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, İMKB nezdinde danışman firma seçimine yönelik ihaleye ilişkin çalışmalara başlandığını, sonraki aşamada, başvuran adaylardan yeterlikleri tespit edilenlerin yer aldığı kısa listenin oluşturulacağını açıkladı. 
     Cansızlar, özelleştirme strateji konusunda, danışmanlık hizmeti alınması çalışmalarının sürdüğünü bildirdi. 
     Bu çalışmaların tamamlanmasını müteakip, İMKB'nin Anonim Şirkete dönüşmesi ile ilgili somut bir çerçeve üzerinde konuşma imkanının ortaya çıkacağını kaydeden Cansızlar, ''ancak yapılan bu çalışmalar, herhangi bir özelleştirme uygulaması gibi görülmemelidir. Burada, sermaye piyasalarının mevcut yapısını çok farklı yönlerden etkileyecek önemli bir yeniden yapılanma söz konusudur'' dedi. 
     
     DANIŞMAN FİRMA SEÇİMİ 
     İMKB nezdinde danışman firma seçimine yönelik ihaleye dönük çalışmalara başlandığını anlatan Cansızlar, bu çalışmalar kapsamında ihaleye katılmak isteyenlerin ön yeterlilik başvurularını yapmalarına ilişkin ilanın, geçtiğimiz Ekim ayında yayımlandığını ve söz konusu başvuruların yapılması için 40 gün süre verildiğini hatırlattı. 
     Ancak bu süre sonunda yapılan başvurularda, çeşitli eksik bilgi ve belgelerin olduğu görüldüğünü, bunların tamamlanmasına yönelik çalışmaların ise devam ettiğini söyleyen Cansızlar, bu aşamadan sonra yapılacakları da sıraladı. 
     
     NELER YAPILACAK 
     Buna göre, başvuran adaylardan yeterlikleri tespit edilenlerin yer aldığı kısa liste oluşturulacak. Kısa listede yer alanlara teknik ve mali tekliflerini hazırlamaları için davet mektubu gönderilecek. Teknik ve mali teklifler toplandıktan sonra ihale komisyonu tarafından ihale sonuçlandırılacak. 
     İhale ile belirlenen danışmanın çalışmalarını tamamlamasını müteakip, danışmanca önerilen alternatifler arasından benimsenecek modele göre, gerekli yasal ve idari düzenlemeler yapılarak sürecin tamamlanmasına ilişkin diğer işlemler yürütülecek. 
     İMKB'nin yeniden yapılandırılmasının herhangi bir özelleştirmeden farklı olduğu ve buna göre değerlendirilmesi gerektiğini söyleyen Cansızlar, burada asıl amacın, ülke borsalarının uluslararası cazibesinin artırılması ve finans sisteminde daha etkili bir şekilde rol almalarını sağlamak olduğunu ifade etti. 
     
     ÖZELLEŞTİRME 2005 SONRASINA MI KALDI 
     2004 özelleştirme programına 'İMKB ve İAB'nin özelleştirmesinin alınmayışının, İMKB özelleştirmesinin 2005 veya daha sonraki yıllara kaldığı anlamına gelip gelmediğinin' sorulması üzerine de SPK Başkanı, İMKB ve İAB'nin, Özelleştirme Kanunu kapsamındaki kuruluşlardan olmadıkları için, söz konusu borsaların özelleştirme sürecinde de bu Kanunun uygulanamayacağını belirtti. 
     Özelleştirme programına alınma konusunun, Özelleştirme Kanunu ile düzenlenmiş özel bir prosedür olduğunu hatırlatan Cansızlar, şöyle konuştu 
     ''Bu nedenle İMKB ve İAB'nin anonim şirketlere dönüştürülmeleri sürecini, her yıl açıklanan Özelleştirme Programları ile sınırlı bir şekilde değerlendirmemek gerekir. Ancak söz konusu borsalar kamu tüzel kişisi olduklarından, anonim şirketlere dönüşmeleri konusundaki hükümet politikası önem taşımaktadır. Bunun için de Ocak 2003'de verilen Özelleştirme Yüksek Kurulu kararı yeterli olup, her yıl yeni bir karar alınması gerekmediği düşünülmektedir.'' İMKB ve İAB ülke ekonomisi bakımından özel öneme sahip kurumlar olduklarından, anonim şirkete dönüştürülmeleri sürecinin planlanması ve yürütülmesi de özel bir dikkat gerektirdiğini vurgulayan Cansızlar, ayrıca dönüşümün amacının gelir elde etmek değil, sermaye piyasalarının geliştirilmesi ve uluslararası rekabet gücünün artırılması olması gerektiğini söyledi. 
     Cansızlar, bu bağlamda, bu süreci herhangi bir süre baskısı içerisinde değerlendirmenin doğru olmayacağının düşünüldüğünü de sözlerine ekledi. 
     
</TEXT>
</DOC>
