<DOC>
<DOCNO> 223709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun42.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Madridlileri öldüreceğiz' diyen Cezayirli serbest bırakıldı 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen bombalı saldırılardan sonra şüpheli olarak San Sebastian'da tutuklanan Cezayirli Ali Amrus'un serbest bırakıldığı açıklandı. 
     İspanya'nın kuzeyindeki Bask Bölgesi'nde geçen ocak ayında uyuşturucuyla ilgili bir operasyonda tutuklandığında Bask polisine ''Madridlileri öldüreceğiz. Castellana ve Atocha caddelerini cesetlerle dolduracağız'' diyen, ancak o zaman polisin bunu önemsememesi üzerine serbest bırakılan Cezayirli Amrus, 11 Mart'taki saldırıların ardından şüpheli olarak 15 Mart'ta yakalanmıştı. 
     72 saat gözaltında tutulan Amrus, 11 Mart saldırılarıyla bağlantısı olmadığı tespit edildiği için bugün serbest bırakıldı. 
     Verilen bilgiye göre, İspanya'da yasadışı yollardan bulunan ve sokakta yaşayan Amrus, şiddet yanlısı bir kişi değil. Ancak Amrus'un kardeşlerinden birinin Cezayir'deki terör örgütlerinden İslami Silahlı Grup'un üyesi olduğu belirtildi. 
     
</TEXT>
</DOC>
