<DOC>
<DOCNO> 240364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/dunya/axdun00.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirror'da sahte fotoğraf dehşeti 
</HEADLINE>
<TEXT>


'Iraklılara İngiliz işkencesi' fotoğraflarının sahte olduğunun ortaya çıkmasının ardından gazetenin yayın yönetmeninin, hissedarlardan gelen baskı sonucu kovulması, İngiltere'de günün konusu oldu 

NEVSAL ELEVLİ Londra 


Bir İngiliz askerini Iraklı tutuklunun üzerine idrarını yaparken gösteren fotoğrafı kapak yapan, ancak daha sonra söz konusu fotoğrafın sahte olduğu anlaşılan "Daily Mirror" gazetesi Genel Yayın Yönetmeni Piers Morgan'ın yönetim kurulu tarafından görevinden uzaklaştırılması, İngiliz bulvar gazetesinde tam bir şok yarattı. Gazete hissedarlarından gelen baskılar üzerine Morgan'ı kovan yönetim kurulu, okuyucudan da özür diledi. 

Eski komutanın ısrarı 
Şimdiye kadar defalarca yanlış haber yapmasına karşın herhangi bir cezai yaptırımla karşılaşmayan ve adı İngiliz medyasında "hacıyatmaz"a çıkan Morgan'ın bu kez işten kovulması, büyük bir sürpriz oluşturdu. Morgan'ın gönderilmesiyle okuyucuda oluşan güven bunalımının adeta doğrulandığını savunan gazete çalışanları, gazetenin büyük zarar göreceğini ileri sürdüler. 
Iraklı tutuklulara işkence ve kötü muamelenin kanıtı olarak gösterilen fotoğrafların sahte olduğu Basra'daki İngiliz birliği Lancashire Alayı'nın eski komutanı David Black'in, "Benim askerlerim böyle şey yapmaz" diyerek Daily Mirror'dan ısrarla özür dilemesini talep etmesi sayesinde ortaya çıktı. Daily Mirror'da yayımlanan fotoğrafların birinde, bir İngiliz askeri başına çuval geçirilmiş bir Iraklı tutuklunun testislerine tüfek dipçiği ile vururken görülüyordu. 
Alayın görevdeki komutanı Tuğgeneral Geoff Sheldon da Mirror'ı suçlayınca yapılan incelemede sahte fotoğrafta gerçekle uyuşmayan 2 önemli unsur belirlendi. İlk olarak, fotoğrafta görülen askeri aracın Bedford MK4 olduğu anlaşıldı. Oysa bu araçlar Irak'a gönderilmemiş, ordunun Preston'daki Kimberley garnizonunda bulunuyordu. Irak'taki birlikler DAF kamyonları kullanıyordu. İkinci olarak resimdeki tüfek SA80 silahının AI versiyonuydu. Ancak Irak'taki İngiliz askerlerinin elinde A2 tüfekleri vardı. 




</TEXT>
</DOC>
