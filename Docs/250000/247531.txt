<DOC>
<DOCNO> 247531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun25.html </URL>
<DATE> 2004/06/13/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kızılhaç Irak'taki savaş esirleri 1 Temmuz'da serbest bırakılmış olmalı 
</HEADLINE>
<TEXT>

     Uluslararası Kızılhaç Örgütü, Irak'taki savaş esirleri ve tutuklu sivillerin tamamının, Cenevre Sözleşmesi uyarınca 1 Temmuz'da serbest bırakılmış olması gerektiğini bildirdi. 
     Örgütün Irak'ın başkenti Bağdat'taki sözcüsü Nada Dumani, AP'ye telefonla yaptığı açıklamada, ''Eğer işgalin 30 Haziran'da sona ermesi planlanıyorsa bu uluslararası askeri çatışmanın bittiği anlamına gelir'' diyerek, tüm savaş esirlerinin serbest bırakılması gerektiğini kaydetti. 
     Dumani, ''Bu yasal bir durumdur. Cenevre Sözleşmesi'ne göre, çatışma bittiğinde, savaş esirlerinin salıverilmesi gerekir. Bu nedenle adli suçlarla ilgisi olmayan tüm tutuklular serbest bırakılmalıdır'' diye konuştu. 
     Cenevre Sözleşmesi, savaş durumu sona erdiğinde, esirlerin geciktirilmeden serbest bırakılmasını öngörüyor. Sözleşmeye göre, savaş nedeniyle tutuklanan sivillerin de çatışma sona erdiğinde salıverilmesi gerekiyor. 
     
</TEXT>
</DOC>
