<DOC>
<DOCNO> 235992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur25.html </URL>
<DATE> 2004/04/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Danıştay'ın iş yükü hafifliyor... 
</HEADLINE>
<TEXT>

     Danıştay'ın ağır iş yükünden kurtarılmasına yönelik düzenlemeler içeren yasa tasarısı, TBMM Adalet Komisyonu'nunda kabul edildi. 
     Tasarıyla, idari dairelerinden biri olan İkinci Daire dava dairesine dönüştürülerek, Danıştay 12'si dava, biri idari olmak üzere 13 daireden oluşan kurum haline getiriliyor. 
     İdari ve Vergi Dava Daireleri genel kurullarının oluşumu ile toplanma ve görüşme sayısını yeniden düzenleyen tasarı, sabit ve az sayıda üyeden oluşan kurullar meydana getiriyor ve yeni oluşuma bağlı olarak kurulların isimlerini değiştiriyor. 
     Tasarıyla getirilen bir hükümle dava dairesine dönüştürülen İkinci Daire'nin görev alanı, ''kamu görevlilerine ait mevzuattan doğan uyuşmazlıklara ilişkin davaları çözümlemek'' olarak yeniden belirleniyor. 
     Tasarıyla kurulan 13. Daire'ye diğer idari dava dairelerinin görev alanı dışına bırakılan, ''idare mahkemeleri arasında görev ve yetkiye ilişkin uyuşmazlıklarda ve bağlantılı davalarda merci tayini, vergi davalarına bakan dava daireleri hariç diğer idari dava dairelerinin görevleri dışında kalan uyuşmazlıklara ilişkin dava ve işleri çözümlemek görevi veriliyor. 
     Yürütme ve yürürlükle birlikte 16 maddeden oluşan tasarı, daha önce dava daireleri başkan ve üyelerinin tamamının katılımıyla oluşan genel kurulların, daire başkanı ile dairesince belirlenen asıl ve yedek üyelerin katılımıyla oluşturulmasını da öngörüyor. 
     Ayrıca, Danıştay tetkik hakimi veya savcılığına atama yapılabilmesi için 5 hizmet yılını doldurmamış idari yargı hakimlerinin de Danıştay'ın ihtiyaç duyduğu tetkik hakimi kadrolarına atanabilmelerine tasarıyla olanak sağlanıyor. 
     Tasarıya alt komisyonda eklenen geçici 23. madde ile kanunun yürürlüğe gireceği tarihten önce ilk derece mahkemesi olan Danıştay'da açılmış bulunan ve bu kanunla İdare ve Vergi Mahkemeleri görevleri kapsamına alınan davalar, Danıştay'da sonuçlandırılması öngörüldü. 
     
</TEXT>
</DOC>
