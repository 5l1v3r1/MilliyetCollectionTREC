<DOC>
<DOCNO> 213973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/siyaset/siy20.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   'Türkiye sayesinde sivil toplum olduk' 
   CHP Genel Başkanı Deniz Baykal, Irak'ta oluşacak yeni siyasi yapıda etnik kökenlerin direkt unsur olmaması gerektiğini belirtti. 
   İspanya'nın başkenti Madrid'de yapılan Sosyalist Enternasyonal SE Başkanlık Konseyi toplantısının Irak'la ilgili bölümünde kısa bir konuşma yapan Baykal, "haksız" bir savaştan sonra Irak'ta yapılması gerekenin, genel seçimlerin demokratik şekilde gerçekleşmesi olduğunu ifade etti. Irak'ın bütünlüğünün korunması gerektiğinin altını çizerek, hiçbir etnik bölünmeye izin verilmemesini isteyen Baykal, Erbil'de meydana gelen patlamalardan dolayı Irak'taki Kürt yetkililere başsağlığı dileğinde bulundu. 
   SE'ye katılan Kürdistan Yurtseverler Birliği KYB temsilcisi Berham Salih de, "Irak'ta ABD ve Türkiye sayesinde Kürtler sivil bir toplum oluşturdu" dedi. 
   
   Karayalçın Asıl bölücü olan CHP 
   SHP Genel Başkanı Murat Karayalçın, CHP'nin, DEHAP'la işbirliği nedeniyle bölücülükle eleştirmesine "Asıl bölücü bunlardır" karşılığını verdi. SHP 2. Küçük Kurultayı'na katılan Karayalçın, CHP'nin DEHAP'ı bahane olarak kullandığını söyledi. Karayalçın şöyle konuştu 
   "Eleştirenler, sanki diğer sol partilerle olmayı kabul ediyorlardı da sadece DEHAP'ı istemiyorlardı. SHP'ye hiç kimse 'bölücü' diyemez. Eskiye dayanan hukukumuz olmasa bu sözü söyleyenleri daha sert yanıtlardım ama ortak büyüğümüz İsmet Paşa'nın 'hadi canım sen de' sözlerini kullanarak yanıt veriyorum. Türkiye'nin doğusu da, batısı da bizimdir. Asıl bölücü bunları söyleyenlerdir." 
   
   Zeybek, Sarıyer'de hızlı başladı... 
   CHP Sarıyer Belediye Başkan aday adayı Gökan Zeybek, dev bilboard'larda "Sarıyer korunmalı, ama bazı şeyler değişmeli" sloganıyla seçim kampanyasını başlatı. Mimar olan Zeybek, art arda yaptığı ev ziyaretleri ve mahalle toplantılarıyla da, seçim bölgesinde seçmenlerin en çok konuştuğu aday adayı haline geldi. 
   
   Altınbaş davasında zamanaşımı oyunu 
   Hacettepe Üniversitesi öğrencisi Birtan Altınbaş'ın 1991'de gözaltındayken işkenceyle öldürülmesine ilişkin davada, polis sanıklardan İbrahim Dedeoğlu'nun emekliye ayrıldıktan sonra Emniyet'e yanlış adres bildirdiği ortaya çıktı. 2006'da zamanaşımına girecek davanın önceki aşamalarında, yargılanan 8 polisten 4'ü hapse mahk m edilmiş, Yargıtay, kararı bozmuştu. Geçen yıl Ankara 2. Ağır Ceza Mahkemesi'nde yeniden başlanan davayla ilgili olarak, sanıklardan emekli Süleyman Sinkil'e bir türlü ulaşılamadı. Dedeoğlu ve Hasan Cavit Orhan'ın avukatı da davadan çekildi. Dedeoğlu da ortalıktan kayboldu. 
   
   
   
</TEXT>
</DOC>
