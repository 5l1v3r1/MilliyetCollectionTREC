<DOC>
<DOCNO> 203974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo15.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom deyince Hakan Şükür... 
</HEADLINE>
<TEXT>

     Galatasaray'da, 2003-2004 sezonunun geride kalan ilk yarısında en istikrarlı futbolcu, sahada 1408 dakika kalan Hakan Şükür oldu. 
     Sarı-kırmızılı ekipte Hakan Şükür, geçen sezon adeta istikrar simgesi olan Mondragon'u geçerken, 17 karşılaşmanın 16'sında forma giymeyi başardı. 
     Galatasaray'da Hakan'ı, 15 maçta oynayıp toplam 1332 dakika forma giyen Kolombiyalı kaleci Mondragon izlerken, ilk bölümde Frank De Boer 1242, genç Sabri 1194, Prates 1184, Bülent 1154, Ergün 1134, Hasan da 10 dakika forma giyerek istikrarlı bir grafik çizdiler. 
     
     90 DAKİKA SAHADA KALANLAR 
     Sarı-kırmızılılarda en fazla dakika sahada kalan Hakan Şükür ile Mondragon 14'er, Sabri 12, De Boer ve Bülent 11, Prates de 10 kez 90 dakika sahada kalarak takımın ''banko'' isimlerinden olduklarını gösterdiler. 
     ''Aslanlar''da, bu futbolcuların dışında Ergün ve Ayhan 9, Hasan Şaş 6, Batista, Tamas, Cihan, Hakan Ünsal ve Orhan da 5'er kez sahada 90 dakika kaldı. Abdullah, Baliç, Pinto, Ümit, Murat, Lukunku ve Suat hiçbir maçta 90 dakika sahada kalamadı. 
     
     SUAT USTA 10 DAKİKA OYNADI 
     Galatasaray'a büyük umutlarla transfer edilen ve zaman zaman Ümit Milli Takım'da forma giyen Suat Usta, bu sezon sarı-kırmızılı ekipte ligde sadece 10 dakika forma şansı buldu. 
     Bu futbolcu, sadece Fenerbahçe maçında forma giyerken, ''Cim bom''da geçen sezon kurtarıcı olarak kadroya katılan Ali Lukunku da 45 dakika oynayabilmesine rağmen 1 gol attı. 
     Sarı-kırmızılı ekipte, 28 futbolcu kadroda kendine şans bulabilirken, sadece yedek kalecilerden Mehmet Bölükbaşı ligde forma giyemedi. 
     
</TEXT>
</DOC>
