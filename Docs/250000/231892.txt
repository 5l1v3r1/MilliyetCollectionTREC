<DOC>
<DOCNO> 231892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/spor/spo05.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal A'dan başladı 
</HEADLINE>
<TEXT>

   Ankara'da dün beklenen imza töreni gerçekleşmedi, başarılı hocanın sadece, "A Milli Takım'ın Teknik Direktörü" olarak işbaşı yaptığının açıklanması taraflar arasındaki sıkıntıyı ortaya çıkardı 
      CEMAL ERSEN 

   
   Gündem değişti 
   FUTBOL Federasyonu'nun dün Başkent'teki toplantısının ardından Ersun Yanal'ın resmen göreve başladığı açıklanırken A milli takımda "yardımcı antrenör" ve "sıfat" sıkıntısı ortaya çıktı. Ersun Yanal'ın daha önce tam yetkiyle ve kendi ekibiyle görev yapacağını belirtmesine karşın, başkan vekili Ata Aksu'nun dün Ünal Karaman, Mehmet Kulaksızoğlu ve Ümit milli takım hocası Raşit Çetiner'in görevlerine devam edeceğini açıklaması gündemi değiştirdi. 
   
   15 dakika kaldı 
   ULUSOY başkanlığındaki toplantıya davet edilen Yanal'ın, salonda 15 dakika kaldığı, daha sonra ise federasyon başkanı ile bir saate yakın başbaşa görüştüğü bildirildi. Başkanvekili Ata Aksu yaptığı açıklamada, "Dünyanın sayılı teknik adamları bizimle çalışmak istemesine karşın tercihimiz Ersun Yanal olmuştur. Geçmişte Şenol Güneş'e nasıl destek olduysak hocamıza daha fazlasını yapacağız. Kendisiyle en kısa sürede sözleşme imzalayacağız" dedi. 
   
   Ekibinde ısrarcı 
   BAŞKANVEKİLİ Ata Aksu'nun Karaman, Kulaksızoğlu ve Çetiner'in görevlerinin başında olduğunu açıklaması ve Yanal'ın unvanına ısrarla "A Milli Takım Teknik Direktörü" olarak vurgulaması dikkat çekti. Ersun Yanal'ın Belçika Milli maçından önce törenle imza atacağı ve daha önce belirttiği gibi ekibinin de kendisiyle birlikte göreve gelmesi konusundaki ısrarından vazgeçmeyeceği öğrenildi. 
   
   
   
</TEXT>
</DOC>
