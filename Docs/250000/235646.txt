<DOC>
<DOCNO> 235646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo31.html </URL>
<DATE> 2004/04/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Fenerbahçe, Ankaragücü maçı için 9 futbolcuyla çalıştı... 
</HEADLINE>
<TEXT>

     Fenerbahçe, Ankaragücü ile yapacağı lig maçının hazırlıklarını, bir günlük iznin ardından sürdürdü. 
     Milli takım kamplarında bulunan oyuncuları nedeniyle sarı-lacivertliler bu akşam 9 futbolcuyla çalışmak zorunda kaldı. Macaristan-Brezilya maçını izlemek için Macaristan'a giden Teknik Direktör Christoph Daum'un da katılmadığı antrenmanda, sarı-lacivertlileri antrenör Roland Koch çalıştırdı. 
     Önce yarım saat salonda ağırlık çalışan futbolcular, daha sonra tesislerin yanındaki parkurda kros yaptı. Koch, ardından futbolculara şut çalışması yaptırırken, sakatlığı süren Kemal takımdan ayrı, tesislerde çalıştı. 
     Sarı-lacivertliler, yarın basına kapalı yapacakları antrenmanla Ankaragücü maçının hazırlıklarını sürdürecek. 
     
</TEXT>
</DOC>
