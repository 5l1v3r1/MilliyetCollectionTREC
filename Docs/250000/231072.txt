<DOC>
<DOCNO> 231072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur16.html </URL>
<DATE> 2004/04/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
26 Nisan'da 'Çernobil Virüsü'ne dikkat .. 
</HEADLINE>
<TEXT>

     Bilgisayarlardaki ''BIOS'' çipini bozarak kalıcı hasara neden olan ve internette yayılan ''Çernobil'' virüsünün, Rusya'daki Çernobil faciasının yıldönümü olan 26 Nisan'da aktif hale geçmesi bekleniyor. 
     Hür Türkiye Teknoloji Platformu Kurucusu Hakan Topuzoğlu, AA muhabirine yaptığı açıklamada, son günlerde oldukça yaygınlaşan ''W95.CIH'' virüsünün bir türevi olan ve 1998'de yazıldığı tahmin edilen Çernobil virüsünün, bilgisayarlarda kalıcı hasara yol açtığını söyledi. 
     BIOS çipinde bulunan programın üzerine birtakım bilgiler yazarak bilgisayarı açılamaz hale getiren virüsün, çeşitli zamanlarda aktif hale geldiğini belirten Topuzoğlu, şunları söyledi 
     ''Bu virüsün sıklıkla yayılan versiyonu, 26 Nisan'da aktif hale gelir. Ancak, herhangi bir ayın 26'sında tetiklenen versiyonları da vardır. Bilinen 3 versiyonundan, Nisan ayının 26'sında aktif hale geçen 'CCIH 1.2 TTIT ve CCIH 1.3 TTIT', herhangi bir ayın 26'sında aktif hale geçen versiyonu ise 'CCIH 1.4 TATUNG'dir. 'CCIH' virüsü, Windows 95-98 işletim sistemi altındaki 'exe' uzantılı program dosyalarına bulaşır. Virüslü program çalıştırıldığında, virüs belleğe yerleşir ve diğer çalıştırılan ya da kopyalanan programlara geçmeye başlar. Kendilerini bu dosyaların içindeki boş alanlara bulaştırdıklarından, virüs bir dosyada parça parça bulunabilir, ancak dosya boyutu aynı kalır.'' Çernobil virüsünün IBM'e en çok rapor edilen virüsler listesinde 14. sırada yer aldığını kaydeden Topuzoğlu, internet üzerindeki tanınmış bazı web sitelerinden alınmış dosyalardan da virüsün yayıldığının belirlendiğini söyledi. 
     
     GÜVENLİĞİN SAĞLANMASI 
     Topuzoğlu, virüsten korunmak için bilgisayara mutlaka anti-virüs programı yüklenmesi gerektiğine işaret ederek, şöyle devam etti 
     ''Bilgisayarda virüs etkin hale gelmişse yapabileceğiniz en iyi şey düşünmeden işletim sistemini tekrar kurmaktır. Eğer bilgisayarınıza virüs bulaştığından şüpheleniyorsanız, bilgisayarınız açılırken 'del' tuşuna basarak sistem tarihini geri veya ileriye alınız. Dikkat edilmesi gereken, tarihin herhangi bir ayın 26'ıncı günü olmamasıdır. Bununla birlikte tarih 1 Ocak, 14 Şubat gibi özel günlere de rastlamamalıdır. Bilgisayar temiz bir sistem disketiyle açmalı, anti-virüs yazılımı çalıştırarak virüs temizlenmelidir.'' Topuzoğlu, erken yapılan uyarılarla Çernobil Virüsü'nün etkisinin en aza indirilebileceğini sözlerine ekledi. 
     
</TEXT>
</DOC>
