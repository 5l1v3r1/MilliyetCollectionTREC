<DOC>
<DOCNO> 213772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sontur17.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül 'Yeni bir dünya kurulur, biz de yerimizi alırız' 
</HEADLINE>
<TEXT>

     ANKARA Milliyet 

Dışişleri Bakanı Abdullah Gül, Kıbrıs sorununun Rum Kesimi AB'ye üye olmadan çözülememesi durumunda yaşanabilecekleri 2. Cumhurbaşkanı İsmet İnönü'nün tarihi sözleriyle açıkladı. Gül "Bunlar Türkiye'nin çıkarına değil ama AB'den koparız. Yeni bir dünya kurulur, biz de yerimizi orada alırız" dedi. 
     CNN - Türk'te Taha Akyol'un sorularını yanıtlayan Gül, Kıbrıs konusunun Rum Kesimi AB'ye üye olmadan çözüme kavuşturulmasının önemine dikkat çekerek şunları söyledi 
     "Rumlar'ın üyeliğinden sonra, hem adadaki Türkler, hem de Türkiye için problemler çıkacak. Tanımadığımız ülke, ister istemez muhatap alacağız. Ya da İnönü'nü dediği gibi 'Yeni bir dünya kurulur, biz de yerimizi alırız' diyeceğiz. AB'den tamamen kopacağız. Bunlar Türkiye'nin çıkarına değil. Çözüm olmazsa 3 - 5 yıl sonra daha sıkıntılı olacak. Kıbrıs Türkleri'nin geleceğini garanti altına alan, adada iki ayrı halk olduğu gerçeğini kabul ettirip ilelebet devam ettirecek düzen için gayret ediyoruz." 
     
     Hedef "ikinci en iyi" 
     Kıbrıs görüşmelerinin Türkiye'nin en iyi arzu ettiği şekilde sonuçlanamayabileceğini de kaydeden Gül, "Benim de gönlümden geçen KKTC'nin dünyaca tanınması. Ama 30 senenin gerçekleri ortada. Geleceğe dönük baktığımızda sıkıntılar da ortada. O zaman ikinci en iyi neyse, yakalamak zorundayız" dedi. 
     
     AB için dört şart 
     Gül, Kıbrıs konusunun çözülmesinin AB'yle ilişkilerde "yeni bir hava" yaratacağını da kaydetti. Gül, DGM'lerin yapısının değiştirilmesi, YÖK ve RTÜK'teki askeri üyelerin çıkartılması, reformların uygulanmasında atılacak adımlar ve Kıbrıs'ta çözüm sağlanması durumunda. Aralık 2004'te AB'nin Türkiye'yle müzakerelere başlama kararı alacağı beklentisinde olduğunu açıkladı. 
     Avrupa'daki Hıristiyan Demokrat ve muhafazakar partilerin Türkiye'ye karşı itirazları da değerlendiren Gül, "Kararı hükümetler verecek. Hükümetler seviyesinde Türkiye'ye büyük destek var" dedi. 
     
     ABD'nin ilk tecrübesi 
     Gül, BM Genel Sekreteri Kofi Annan'ın görüşmelerin başlatılması yönündeki davetine ilişkin krizin aşılması için Başbakan Recep Tayyip Erdoğan'ın ABD Başkanı George Bush'la, kendisinin de ABD Dışişleri Bakanı Colin Powell'la yaptığı görüşmeleri "ABD'nin kolaylaştırıcı rolünün ilk tecrübesi" olarak nitelendirdi. Gül, girişimler sonucunda KKTC lideri Rauf Denktaş'ın bugün New York'a gidişi konusunda sıkıntılar yaşanmayacağı umudunda olduğunu da sözlerine ekledi. 
     
</TEXT>
</DOC>
