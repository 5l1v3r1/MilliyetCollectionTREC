<DOC>
<DOCNO> 234156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko25.html </URL>
<DATE> 2004/04/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Minik öğrenci, Abdüllatif Şener'e Kıbrıs'ı sorunca... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, kendisini ziyarete gelen öğrencilerden birinin, ''siz Başbakan olsanız Kıbrıs'ın diğer parçalarını verir miydiniz '' şeklindeki soruya, ''şu an izlenen politika hükümetimizin politikası ve oluşmasında benim de sorumluluğum var. Biz Kıbrıs'ta herşey daha güzel nasıl olabiliri arıyoruz. Başbakan olsam yine aynı politikayı izlerdim'' dedi. 
     Başbakan Yardımcısı Şener, Sivas Sultan Murat İlköğretim Okulu öğrencilerini kabul ederek bir süre sohbet etti. 
     Bakan Şener'in koltuğuna oturarak kısa bir süre de olsa Başbakan Yardımcısı olan Gülfem adlı öğrenci, koltuğu ve odayı beğendiğini söyledi ve ''ben Başbakan Yardımcısı ve Devlet Bakanı olsam sağlıkla ilgili hizmetler yapar, okul yapar, daha güzel bir Türkiye için çalışırdım'' diye konuştu. 
     Bunların daha mutlu insanların olduğu bir Türkiye için gerekli sosyal politikalar olduğuna işaret eden Bakan Şener, kendilerinin arzusunun da bu olduğunu ve bu yönde politika izlediklerini söyledi. 
     Beden Eğitimi dersinin 2 saatten 4 saate çıkmasını isteyen öğrencilere Bakan Abdüllatif Şener, bunu Milli Eğitim Bakanı'na ileteceğini ifade etti. 
     Köy yollarının çok bozuk olduğunu söyleyen bir başka çocuğa da Bakan Şener, köy yolları ağının çok büyük olduğunu ve ülkenin zenginleştikçe daha iyi yollara sahip olacağını anlattı. 
     Sivas'ın dağlık olduğuna dikkat çeken Şener, ''dağları ütülersek en geniş ilimiz Sivas olur'' dedi. ''İdam cezası olacak mı '' diye soran bir öğrenciye de Şener, ''idam cezasını kaldıracağız. Bana göre insani olan da budur. Türkiye idamın tartışıldığı bir ülke olmayacak'' diye konuştu. 
     
     BDDK-SPK SORUŞTURMALARI... 

     BDDK eski başkanı ve bazı üyeleri ile SPK Başkanı ve bazı üyeleri hakkında yürütülen soruşturmalarla ilgili bir soruya Bakan Şener, konunun yargıya intikal etmesi nedeniyle değerlendirmede bulunmayacağını belirtti. 
     Şener, şöyle devam etti 
     ''Sayın Engin Akçakoca ve Sayın SPK Başkanı ve üyeler hakkında bana gelen yazılar olmuştur. Soruşturma izni vermediğim de olmuştur, verdiğim de. Savcılık zaman zaman soruşturma izni istiyor. İzlediğim prosedür gayet açık ve net. Talebi Başbakanlık Teftiş Kurulu'na gönderiyorum. Rapor önüme geldikten sonra kararımı veriyorum. Rapordaki görüşe uyarak davranıyorum.'' 
     
</TEXT>
</DOC>
