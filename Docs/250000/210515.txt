<DOC>
<DOCNO> 210515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur61.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi 'Vatandaşlarımız canını kurtarsın 
</HEADLINE>
<TEXT>

     İstanbul Valisi Muammer Güler, kayan araçlar nedeniyle TEM Otoyolu'nun, Mahmutbey gişelerden Lüleburgaz'a kadar kapandığını söyledi. 
     Güler, yaptığı açıklamada, kötü hava koşullarının yarattığı olumsuzlukları gidermek için yoğun şekilde çalışmaların sürdürüldüğünü bildirdi. 
     İl genelinde yaşanan trafik sıkışıklığına değinen Güler, şu bilgileri verdi 
     ''Mahmutbey gişelerden itibaren Lüleburgaz'a kadar Tem Otoyolu devreden çıkmış durumda şu anda. Kaymadan dolayı yolu kapatan araçlar oldu. Yolda kalan araçlar var. Terk edilmiş araçlar da var. Bu araçları kurtarmak durumundayız. Bu yoldaki araçları D-100 ve E-5'e aktarıyoruz. Hadımköy tarafında kaymalar nedeniyle birikmeler var. Bu yolu açmaya çalışıyoruz'' Yolda kalan vatandaşlara yakınlarındaki benzin istasyonları ve fabrikalar gibi yerlere sığınmalarını öneren Güler, ''Trafik ve jandarma ekipleri yoğun bir çalışma içinde. Öncelikle vatandaşlarımızın kendi can emniyetlerini garantiye almaları lazım'' dedi. 
     Güler, Avrupa Yakası'ndaki elektrik kesintilerinin giderilmeye çalışıldığını, Anadolu Yakası'nda da sadece yüzde 10'luk bölümü etkileyen bir kesinti olduğunu söyledi. 
     Vali Güler, olağanüstü bir durum yaşandığını belirterek, ''Bizim için öncelikli konu kapalı yollar, ulaşım ve elektrik kesintileri'' şeklinde konuştu. 
     
     GÜRTUNA 
     Büyükşehir Belediye Başkanı Ali Müfit Gürtuna da yaptığı açıklamada, akşam saatlerinde yoğunluk olunca trafiğin ağırlaştığını ve gerekli anonslar yapılmasına rağmen birçok aracın trafiğe tedbirsiz çıktığının görüldüğünü bildirdi. 
     Gürtuna, ''Bugünkü yağış, bir aylık yağışın 3'te 2'si miktarında. Bu kadarıyla daha önce karşılaşmamıştım'' dedi. 
     Büyükşehir Belediyesi'nin il genelinde evsiz vatandaşları koruma altına aldığını hatırlatan Gürtuna, evsizlerin kendilerine ulaşmaları halinde gerekli yardımın yapılacağını söyledi. 
     
</TEXT>
</DOC>
