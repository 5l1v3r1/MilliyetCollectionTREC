<DOC>
<DOCNO> 244351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/spor/axspo01.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a tam destek 
</HEADLINE>
<TEXT>


Başkan Yıldırım, Alman hocanın, "Bu takımla Avrupa'da başarılı olamayız" açıklaması için "Doğru söylemiş. Hocanın raporuna göre 8-10 oyuncu alınacak" ifadesini kullandı 

ENGİN VEREL 


'Hep eleştirildik' 
FENERBAHÇE Teknik Direktörü Christoph Daum'un, Köln Fenerbahçeliler Derneği'nin şampiyonluk balosunda yaptığı açıklamalara Başkan Aziz Yıldırım'dan destek geldi. Yıldırım, Alman hocanın, "Şampiyonlar Ligi'nde bu kadro ile başarılı olamayız. En az 8-10 oyuncu transfer etmek istiyoruz. Yeni sezon bambaşka bir takım yaratacağız" sözlerine katıldığını belirtti, "Hocamız doğru söylemiş. Şampiyon olmamıza rağmen güzel futbol oynamadığımız için hep eleştirilmedik mi " diye konuştu. 

'Hesap ortada' 
DAUM'UN transfer istemesini normal karşılayan Aziz Yıldırım sözlerini şöyle sürdürdü "8 - 10 futbolcu bazılarına abartılı gelmiş olabilir, ancak hesap ortada. Serkan'ı aldık. Deniz ve İbrahim Toraman'da sona yaklaştık. Alex ve Gökdeniz için çalışmalar sürüyor. Defansın soluna da bir yabancı alınacak. İki de çok yetenekli genç getireceğiz. Daum da sanırım bunu söylüyor. Bu alınacak futbolcular kadroya girince tabii ki geçen seneki takım büyük ölçüde değişecek." 

Hacıoğlu Fener'de 
YUSUF KOBAL 

SARI - Lacivertliler, Diyarbakırspor'un golcü oyuncusu Murat Hacıoğlu ile anlaşmaya vardı. Milli Takım'da bulunan tecrübeli futbolcunun menajeri Tarık Üstün dün Fenerbahçe ile protokol imzaladı. Bir süredir görüşmeleri sürdüren İkinci Başkan Nihat Özdemir ve yönetici Mahmut Uslu, bonservis bedeli olmayan Murat Hacıoğlu'nu iki yıllığına Sarı - Lacivertli renklere bağladılar. Murat ile Türkiye'ye dönüşünde resmi sözleşme yapılacak. 

Yılmaz'a baskı 

CEMAL ERSEN 

Fenerbahçe'nin başını çektiği kulüpler Haluk Ulusoy'a karşı aday olması için Mehmet Ali Yılmaz'ı ikna etmeye çalışıyor 

Çalışmalar hızlandı 
FUTBOL Federasyonu'nun haziran ayı sonunda yapılacak genel kurulu öncesi geri sayım sürerken tek aday durumundaki Başkan Haluk Ulusoy'a karşı olan kulüpler çalışmalarına hız verdi. Başta Fenerbahçe olmak üzere Ulusoy'un bir kez daha başkan olmasını istemeyen kulüplerin eski bakan ve Trabzonspor Kulübü Başkanı Mehmet Ali Yılmaz'la temasa geçtikleri öğrenildi. Kulüplerin, Yılmaz'a yoğun baskı yaptığı belirtildi. 

Kararını açıklayacak 
HALUK Ulusoy'a karşı adaylık konusunda nabız yoklayan Mehmet Ali Yılmaz ise henüz kararını vermediğini vurgulayarak, "Perşembe günü aday olup olmayacağım konusunda açıklama yapacağım" dedi. Yılmaz'ın alacağı kritik kararda Kulüpler Birliği'nin yapacağı toplantının etkili olacağı ifade edildi. Daha önce Celal Doğan ve Cemal Aydın'ı, Ulusoy'a karşı aday çıkarmak isteyen kulüpler, iki başkanın isteksiz tavrı nedeniyle rotayı Yılmaz'a çevirmişti. 

Sınıfı geçtiler 

Fenerbahçe ile Beşiktaş'ın stadları Avrupa kupaları için tam not alırken, Trabzon ve Gençlerbirliği uyarıldı 

'Eksikleri giderin' 
FUTBOL Federasyonu Kulüp Lisans Departmanı, Avrupa kupalarına katılacak Fenerbahçe ve Beşiktaş'a "tam puan" verirken, Trabzonspor ile Gençlerbirliği'ne "elinizi çabuk tutun, eksikleri tamamlayın" mesajını yolladı. Departman, Bordo - Mavili kulüp ile başkent temsilcisinin stadlarındaki küçük eksiklerin belirlenen sürede giderileceği yolunda UEFA'ya garanti vererek yaşanması olası sorunların da önüne geçti. 

Öncelik yapılmadı 
DÖRT kulübe de aynı gün uygunluk belgesi verildiği, kimsenin önceliği bulunmadığı kaydedildi. KLD Müdürü Kemal Kapulluoğlu, UEFA'nın verdiği süre dün dolmasına karşın kendilerinin 28 Mayıs tarihinde gerekli bildirimi yaptığına dikkat çekerken, diğer 14 kulüple ilgili 10 Temmuz 2004 tarihine kadar süre istendiğini, UEFA'nın milli ligde mücadele eden kulüplere tölerans gösterdiğini söyledi. 

Kombinelere hücum 

Satışa çıkıyor 
SARI - Lacivertli kulüp önümüzdeki sezonun kombine biletlerini bugünden itibaren satışa sunacak. Şükrü Saracoğlu Stadı'nın VİP tribününde hazırlanan özel salondan dağıtılacak olan biletlere Şampiyonlar Ligi ve düşünülen transferler nedeniyle Fenerbahçeli taraftarların büyük ilgi göstermesi bekleniyor. Satışa konan 9 bin kombine biletten yaklaşık 20 milyon dolar gelir hedefleniyor. 

Kale arkası yok 
FENERBAHÇE yönetimi, alt maraton kombinelerini 2.5 milyar ile 4 milyar 700 milyon lira arasında satışa çıkardı. Üst maraton tribünlerinden de kombine bilet satılacak. Daha önce yönetimin "mutlaka yapacağız" dediği kale arkası kombineleri ise, yoğun istek olmasına karşın bu sezon da uygulamaya konulmadı. Ancak bu konuda ilerleyen haftalarda değişiklik olabileceği de kaydedildi. 

Körfez'e ek süre 

İKİ sezon önce Kocaelispor'da forma giyen Timko, Ayew ve Yordanov'a olan borçları nedeniyle FİFA'nın kara listesinde yer alan ve küme düşme tehlikesi yaşayan Körfez ekibine iki gün ek süre verildi. Hafta içerisinde Timko'nun 460 bin Euro'luk alacağının 50 bin franklık kapora bölümünü yatıran, dün de Ayew'in 216 bin dolarlık taksidini ödemesi gereken Kocaelispor, hristiyanların iki günlük tatili nedeniyle bu ödemeyi 2 Haziran'da yapacağını bildirdi. 

Moskova da şölen yaptı 

MOSKOVA'DA yaşayan Fenerbahçeliler, takımlarının şampiyonluğunu hafta sonunda düzenledikleri gecede kutladılar. Moskova Fenerbahçeliler Derneği tarafından Baltschug - Kempinski Oteli'nde yapılan geceye, Türkiye'nin Moskova Büyükelçisi Kurtuluş Taşkent ve Rus Türk İşadamları Birliği Başkanı Ali İhsan Akıskalıoğlu ile 150 civarında taraftar katıldı. Başkan Aziz Yıldırım da derneğe tebrik mesajı gönderdi. 


</TEXT>
</DOC>
