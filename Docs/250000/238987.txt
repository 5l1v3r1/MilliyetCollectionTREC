<DOC>
<DOCNO> 238987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun14.html </URL>
<DATE> 2004/05/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ercan Havaalanına ilk sefer bu akşam saat 21.55'te 
</HEADLINE>
<TEXT>

     Çağdaş standartlara kavuşturularak dün akşam yeniden hizmete konulan Ercan Havaalanı, bugün iki uçağa hizmet verecek. 
     Yeni havaalanına ilk inecek uçak, Türk Hava Yolları'nın THY saat 21.55'te İstanbul'dan gelecek uçağı olacak. Bunun ardından saat 23.00'te de Kıbrıs Türk Hava Yolları'nın KTHY İstanbul-Ercan seferini yapan uçağındaki yolcular Ercan'a inecek. 
     Sivil Havacılık Dairesi yetkililerinden alınan bilgiye göre, Geçitkale Havaalanı'ndan Ercan Havaalanı'na taşınma işlemleri de devam ediyor. 
     Taşınmanın sürdüğü Geçitkale Havaalanı'ndan en son havalanan uçak, bu sabah 09.00'da İstanbul'a giden Onur Havayolları'na ait uçak oldu. 
     Yenilenmesi yaklaşık 19 trilyon TL'yi bulan Ercan Havaalanı, dün akşam Devlet Bakanı ve Başbakan Yardımcısı Abdüllatif Şener ve Ulaştırma Bakanı Binali Yıldırım'ın da katıldığı törenle açılmıştı. 
     
</TEXT>
</DOC>
