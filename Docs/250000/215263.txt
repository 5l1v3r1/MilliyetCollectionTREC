<DOC>
<DOCNO> 215263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/yasam/yas04.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha yaşarken böbrek bağışı 
</HEADLINE>
<TEXT>

      ARİF ARSLAN Batman DHA 
   
   Antalya'da oturan turizmci Metin Ural, Batman'da oturan ve böbrekleri iflas ettiği için 2 günde bir diyaliz makinesine bağlanmak zorunda kalan Batmanlı Sezgin Nas'a böbrek bağışında bulanacağını açıkladı. 
   Şu an 33 yaşındaki Ural, 23 yaşındaki Nas'ın 23 durumunu, bir seyahatte tanıştığı dayısı Abdurahman Çelik'ten öğrendi. Nas'a yardım etmeye karar verip Batman'a giden Ural, hayatı diyaliz makinesine bağlı gence bir böbreğini bağışlayacağını söyledi. 
   Ural'ın davranışı, Nas ve bütün ailesini sevince boğdu. Nas, hayatını kurtarabilecek Ural'a teşekkür ederken, her iki gençten alınan doku örnekleri Diyarbakır Dicle Üniversitesi Hastanesi'ne gönderildi. Doku uyumu testi yapacak hastaneden hayırlı haberi bekleyen Batmanlı Sezgin Nas, duygularını şöyle anlattı 
   "Diyaliz makinesine bağlı yaşıyorum. Gün geçtikçe dengemi ve gücümü kaybediyorum. Hayatımda ilk kez gördüğüm Metin'in davranışı beni yüreklendirdi ve hayata dört elle sarılmamı sağladı. Kardeşin kardeşe yapamayacağı örnek bir davranışta bulundu." 
   Ural da, Batmanlı gence hayat vermek istediğini belirterek şöyle konuştu "Nas ailesinin durumu hiç iyi değil. Doku tahlili uyar uymaz böbreğimi vermenin mutluluğu bana yetecektir. Ben insanlık görevimi yaptım." 
   
   
</TEXT>
</DOC>
