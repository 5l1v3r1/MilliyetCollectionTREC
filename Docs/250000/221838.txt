<DOC>
<DOCNO> 221838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo22.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Artık gözümüzü Fenerbahçe'ye çevirdik 
</HEADLINE>
<TEXT>

     Gençlerbirliği Teknik Direktörü Ersun Yanal, UEFA Kupası 4. tur ilk maçında karşılaştıkları Valencia önünde ilk etabı bitirdiklerini belirterek, ''Galibiyet, bizim için önemli avantaj, ancak her şey bitmiş değil'' dedi. 
     Valencia ile yaptıkları karşılaşmada rakibe pozisyon vermediklerini belirten Yanal, şöyle devam etti 
     ''Kontrollü bir oyun sergiledik. Bu seviyedeki maçlarda ancak bu şekilde mücadele edilir. Rakibimiz önemli bir ekip. Geçen yılın İspanya şampiyonu. Böyle bir ekip karşısında pozisyon zenginliği yaşadık. Ancak birini gole çevirebildik. 2. maçta da tur atlayacak bir sonuç alıp Türkiye'ye bir zafer daha kazandırmak istiyoruz. Başta bizi yalnız bırakmayan Ankaralı sporseverler ile desteklerini arkamızda hissettiğimiz Meclis Başkanımız Bülent Arınç, Başbakanımız Recep Tayyip Erdoğan ve bakanlarımıza teşekkür ediyoruz. Ayrıca maç içerisinde tutumları ve centilmenlikleri nedeniyle futbolcularımı kutluyorum.'' 
     
     FENERBAHÇE 
     UEFA Kupası maçını artık geride bıraktıklarını ve yeni hedeflerinin Fenerbahçe ile yapacakları Türkiye Kupası yarı final karşılaşması olduğunu kaydeden Yanal, şunları söyledi 
     ''Valencia maçını artık bir kenara bıraktık. Fenerbahçe ile oynanacak Türkiye Kupası maçını düşünmeye başladık. Bu maçta hedefimiz tur atlamak. Valencia maçının son dakikasında sakatlan M'Bayo ile Baki dışında eksiğimiz yok. Gelecek sezon Avrupa hedefine ulaşmak için Türkiye Kupası'nda Fenerbahçe karşısında tur atlamamız gerekiyor. Tek maç ve telafisi yok. Onun için dikkatli olmamız gerekiyor.'' 
     
</TEXT>
</DOC>
