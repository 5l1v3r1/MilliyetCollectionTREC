<DOC>
<DOCNO> 230400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/soneko06.html </URL>
<DATE> 2004/04/11/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bayraktar Tütün sektörü zor günler geçiriyor... 
</HEADLINE>
<TEXT>

     Türkiye Ziraat Odaları Birliği TZOB Başkanı Şemsi Bayraktar, tütün sektörünün zor günler geçirdiğini belirterek mevcut yasanın biran önce revize edilmesini istedi. 
     Bayraktar yaptığı yazılı açıklamada, tütünün milli bir ürün olduğunu ve bu konuda milli bir politikaya ihtiyaç olduğunu ifade etti. 
     AB ile 2005 yılından önce müzakerelerde en sıkı pazarlıkların yapılacağı sektörlerden birinin tarım sektörü olduğunu anlatan Bayraktar, AB Ortak tarım politikası ve ortak piyasa düzenlerine uyumda Türkiye'nin ulusal çıkarlarının gözetilerek gerekli çalışmalar hız verilmesi isteğinde bulundu. 
     Pazarlamada sorunların bulunduğunu bunun da ekonomik anlamada bir örgüte sahip olunmamasından kaynaklandığını vurgulayan Bayraktar, sözleşme şartlarının bir mutabakata göre değil, tüccarın isteğine göre belirlendiğini kaydetti. 
     Bayraktar, tütün üreticilerinin kooperatif kurması ve üyeliğin zorunlu hale getirilmesi için yönetmeliklerde değişiklik yapılması gerektiğini belirterek, üretici kooperatiflerinin fiyat belirlemede taraf olmalarını istedi. 
     
     AÇIK ARTTIRMA YÖNTEMİ İŞLER HALE GETİRİLMELİ 
     Bayraktar, tütün tüketiminin mutlaka yurtiçi üretimle karşılanması gerektiğini belirterek, açık artırma yönteminin işlemediğini, 2003 üretim yılında üreticilerin sözleşmesiz üretim yapamadıklarını, sözleşmeli üretimin supabı olan açık artırma yönteminin işler hale getirilmesi görüşünü dile getirdi. 
     Bayraktar, açık artırmada alıcısı çıkmayan tütünlerin belli bir bedelle bir satın alacak müdahil bir kurum kuruluşunun devlet kredi destekli kooperatifler olabilir tütün satış merkezleri ile birlikte faaliyete geçmesini istedi. 
     
</TEXT>
</DOC>
