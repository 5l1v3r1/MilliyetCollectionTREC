<DOC>
<DOCNO> 208803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko18.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanlıklar bu yıl da taksitle satılacak... 
</HEADLINE>
<TEXT>

     Kurban Bayramı'na sayılı günler kala, kurbanlık hayvanlar için kredi kartı ile taksitli satış kampanyaları düzenlenmeye başladı. 
     Konya'da kurulu Selet Entegre Et ve Süt Ürünleri Sanayi A.Ş. İşletme Müdürü Murat Burgucu, geçen yıllarda olduğu gibi bu yıl da kurbanlık küçükbaş ve büyükbaş hayvanları kredi kartına peşin fiyatına taksit imkanları sunarak satacaklarını söyledi. 
     Geçen yıllarda kurbanlık hayvan satın alan vatandaşların genelde kredi kartı ile ödeme yapmayı tercih ettiğini belirten Burgucu, bu yılki satışların çoğunun yine kredi kartı ile yapılmasını beklediklerini ifade etti. 
     Bu yıl kurbanlık fiyatlarının henüz belirlenmediğini kaydeden Burgucu, ''Küçükbaş hayvanların canlı kilogram fiyatı 5 milyon ile 5.5 milyon lira arasında değişirken, büyükbaş hayvanların ise 1 milyar 300 milyon ile 2.5 milyar lira arasında alıcı bulacağını tahmin ediyoruz'' dedi. 
     Burgucu, kredi kartı ile satışların yanı sıra isteyen vatandaşlara, kurbanlık deri karşılığında kesim hizmeti de verileceğini kaydetti. 
     
     KURBANLIKLARA, ULTRASONLA GEBELİK TESTİ... 

     Öte yandan Erciyes Üniversitesi EÜ Veteriner Fakültesi'nde, kurbanlıklara ultrasonla gebelik muayenesi yapılacak. 
     Veteriner Fakültesi Dekanı Prof. Dr. Tayfur Bekyürek, gebe hayvanların kurban olarak kesilemeyeceğini, bu nedenle dişi kurbanlıklara mutlaka gebelik testi uygulanması gerektiğini söyledi. 
     Fakültelerinde Kurban Bayramı öncesi dişi kurbanlıklara gebelik testi uygulanacağını belirten Prof. Dr. Bekyürek, şöyle devam etti 
     ''İneklerin gebeliği, 6. aydan sonra karın şiştiği için dışardan belli olur. Ancak 6. aydan önce ineğin gebe olduğunu anlamak için muayene etmek gerekir. Zaten gebe olduğu bilinmeden kesilen kurbanlıkların karnından da 2-5 aylık yavrular çıkıyor. Koyunlarda da durum aynıdır. Özellikle bu bayramda koyunlara mutlaka gebelik testi uygulanması gerekir. Koyunlar ekim ve kasım aylarında hamile kalır. Bu nedenle koyunlarda gebelik olasılığı oldukça yüksektir.'' Tayfur Bekyürek, inekler için ultrasonla gebelik muayenesini 15 milyon liraya, koyunlar için de 5 milyon liraya yapacaklarını belirterek, şunları anlattı 
     ''Gebelik testlerini her yıl fakültemizde yapıyorduk. Ancak kurbanlıkların nakliyesi güç olduğu için çok fazla ilgi gösteren olmuyordu. Bu yıl Kocasinan ve Melikgazi kaymakamlıklarıyla görüşeceğiz. Eğer uygun görürlerse, belirleyecekleri 2 merkezde muayene için birer arkadaşımızı görevlendireceğiz. Bu sayede hizmeti vatandaşın ayağına götürmüş olacağız.'' 

     
</TEXT>
</DOC>
