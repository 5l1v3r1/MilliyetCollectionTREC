<DOC>
<DOCNO> 222452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko11.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı Bayramoğlu En büyük takiyeyi iş alemi yapıyor 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, Türkiye'de siyasetçilerin takiye yapmakla suçlandığını ancak gelinen noktada en büyük takiyeyi iş aleminin yaptığını söyledi. 
     Bayramoğlu, MÜSİAD Konya Şubesi'nin 11'inci Genel Kurulu'nda düzenlenen ''Türkiye'nin Siyasi ve Ekonomik Açılımı'' konulu seminere katıldı. 
     Türkiye'de krizlerin, post-modern darbelerin yaşandığı günler olduğunu anımsatan Bayramoğlu, menfaatlerin paylaşılması noktasında insanların göz ardı edildiğini, iktidarda olan partiye el pençe divan duran kişilerin, siyasi gücünü kaybettikten sonra insanların yüzlerine bile bakmadığı dönemleri yaşadıklarını anlattı. 
     Bayramoğlu, insanların itibar görebilmesi için insanlık karakterini ortaya koyması gerektiğini aksi halde itibarın sadece sahip olunan koltuğa gösterileceğini dile getirdi. 
     Türkiye'nin uzun süredir beklenen güzel bir tablo yaşadığını ifade eden Bayramoğlu, krizlerin ardından tek başına iktidar döneminin yaşandığını, bu iktidardan, Türkiye'nin vizyonunu uluslararası alanda bulunduğu noktadan daha ilerilere götürülmesini beklediklerini kaydetti. 
     Aynı beklentileri 1990 yılında derneğin ilk kurulduğu yıllarda da yaşadıklarını belirten Bayramoğlu, ''O koltuk nasıl bir şeyse, önceki gün başka şeyler düşünürken sonraki gün etrafınızı saran belirli güç odaklarının sizi havalandırmasıyla ayaklarınızın yere basmadığı günler yaşıyorsunuz'' dedi. 
     Daha önceki iktidarlar, bürokratlar ve sivil toplum örgütlerinin takiye yapmakla, riyakarlıkla suçlandığını kaydeden Bayramoğlu, ''Şimdi enteresan bir noktaya geldik. Bugün geldiğimiz noktada en büyük takiyeyi iş alemi yapıyor. Bunlar sürekli devletten beslenen, oluşturduğu statükoyla, medya gücüyle, sistemli kaynak oluşturup, devam ettirecek yapısıyla siyasilerden daha güçlü bir iş alemi'' dedi. 
     Bayramoğlu, 3 Kasım seçimlerine kadar AK Parti'ye iktidarı reva görmeyip, hatta seçimi kazanması halinde iktidar koltuğuna oturtmayacaklarını iddia edenlerin, seçimlerin açıklanmasıyla nasıl AK Partili olduklarını gördüklerini ifade etti. 
     
     ''EN BÜYÜK BELA İÇ BORÇ'' 
     Türkiye'nin başındaki en büyük belanın iç borç meselesi olduğunu, bunun aşılması halinde Türkiye'nin önünde kimsenin duramayacağını belirten Bayramoğlu, şöyle konuştu 
     ''Bunu 1994 yılında 'İflas 99' isimli raporumuzda açıkladık. Ancak o dönemde iç borç tutarı 24 milyar dolardı. Dönemin Başbakanı Tansu Çiller, Telekom'u 30 milyar doları az görmeyip verseydi, iç borç kökünden kazınsaydı, o günden bu yana 267 milyar dolar iç borç faizi ödemezdik. Şimdi iç borç stoğu 150 milyar dolara çıktı. Ocak 2000 tarihinde 5 özel bankaya el konulduğunda aynı konumdaki bankalara da el konulsaydı bankaların Türkiye'ye toplam maliyeti 9 milyar dolarda kalacaktı. Ancak faizlerle sürüncemeye bırakıldığı için banka hortumlama faturası 45 milyar dolara çıktı.'' Türkiye'de yolsuzluğu yapanın sadece Uzan ailesi gibi gösterilmesini eleştiren Bayramoğlu, ''Çok Uzanlar buluruz biz, insanların gerçek samimiyetini ortaya çıkaracaksın. Sizin yaptıklarınızı kimseden görmedik diyenlerin iktidarın yanından ayrılıp kapı arkasında neler konuştuğunu iyi biliyorum'' diye konuştu. 
     
     TÜRKİYE'NİN PROBLEMLERİ 
     Türkiye'nin üç problemini çözmesi halinde başka bir şeye ihtiyacı olmadığını kaydeden Bayramoğlu, ''Türkiye'nin acil bir vergi reformu, devletin borçlanma gereğini ortadan kaldırılması ve acil bir hukuk reformuna ihtiyacı var'' diye konuştu. 
     Bugün gelinen noktada IMF'nin oluşturduğu politikalara bu kadar bağımlı başka bir iktidar olmadığını dile getiren Bayramoğlu, bu sene 50 milyar dolar faiz ödeneceğini anlattı. 
     Başbakan Erdoğan'ın alnının teri akmadan kimse para kazanmayacak dediğini ifade eden Bayramoğlu ''Sayın Başbakan'a sesleniyorum. Bu ülkede halen hiç alın teri dökmeden para kazananlar var'' dedi. 
     Türkiye'nin cari açıklar nedeniyle ekonomik krizler yaşadığını belirten Bayramoğlu, ülkenin mevcut kur politikasıyla ekonomiyi düzeltemeyeceğini belirterek ''Türkiye'nin istikrarlı bir planı yok. Hükümet, Bizim bir plan yapmamız için önce IMF ile konuşmamız, AB'yle ilgi çalışmalarımızı netleştirmemiz gerekiyor diyor. Ancak ekonomik problemlerin çözümü kısa vadeli değildir. Bu günden atacağınız adımın yansıması 2-3 yıl sonradır'' dedi. 
     
</TEXT>
</DOC>
