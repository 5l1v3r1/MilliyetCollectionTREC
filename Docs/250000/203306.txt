<DOC>
<DOCNO> 203306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/ekonomi/eko05.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa yeni yıla tarihi rekor kırarak girmek niyetinde 
</HEADLINE>
<TEXT>

   44 ay aradan sonra ilk kez 18.206 puana ulaşan endeks, 18 Ocak 2000 tarihindeki 19.577 puanlık tarihi rekor seviyesine 1.371 puan yaklaştı 
   ORHAN TEKEOĞLU 
   
   Borsa, yıl sonu yaklaştıkça açılmaya başladı. Hisse senedi fiyatlarında geçmiş dönemdeki gibi hızlı yükseliş olmamasına rağmen endeks temkinli adımlarla yılın rekorlarını kırmaya devam ediyor. Özellikle bayram sonrası hızlanan tırmanış endeksi dün 463 puanlık yüzde 2.61 artışla 18.000'in üzerine taşıyarak 18.206 puana çıkardı. Endeks en son 44 ay önce 3 Mayıs 2000'de 19.092 puan düzeyinde bulunuyordu. 
   Aynı yılın kasımında başlayan finansal ve ertesi yılın ilk aylarında meydana gelen siyasi krizler endeksin 8 Ekim'de 2001'de 7.499 puanlara kadar inmesine neden oldu. Endeksteki en son yükseliş bu yılın 24 Mart'ında başladı. Bu tarihte 8.892 düzeyinde bulunan endeks, dün 18.206 puana yükselerek o tarihten bu yana yüzde 104.74'lük artış gerçekleştirdi. 
   Borsanın son yükselişinde, Kıbrıs seçimleri ve yeni hükümet beklentisi, AB beklentisi, gelecek yıl için tek haneli enflasyon beklentisi, faizlerin fonlama maliyetlerinin de altına inmesi ve dövize olan talebin azalması etkili oldu. IMF ile yürütülen ekonomik programın yolunda gitmesi ve program kapsamındaki yılsonu hedeflerinin tutturulma beklentisi de endeksin yükselişini hızlandırdı. 
   
   Deniz Yatırıma ilgi 
   Fenerbahçe Sportif AŞ'yi halka açacak olan Deniz Yatırım'ın hisselerine haftabaşından bu yana süren talep dün devam etti. Deniz Yatırım Ortaklığı hisseleri dün de yüzde 21'lik artış gösterdi ve bu hafta yüzde 47.43 değer kazandı. 
   
   Dolara bakan yok 
   Irak savaşı sırasında 1 milyon 763 bin liraya çıkarak, yatırımcının ilgisini çeken dolar, daha sonra 24 Eylül'de 1 milyon 351 bine indi. 28 Ekim'de tekrar 1 milyon 518 bin liraya kadar çıkan dolar, dün 4 bin liralık düşüşle 1 milyon 430 bin liraya geriledi. 
   
   Faizler fonlamanın altında    Merkez Bankası'ndan yeni bir faiz indiriminin beklendiği bir ortamda, bono faizleri fonlama maliyetlerinin 3 puan altında seyrediyor. Irak savaşının başladığı mart ayının son haftasında yüzde 76'lara kadar yükselen bono faizleri dün 26 Ocak 2005 vadeli tahvilde yüzde 26.72 düzeyine indi. 
   Merkez Bankası, bu yıl içinde altı kez yaptığı faiz indirimlerinden sonra gecelik borçlanma faizlerini yüzde 44'ten yüzde 26'ya düşürdü. 
   Bu arada Hazine, 22 Aralık Pazartesi günü 547 gün vadeli dolar cinsinden iskontolu devlet tahvili ihalesi düzenleyecek. 
   
   
</TEXT>
</DOC>
