<DOC>
<DOCNO> 245693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/siyaset/axsiy01.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te 'Halilpaşa' şakası 
</HEADLINE>
<TEXT>


CHP'li milletvekili Halil Ünlütepe, 'Sincanlı'nın adı değişsin' teklifini TBMM'de gece yarısı görüştürmek isteyince, ilçenin adı neredeyse 'Halilpaşa' olacaktı 

Saliha Çolak Ankara 


TBMM Genel Kurulu'nun geç saatlere kadar süren çalışmaları sırasında milletvekillerinin hem seçmene selam konuşmalarını uzatması, hem de bölgelerine yönelik yasa tekliflerini görüştürme ısrarları, Kanunlar Kararlar Müdürlüğü uzmanlarını isyan ettirdi. 
Uzmanların CHP Afyon Milletvekili Halil Ünlütepe'ye kızarak CHP'li milletvekillerine hazırlattıkları bir önergeyle Afyon'un Sincanlı ilçesinin adını "Halilpaşa" olarak değiştirme girişimi son anda engellendi. 
Ünlütepe, tarihi Hititler'e dayanan Cemalettin Sinan Paşa'nın katkıları nedeniyle de "Sinanpaşa" olarak bilinen, Afyon'un Sincanlı ilçesinin adının "Sinanpaşa" olarak değiştirilmesi teklifini gündeme aldırdı. Ancak uzmanlar, 41 maddelik bir yasanın görüşmelerinin gece yarısı sonuçlanmasının ardından, Ünlütepe'nin seçim çevresine yönelik teklifinde ısrar etmesi nedeniyle intikam planı hazırladı. 

'Sinanpaşa' oldu 
CHP milletvekillerini örgütleyen uzmanlar, yasa teklifi üzerinde değişiklik önergesi hazırlattı. Önergede, "Sinanpaşa" ifadesinin, "Halilpaşa" olarak değiştirilmesi istendi ve imzalar tamamlandı. Ancak önergeyi işleme koydurmayan TBMM Başkan Vekili, tarihe geçecek bir şakayı son anda engelledi. 
Görüşmelerin ardından teklifin yasalaşmasıyla uzmanların Ünlütepe'ye tepki olarak Halilpaşa ismini takmaya çalıştığı Afyon'un Sincanlı ilçesinin adı "Sinanpaşa" olarak değişti. 


</TEXT>
</DOC>
