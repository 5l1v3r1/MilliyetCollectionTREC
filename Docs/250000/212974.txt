<DOC>
<DOCNO> 212974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/ekonomi/eko03.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü-Ceyhan'da imzalar tamam 
</HEADLINE>
<TEXT>

   Bakü - Tiflis - Ceyhan Petrol Boru Hattı'nın finansmanıyla ilgili belgelerin son paketi Bakü'de imzalandı 
      EKONOMİ SERVİSİ 
   
   Bakü - Tiflis - Ceyhan BTC Ham Petrol Boru Hattı inşaatının finansmanı ile ilgili proje finans belgelerinin son paketi dün Azerbaycan'ın başkenti Bakü'de törenle imzalandı. 
   Enerji ve Tabii Kaynaklar Bakanı Hilmi Güler ve Azerbaycan Cumhurbaşkanı İlham Aliyev'in de katıldığı törenle imzalanan finansman paketi 78 farklı taraf yetkililerinin, 17 binden fazla imzasının bulunduğu 208 finans belgesini içeriyor. 
   Paketin imzalanması, inşası 2.95 milyar dolara mal olacak boru hattı ile ilgili finans anlaşmalarının uygulamaya konulması yönünde önemli bir aşama olarak nitelendiriliyor. İnşaat sırasındaki kredi faizi ve hat dolumu da dahil olmak üzere toplam proje maliyeti 3.6 milyar dolar . 
   BTC maliyetlerinin yüzde 30'u özkaynak katkıları ile finanse edilirken, toplam tutarın geri kalan yüzde 70'i, üçüncü tarafların sağladığı finansman ile karşılanmakta. BTC şirketi hissedarları halen 1 milyar dolar katkıda bulunmuş durumda. Böylece, taahhüt edilen toplam 2.6 milyar dolar ile projenin finansmanı tamamlanmış oldu. 
   
   Petrol 2005'te geliyor 
   BTC için kredi, ihracat kredisi ve risk sigortası sağlayacak gruplar arasında çok taraflı kredi kuruluşları, yedi ülkenin ihracat kredisi ve politik risk sigorta kuruluşları, ABN AMRO, Citibank, Mizuho ve Societe Generale liderliğinde 15 ticari banka grubu bulunuyor. Ayrıca, BP, Statoil, Total ve ConocoPhillips gibi proje ortakları tarafından da krediler sağlandı. Yüzde 50'sinden fazlası tamamlanan proje kapsamında 1.760 km uzunluğundaki BTC Boru Hattı'ndan günde bir milyon varil ham petrol taşınacak. Boru hattından ilk petrol, Akdeniz'deki Ceyhan Limanı'ndan 2005 yılında ihraç edilecek. 
   
   
</TEXT>
</DOC>
