<DOC>
<DOCNO> 217330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/spor/spo03.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim diken üstünde 
</HEADLINE>
<TEXT>

   Galatasaray Teknik Direktörü, "Villarreal'in Zaragoza maçı benim için ölçü değil. 20. dakikada 10 kişi kaldılar, golü erken yediler. Ama burada durum farklı olacak" dedi 
      ERHAN TELLİ 

   
   'İstifaya üzüldüm' 
   GALATASARAY Teknik Direktörü Fatih Terim, Zaragoza karşısında izlediği Villarreal'in hafife alınmamasını istedi. UEFA Kupası'ndaki rakibinin daha 20. dakikada 10 kişi kaldığını vurgulayan Terim, "Yedikleri erken gol nedeniyle böyle bir sonuç oldu. Burada kesinlikle farklı bir anlayışla oynayacaklardır" diye konuştu. Hocalarının istifa etmesinin üzücü olduğunu da belirten Fatih hoca, "Bu bizim için avantaj değil. Daha hırslı hazırlanacaklar" dedi. 
   
   Batista sevinci 
   KONYASPOR maçının ardından bir gün izin yapan Galatasaraylı futbolcular, Villarreal maçının hazırlıklarına başladı. Sarı - Kırmızılılar'da sakatlıktan kurtulan Batista'nın dün takımla birlikte çalışmaya katılması, teknik heyeti memnun etti. Milli takımdan sakat dönen Orhan Ak da önce salonda çalıştı, daha sonra düz koşu yaptı. Antrenmana Hakan çıkmazken, Hasan Şaş ise özel antrenman yaptı. 
   
   Hakan sakatlandı    GALATASARAY'IN golcüsü Hakan Şükür, Konyaspor maçından sonra belinden sakatlandı. Beli kilitlenen, yürümekte bile zorluk çeken tecrübeli oyuncunun dün akşam Bakırköy Acıbadem Hastanesi'nde MR'ı çekildi. Tedavisi devam eden Hakan Şükür dünkü antrenmana katılmazken sağlık kurulu üyesi Azmi Hamzaoğlu'na da muayene oldu. 
   
   Gündüz istiyorlar    Derbi polemiği 
   GALATASARAY 2. Başkanı Ali Dürüst, Fenerbahçe ile gündüz oynayacaklarına inandıklarını ifade etti. Sarı - Lacivertli taraftarın gelebilmesi için İstanbul Emniyeti'nin ilk maçı gündüz oynattığına dikkat çeken Dürüst, "Üç bin rakip taraftar maça rahat gelsin diye 60 bin Galatasaray taraftarının gece maçı seyretmesi engellendi. Burada Galatasaray'ın hiç bir suçu yoktu. O maçta taraftarlarımızın gece maçı seyretme hakkı elinden alınmıştı" diye konuştu. 
   
   1800 bilet normal 
   BEŞİKTAŞ'IN Denizlispor maçını da örnek gösteren Dürüst, "Rakibin kar nedeniyle İstanbul'a zor gelmesinden dolayı karşılaşma bir gün ertelenmişti. Çünkü hakkaniyet bunu gerektiriyordu. Burada da aynı şey sözkonusudur. Federasyon, derbi karşılaşmasının saatini de hakkaniyet ölçüleri içerisinde değerlendirecektir" ifadesini kullandı. Sarı - Kırmızılı yönetici, kendileri için verilen 1800 biletin sayısının da normal olduğunu belirtti. 
   
   Ama kazanamıyorlar    FENERBAHÇE maçının 16.00'da oynanması için bastıran Galatasaray, bu sezon gündüz oynadığı hiçbir maçı kazanamadı. Sezon başından bu yana oynadığı 4 gündüz karşılaşmasını da kazanamayan Sarı - Kırmızılı ekip, olumsuz bir performans sergiledi. Terim'in öğrencileri, biri Olimpiyat Stadı, 3'ü deplasmanda olmak üzere oynadıkları 4 gündüz karşılaşmasında 1 yenilgi, üç de beraberlik aldı. Galatasaray bu maçlarda 7 gol atarken, kalesinde 9 gol gördü. 
   
   Villarreal karıştı    CİM - BOM'UN UEFA Kupası'ndaki rakibi Villarreal, Zaragoza yenilgisiyle karıştı. Teknik Direktör Benito Floro, karşılaşmanın ardından istifa ettiğini açıkladı. Floro bunun nedenini, "Takımın izlediği yola, sporcu kadrosunun karşılık verememesi" olarak açıkladı. Galatasaray maçında takımı kimin sahaya süreceği hala netleşmedi. Kimseyle anlaşılamaması durumunda ekibi sahaya, Beşiktaş'ın eski futbolcusu, antrenör Del Solar veya Francisco Garcia çıkaracak. 
   
   'Kıran' kırana seçim    Turgay Kıran, Galatasaray'da başkanlığa talip olduğunu dün resmen açıkladı, "Bu sorumluluğun altına girmek, her babayiğidin harcı değil" diye konuştu 
      Namuslu tüccar 
   ÖZHAN Canaydın'ın karşısına çıkan ilk aday olan Turgay Kıran, dün bir basın toplantısı düzenledi, Sarı - Kırmızılı camiaya karşı vaatlerini sıraladı. TSYD'deki basın toplantısında öncelikli olarak kulübün mali portresi üzerinde duran Kıran, "Galatasaray namuslu bir tüccardır ve bu borçları ödeyecektir. Bu borçları değişik projeleri teminat göstererek alacağımız kredilerle ödeyeceğiz. Bu borcu bilerek giriyoruz" dedi. 
   
   'Flaş vaadim yok' 
   20 Mart'taki seçimler için hiçbir flaş vaadinin olmadığını vurgulyan Kıran, "Galatasaray'da artık bu devir bitmiştir. Devir, ayakları yere basma devridir. Birkaç yıl daha sıkıntı yaşanacak. Ancak güzel günler yakındır. Bu sorunların altına girebilmek her yiğidin harcı değildir. Benim adaylığı bırakıp kaçma gibi bir şansım yok. Sonuna kadar adayım" yorumunu yaptı. Başkan adayı, Fatih Terim ile yola devam etmeyi düşündüğünü söyledi. 
   
   100. yıl Sami Yen'de 
   SARI - Kırmızılılar'a Ali Sami Yen Stadı sözünü de veren Turgay Kıran, "Galatasaray 100. yılında mabedine dönecektir. Yen projesi, parsiyel olarak 38 bin kişilik kapasitesiyle en kısa sürede yapılacaktır. Oluşturacağımız futbol komitesinin 10 kişilik ekibinin 8'is belli. Yakında projelerimizle birlikte bu isimleri de açıklayacağım" dedi. Kıran'a Futbol Federasyonu eski başkanı Kemal Ulusu da destek verdi. 
   
</TEXT>
</DOC>
