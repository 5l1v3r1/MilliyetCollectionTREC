<DOC>
<DOCNO> 200016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/soneko32.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Rakamlar, enflasyonda 20'nin altını gösteriyor 
</HEADLINE>
<TEXT>

     Merkez Bankası, Kasım ayı enflasyon rakamlarının, 2003 yılı sonunda yüzde 20 enflasyon hedefinin altında kalınabileceğine işaret ettiğini bildirdi. 
     Merkez Bankası'ndan yapılan ''Kasım Ayı Enflasyonu ve Görünüm'' konulu açıklamada, enflasyon rakamlarının son bir kaç ayın değil, uygulanan tüm politikaların yanı sıra alınan para politikası kararlarının bir fonksiyonu olduğuna işaret edildi. 
     Mevcut para politikası sisteminde kısa dönem faiz kararlarının, enflasyonun gelecekte alacağı değerlerin hedeflenen rakamlarla uyumuna göre şekillendiği belirtilen açıklamada, bunun temel sebebinin, para politikasının enflasyon üzerindeki etkilerinin önemli bir bölümünün gecikmeli olarak ortaya çıkmasından kaynaklandığı kaydedildi. 
     Merkez Bankası'nın açıklamasına göre, enflasyon rakamlarının son bir kaç ayın değil, uygulanan tüm politikaların yanısıra 2003 yılı başlarından itibaren alınan para politikası kararlarının bir fonksiyonu. Bu saptama, yıl sonu enflasyonunun hedefe bu denli yakın gerçekleşeceği bir dönemde Merkez Bankasının geçmişte aldığı faiz kararlarının tutarlılığının değerlendirilmesi açısından önem taşıyor. 
     Kasım ayı enflasyon rakamlarıyla beraber, enflasyondaki düşüş sürecinin geçici olmadığı belirginleşmeye başladı. Dahası, bu eğilim enflasyon bekleyişlerine de yansımış bulunuyor. Bu durumda, kurlarda son dönemde gözlenen hareketin enflasyon üzerindeki etkisinin sınırlı kalacağı tahmin ediliyor. 
     Önümüzdeki aylarda önemli dışsal sürprizler ve maliyet şoklarınının gerçekleşmeyeceği varsayımı altında, yıllık enflasyondaki düşüş eğiliminin devam edeceği bekleniyor. 
     Açıklamada, tüketici kredilerindeki gelişmeler ve iç talebe ilişkin diğer göstergelerin, Merkez Bankası tarafından yakından izlenmeye devam edildiği de belirtildi. 
     Açıklamaya göre, son aylarda söz konusu değişkenlerde hızlı bir artış gözlense de, birim maliyetlerde belirgin bir reel artış olmadığı gözleniyor. 
     Bu aşamada talep tarafında gözlenen canlanmanın, enflasyon eğilimini tekrar yukarı çekecek bir baskı yaratmayacağı düşünülüyor. Söz konusu faktörler enflasyondaki düşüş sürecinin ivmesini yavaşlatabilecek. Ancak ileriye yönelik bir bakış açısıyla alınan faiz indirim kararlarında bu gelişmeler daha önceden göz önüne alınmıştı. 
     
     ''GELİNEN NOKTA BİR BAŞARI'' 
     Açıklamada enflasyonla mücadelede gelinen nokta bir başarı olarak değerlendirilirken, Türkiye'de fiyat istikrarına tam olarak ulaşılabilmesi açısından katedilmesi gereken daha çok mesafe bulunduğuna dikkat çekildi. 
     Fiyat istikrarının, ekonomik aktörlerin karar verme mekanizmalarında enflasyon riskinin yer almadığı bir durum anlamına geldiğine işaret edilen açıklamada, bugüne kadar önemi sürekli vurgulanan mali disiplin ve yapısal reformların sürekliliğinin, bundan sonraki dönemde artarak önem kazanacağı kaydedildi. 
     Özellikle kamu sektöründe verimliliği artırmaya yönelik adımların, mali disiplinin kalitesine katkıda bulunması açısından son derece önem taşıdığı belirtilen açıklamada, bunun yanı sıra rekabet ortamının geliştirilmesi, bankacılık reformunun sürdürülerek finansal sistemin derinleştirilmesi, yatırım ortamının iyileştirilmesi ve yönetişim kalitesinin artırılması yolunda atılacak her adımın, fiyat istikrarı yolundaki engelleri ortadan kaldırmaya devam edeceği ifade edildi. 
     Açıklamada, söz konusu reformların aynı zamanda sürdürülebilir bir büyüme ortamını da beraberinde getireceği ve büyümeden fedakarlık gerektirmeden enflasyonla mücadeleyi destekleyeceğine dikkat çekildi. 
     
</TEXT>
</DOC>
