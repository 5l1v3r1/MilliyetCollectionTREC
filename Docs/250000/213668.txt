<DOC>
<DOCNO> 213668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/spor/ygokce.html </URL>
<DATE> 2004/02/07/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Yanlış hesap 
</HEADLINE>
<TEXT>

   
   Beşiktaş, ligin ikinci yarısında başına gelenleri ince eleyip sık dokuyarak sorgulamalı... Durumdan duygusal değil, akılcı bir sonuç çıkarmalı... Dün Ankara'da yaşadığı sıkıntı doğrudan doğruya devre arası rehavetinin sonucu... Beşiktaşlı futbolcular oyuna ve topa konsantre olamıyorlar. Bu nedenle sık sık zamanlama yanlışları yapıyorlar. Devre arasındaki hazırlık sürecinin kötü geçmesi Beşiktaşlı futbolcuları fizik olarak da düşürmüş. Sergen, Tümer, Pancu, İbrahim, Ahmet, genç Yasin, aklınıza kim gelirse gelsin... Hepsi de yorgun... Çoğu bitik... Ligin ilk yarısında rakiplerinin tozunu atan Kartal yitik 
   Lucescu, Ankara'daki takımı yanlış kurdu. Giunti'nin yokluğunda Tayfur'un yanına Yasin'i koydu. İleri uç, Tümer, Sergen ve Pancu'dan oluştu. Üçü de inanılmaz biçimde top kaybeden, ikili mücadelelerde direnemeyen bu adamlarla Beşiktaş özellikle ilk yarıda ne pozisyona girebildi, ne doğru dürüst bir şut atabildi, ne de elden çıkardığı İlhan'ın boşluğunu doldurabildi. 
   Buna karşılık Ankaragücü, Hakan Keleş, Yılmaz ve İsmet'le uzaktan - yakından oldukça arzuyla vuruyor, Beşiktaş kalesinde Cordoba'nın gafil anını arıyordu. Oyun oldukça sert ikili mücadelelerle, faullerle geçti. Bülent Uzun önce nasihat yöntemini seçti, sonra kartlarını çekti. Bu kart gösterme işinde hakemlerin giderek baskı altında kaldıklarını, özellikle Beşiktaş maçlarında yoğunlaşan eleştirilere karşı ne olur ne olmaz duygusuyla davrandıklarını gördük. Bülent Uzun'un ikinci yarıda İbrahim'e ceza alanında basan Özgür'ün hareketine penaltı düdüğü çalmamasını çözemedik. 
   Lucescu ikinci yarıda oyuna İbrahim'le başladı. Çıkan Yasin'in görevini Pancu üstlendi. Sol kanattaki ilk yarının etkisiz oyuncusu Serdar santrfora geçti. Sonra Tümer - İlie değişikliği geldi. Beşiktaş, Sinan'ın da katılımıyla oyuna biraz hareket getirdi. Ceza alanında pozisyonlar üretti. Sergen'in kaçırdığı gol evlere şenlikti. Serdar'ın bulduğu gol ise Zafer Özgültekin'den bir hediyeydi. 
   Beşiktaş oynamıyordu, direnemiyordu, dayanamıyordu. Ankaragücü talihsiz yediği golün hesabını ısrarlı ataklarla soruyordu. Hüseyin'in golü maça denkliği getirdi. En azından bu skor oynanan futbol için daha adildi. 
   Şimdi Lucescu'nun ve Beşiktaşlı futbolcuların yapması gereken bir şey var "Özeleştiri " Nerede yanlış yaptıklarını, nerede yetersiz kaldıklarını, bu defa doğru tanımlayarak sorunu kendi sorumluluk alanının dışında aramadan çözerlerse ne ala... Aksi halde avucunu yala... 
   
      
   
</TEXT>
</DOC>
