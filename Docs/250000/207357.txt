<DOC>
<DOCNO> 207357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur13.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Disiplin yoluyla GATA'dan ilişiği kesilenlere yeni seçenek 
</HEADLINE>
<TEXT>

     Gülhane Askeri Tıp Akademisi'nde GATA öğrenim gören sivil öğrencilerin statülerini yeniden belirleyen yasa tasarısı, TBMM Milli Savunma Komisyonu'nda kabul edildi. 
     Tasarı, yapılan yasal düzenleme ile sivil hemşire olmaları ve Türk Silahlı Kuvvetleri TSK bünyesinde devlet memuru olarak istihdam edilmeleri hükme bağlanan GATA Hemşirelik Yüksekokulu lisans düzeyi öğrencilerinin tabi olacakları statüyü yeniden belirliyor. 
     Tıp fakültesi öğrencilerinin okuldan çıkma ve çıkarılmaları ile çıkarılanlar hakkında yapılacak işlemlerinin şimdi olduğu gibi TSK Personel Kanunu hükümlerine göre yapılacağını öngören tasarı, lisans düzeyindeki diğer yükseköğretim kurumlarında öğrenim gören öğrencilerden 18 yaşını tamamlayanların kendi istekleriyle tamamlamayanların ise velilerinin isteğiyle okuldan çıkabileceğini hükmediyor. 
     Tasarıyla okuldan çıkarma işleminin hangi koşullarda yapılacağı ayrıntılarıyla düzenlenirken, ''uyarma'', ''kınama'' ve ''izinsizlik'' gibi disiplin cezalarının uygulanacağı haller de belirleniyor. 
     Tasarıda, ''öğrencinin bir daha hiçbir şekilde askeri yükseköğretim kurumlarına alınmamak üzere öğrencilikten çıkarılmasını'' gerektiren eylem ve haller şöyle sıralanıyor 
     -Tutum ve davranışları ile yasadışı siyasi, irticai, bölücü, ideolojik görüşleri benimsemek veya bu gibi faaliyetlere karışmak. 
     -Uyuşturucu madde kullanmak, bulundurmak veya bunun ticaretini yapmak. 
     -Kumar oynamak. 
     -İzinsiz dernek ve benzeri kuruluşlar kurmak veya bunlara üye olmak. 
     -Sınavlara, derslere, stajlara kendi yerine başkasını sokmak veya başkasının yerine girmek. 
     -Ders veya sınavların yapılmasına herhangi bir şekilde engel olmak. 
     -Genel ahlaka aykırı, edep dışı, yüz kızartıcı ve utanç verici hareketlerde bulunmak. 
     -Türk Silahlı Kuvvetleri öğrenciliği sıfatına, itibar, onur ve şerefine aykırı davranışlarda bulunmak. 
     Sayılan nedenlerle okuldan çıkarılanlar veya çıkanların hiçbir şekilde başka askeri yüksek öğretim kurumlarına alınmayacağı ve Türk Silahlı Kuvvetleri'nde istihdam edilmeyeceği de tasarıyla hükme bağlanıyor. 
     Sağlık nedenleri dışında okuldan çıkarılanlar ile okuldan ayrılanlar veya ilişiği kesilenleri, kendilerine devlet tarafından yapılan masrafları faiziyle ödemekle yükümlü tutan tasarıyla, GATA Kanunu'nun 42'inci maddesi yürürlükten kaldırılarak GATA'dan disiplin yoluyla ilişikleri kesilenlerin, diğer yükseköğretim kurumlarına yatay veya dikey geçiş imkanını engelleyen hüküm sona erdiriliyor. 
     
</TEXT>
</DOC>
