<DOC>
<DOCNO> 200679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur23.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da sağanak yağış trafiği felç etti... 
</HEADLINE>
<TEXT>

     Konya'da etkili olan yağmur, trafiği ve kentte yaşamı olumsuz yönde etkiliyor. 
     Dün gece başlayan sağanak, bugün de etkisini azaltarak sürdürüyor. Konya-İstanbul karayolundaki Tramvay Bakım İstasyonu, Nalçacı ve Beyşehir Caddesi ile Şeker Murat Mahallesi'nde yolda biriken yağmur suyu trafiğin aksamasına, bazen de tamamen durmasına neden oldu. 
     İtfaiye ekiplerinin müdahalesi ile yağmur suları çekilirken, çok sayıda araç arıza yaparak yolda kaldı. Kent merkezinde ara sokakların alçak kısımlarında biriken su, bazı apartmanlarda vatandaşları kısa süreli mahsur bıraktı. 
     Dr. Faruk Sükan Doğumevi önünde biriken su, yolun karşısına geçmek isteyenleri zor durumda bıraktı. Vatandaşlar, yan yana dizdikleri meyve kasalarının üzerine basarak yolun karşısına geçtiler. 
     Kenar mahallelerde bazı evlerin bodrum katlarını su basarken, itfaiye ekipleri, vidanjör ve su motorları ile su tahliyesi yapıyor. 
     Trafik ekipleri, şehrin çeşitli yerlerinde su birikintisi olan yollarda sürücüleri megafonla uyararak yavaş seyretmelerini istiyor. 
     
</TEXT>
</DOC>
