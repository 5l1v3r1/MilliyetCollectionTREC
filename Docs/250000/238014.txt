<DOC>
<DOCNO> 238014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/spor/spo04.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz kupaya alışığız' 
</HEADLINE>
<TEXT>


Trabzonspor Başkanı Atay Aktuğ, sırada Süper Lig şampiyonluğu olduğunu söyledi, "Sanırım bu hafta sonu ligin zirvesi şekillenir" diye konuştu 


'Yenileri gelecek' 
TRABZONSPOR Teknik Direktörü Atay Aktuğ, ilk hedeflerinin gerçekleştiğini, sırada Türkiye Ligi şampiyonluğu bulunduğunu söyledi. Kupalara alışık bir kulüp olduklarını belirten Aktuğ, "Bu kupa yönetimlerin değil, Trabzonspor'un kupasıdır. Trabzonspor'un başarısı da bizim hoşumuza gider. Bizim mazimiz kupalarla doludur. Ve bunlara yenileri de eklenecektir" ifadelerini kullandı. 

'Güven üst düzeyde' 
GENÇLERBİRLİĞİ karşısında çok iyi bir Trabzonspor izlediğini belirten Atay Aktuğ, "Futbolcularımızın inancı ve kendilerine güvenleri üst düzeyde. Bu hafta lig şampiyonluğu belli olur. Fenerbahçe yenerse onlar, yenilirse de biz şampiyon oluruz" dedi. Futbol Şube Sorumlusu Süleyman Atal ise Galatasaray maçı nedeniyle Türkiye Kupası'nı pazartesi günü bir yemekle kutlayacaklarını söyledi. 

Koleksiyoncu Yılmaz 

SON iki sezondur kupayı kazanma başarısı gösteren Trabzonspor'da, Mehmet Yılmaz attığı gollerle takımına büyük katkı sağladı. Genç oyuncu, iki yılda takımına kazandırdığı 10 golle Bordo - Mavili takımın Türkiye kupalarında en çok gol atan oyuncularından biri olurken, başroldeki isimdi. 
BİR santrfor için golün bir ödül olduğunu kaydeden Mehmet Yılmaz, "Gol atmak çok ayrı bir şey. Çok farklı bir duygu. Ben de gol attığım ve takımıma katkı sağladığım için son derece mutluyum. Sırada Türkiye şampiyonluğu var. Bunu da başaracağımıza yürekten inanıyoruz" ifadelerini kullandı. 

Şanssız Somers 

BURSASPOR maçında sakatlanan ve sezonu kapadığı açıklanan ancak Gençlerbirliği karşısında forma giyen Belçikalı Somers'ın eski sakatlığının nüksettiği bildirildi. Yönetici Süleyman Atal, "Somers iyi bir profesyonel. Kendine bakarak hızla düzeldi. Son idmanda da iyiydi. Oynamak istedi ancak ayağına aldığı darbe yüzünden sezonu kapadı" dedi. Bu arada devre arası baygınlık geçiren İbrahim Ege'nin geçici hafıza kaybına uğradığı, Galatasaray karşısında oynayacağı belirtildi. 


</TEXT>
</DOC>
