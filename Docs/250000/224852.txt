<DOC>
<DOCNO> 224852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy16.html </URL>
<DATE> 2004/03/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gökçek "Bu seçimlerde Cumhuriyet tarihinin rekorunu kıracağız" 
</HEADLINE>
<TEXT>

     Ankara Büyükşehir Belediye Başkanı ve AK Parti adayı Melih Gökçek, bu seçimlerde ''Cumhuriyet tarihinin rekorunu kıracaklarını'' savunarak, açıklanan anket sonuçlarının kimseyi rehavete kaptırmamasını ve herkesin sandıklara gitmesini istedi. 
     Gökçek ve AK Parti Altındağ Belediye Başkan Adayı Veysel Tiryaki, Siteler Kavaklar Meydanı'nda Altındağlılara seslendi. Melih Gökçek, yaklaşık 5 bin kişinin doldurduğu meydana ''Vur vur inlesin Karayalçın dinlesin'' tezahüratlarıyla girdi. 
     ''Ben değil sandıkta siz vuracaksınız'' diyen Gökçek, SHP Adayı Murat Karayalçın'ın ''kaybetmenin verdiği tedirginlikle hırçınlaştığını'' öne sürdü. 
     Altındağ ilçesine son beş yılda yaptıkları hizmetleri anlatan Gökçek, doğalgazı neredeyse bölgenin tamamına yaydıklarını, eksik kalan küçük bir kısmı da önümüzdeki dönemde tamamlayacaklarını söyledi. Melih Gökçek, 10 yıl önce Siteler'i sürekli sel basması nedeniyle ziyaret ettiklerini belirterek, ''Kanalizasyon sorununu tamamen çözdük. Bu konuda bir sıkıntı kalmadı. Asfaltları tamamladık, trafiği 5 alt ve üst geçitle rahatlattık. 18 park, çocuk, gençlik ve hanım kulüpleri açtık. Açtığımız kulüpler sayesinde Altındağ'da suç oranı yüzde 60 oranında düştü'' dedi. 
     
     ''EKMEK DEDİNİZ EKMEK GÖNDERDİK'' 
     Melih Gökçek, Altındağ'dan hiçbir hizmeti esirgemediklerini ifade ederek, şöyle devam etti 
     ''Ekmek dediniz ekmek, giyim dediniz giyim, ayakkabı dediniz ayakkabı gönderdik. Yaşlılarımız otobüslere bedava bindi. Hizmetlerimiz artarak sürüyor daha da sürecek. Esenboğa'da, Hıdırlıktepe'de oturan vatandaşlarımızı insanca yaşam şartlarına kavuşturacağız. Önümüzdeki dönemde Ankara Kalesi, Hacıbayram, Atıfbey yepyeni görünüme kavuşacak. Sizi hava metrosuyla tanıştıracağız.'' Gökçek, yapılan seçim anketlerine de değinerek, yüzde 68.4 çıkan tahmini sonuçların kendisini hem sevindirdiğini hem de korkuttuğunu belirtti. ''Nasıl olsa bu seçimi alırız'' diye düşünülmemesini isteyen Gökçek, ''seçimlerde cumhuriyet tarihinin rekorunu kıracaklarını'', yapılan anket sonuçlarının kimseyi rehavete kaptırmamasını ve herkesin sandıklara gitmesi istedi. 
     Melih Gökçek, AK Parti'nin seçimlerde ''Ankara'da 7 ilçeyi alacağını'', Çankaya'da ise başa baş yarıştığını söyledi. Yapılan son ankette Çankaya'da AK Parti'nin 1.5 puan öne geçtiğini ileri süren Gökçek, son 5 günde çalışıp oy oranlarını artıracaklarının ve ''CHP'nin kalesi Çankaya'yı da alacaklarını'' ifade etti. 
     Altındağ adayı Tiryaki ise konuşmasında, Altındağlıların genel seçimlerde gösterdiği sağduyuyu bu seçimlerde de göstereceğine inandığını ifade ederek, her türlü hizmette gece gündüz halkın yanında olacağını bildirdi. 
     Veysel Tiryaki, 29 Mart sabahından itibaren Altındağlıların çocuklarına aydınlık bir gelecek, temiz sokaklar, sosyal yönden donanımlı, kültürel olanakları geniş bir ilçe sözü verdi. 
     
</TEXT>
</DOC>
