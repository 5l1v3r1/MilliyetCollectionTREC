<DOC>
<DOCNO> 241885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/yasam/yas06.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşçı, 'satıcı' yakalattı 
</HEADLINE>
<TEXT>


Çalıştığı evden 20 bin dolar çalan aşçı 'Bağımlıyım' deyince, uyuşturucu satıcısı olduğu iddia edilen iki kişi yakalandı... 

DİNÇER ŞEREF İstanbul 

Beşiktaş'ta işadamı Hasan Çapan'ın evinden 10 gün önce 20 bin dolar çalınmasına ilişkin soruşturma başlatan polis, evin aşçısı Hüsamettin Çelik'i gözaltına aldı. Parayı çaldığını itiraf ettiği belirtilen Çelik'in, uyuşturucu bağımlısı olduğunu ve kokain parası için hırsızlık yaptığını söylediği öne sürüldü. 
Bunun üzerine polis, Çelik'in uyuşturucu aldığı kişiler olduğu öne sürülen Cemal Bağır 26 ve Gökhan Kavil 22 ile bağlantıya geçip gramı 50 dolardan 20 gram kokain siparişi verdi. 
Bağır ve Kavil, önceki gece kokaini teslim etmek üzere geldikleri Etiler'de buluşma noktasında suçüstü yakalanarak gözaltına alındılar. 
İki zanlının üst aramalarında, 3 cep telefonu bulundu. Bu cep telefonlarındaki birçok numaranın polis tarafından takibe alındığı bildirildi. 


</TEXT>
</DOC>
