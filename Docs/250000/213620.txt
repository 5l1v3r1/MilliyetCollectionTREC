<DOC>
<DOCNO> 213620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/ekonomi/eko01.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai şik yet etti Akbank içerik değiştirdi 
</HEADLINE>
<TEXT>

   Akbank'ın son televizyon reklamı tartışma yarattı. Banka, sistemdeki kuralsız bankaları temsil eden ve sonuçta kaza yapan araç olarak Hyundai'yi kullandı. Hyundai bundan şikayetçi olunca reklam değişti 
      EKONOMİ SERVİSİ 
   
   Akbank'ın televizyonlarda yayınlanan son reklam filminde, Türkiye'deki bankacılık sektörünü simgeleyen iki araç kullanıldı. Araçlardan biri kurallara uygun ve temkinli giderken diğer araç 'hiçbir kural dinlemeden, yüksek risk alarak' gidiyor ve sonuçta 'polis arabasına' yani devlete çarpıyor. Kurallara uyan araç 'Akbank'ı simgeliyor. Kuralsız olan ise kesin olarak belirtilmemekle birlikte 'devlet tarafından el konulan' bankaları anlatıyor. Buraya kadar reklama kimsenin itirazı olmadı. 
   Ancak kaza yapan araç Hyundai olunca işler karıştı. Markanın Türkiye temsilcisi ve üreticisi olan Hyundai Assan filmden şikayetçi oldu. Şirket, avukatları yoluyla Reklam Özdenetim Kurulu'na başvurarak filmin, markayı zedeleyici ve haksız rekabet yaratan unsurlar taşıdığını bildirdi. Reklam Özdenetim Kurulu'nun incelemesinin sonunda da reklamın "rekabet ilkelerine aykırı olduğuna" karar verdiği belirtildi. 
   Konuyla ilgili bilgi veren Akbank Genel Müdür Yardımcısı Hayri Çulhacı, filmde verilen mesajda kurallara uymayan ve kaza yapanın araç değil sürücü olduğunun net olduğunu belirterek, "Mesaj, kazayı kurallara uymayan sürücülerin yaptığıdır. Ama biz yine de Hyundai'nin hassasiyetini dikkate alarak filmin içeriğinde değişiklik yaptık" dedi. 
   
   
</TEXT>
</DOC>
