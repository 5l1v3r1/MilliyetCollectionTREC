<DOC>
<DOCNO> 215985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko12.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulamayan gruba sansasyonel operasyon... 
</HEADLINE>
<TEXT>

     Uzan grubu şirketlerinin yönetimine el konulması yurt dışında ilgi uyandırdı. Fransız Le Monde gazetesi, Uzan şirketlerine "sansasyonel" bir biçimde el konulduğunu belirtirken uzun bir süre dokunulamayan grubun çöküşünü, İmar Bankası'nın "hileli" batışının hızlandırdığını öne sürdü. 
     Uzan grubuna ait 219 şirketin yönetimine el konulması, Fransa'nın saygın gazetesi Le Monde'da değerlendirildi. 
     Nicole Pope imzasıyla yayınlanan yazıda, Uzan imparatorluğunun çöküşünü, İmar bankasının "hileli batışı"nın hızlandırdığı belirtilirken firarda bulunan grubun yöneticileri için 36 yıla kadar hapis cezası istendiği bildirildi. 
     Türk basınının Uzan grubu şirketlerinin yönetimine sansasyonel bir biçimde el konulması ile ilgili manşetlerine de yer veren gazete, Türk yetkililerinin Uzan şirketlerinin mal varlıklarının sahiplerince kaçırılmasını önlemek için harekete geçtiği, operasyonun bir süre önce çıkartılan yeni bir yasaya dayandırıldığı belirtildi. 
     
     5.7 MİLYAR DOLARLIK DELİK 

     Uzun bir süre dokunulmayan Uzan grubunun çöküşünün, geçen yıl Çukurova Elektrik ve Kepez Elektrik'in geri alınmasıyla başladığına işaret edilen yazıda bunun ardından İmar Bankası'na el konulduğu, bankada 5.7 milyar dolarlık bir delik ortaya çıktığı, mevduatın devlet garantisinin altında olması nedeniyle vergi mükellefleri için büyük bir maliyet oluştuğu vurgulandı. 
     Le Monde, New York'ta Trump gökdeleninde 40 milyon dolarlık bir daire, helikopterler ve yatları olan Uzan ailesi ve yaşam tarzı ile ilgili tartışmaların Türkiye ile sınırlı kalmadığına dikkat çekerek, Motorola ve Nokia'nın Telsim'den 2.7 milyar doları bir alacak ile ilgili olarak Uzan grubu hakkında ABD'de dava açtığını anımsattı. 
     Boşnak bir çifçinin oğlu olan Kemal Uzan'ın 1980 yıllarında Turgut Özal ile olan yakın bağlantıları sayesinde, temellerini inşaat alanında attığı imparatorlüğunu önemli ölçüde genişlettiğini anlatan Le Monde, grubun özellikle özelleştirme programından yararlandığını, Cem Uzan'ın Turgut Özal'ın oğlu ile ilk özel televizyonu kurduğunu yazdı. 
     Le Monde, siyasete giren Cem Uzan'ın kurduğu Genç Parti sayesinde çok sayıda destekçisinin bulunduğunu savunurken Cem Uzan'ın hükümeti, Mart seçimleri öncesi "siyasi linç"le suçladığını da belirtti. 
     Uzan ailesinin varlığının Forbes tarafından 1.3 milyar dolar olarak tahmin edildiğine dikkat çekilen yazıda, grubun şirketleri arasında Türkiye'nin ikinci büyük GSM operatörü Telsim'in de bulunduğu kaydedildi. 

     
</TEXT>
</DOC>
