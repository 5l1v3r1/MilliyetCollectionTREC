<DOC>
<DOCNO> 205014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/guncel/gun02.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık çilesi bitmedi tüm Türkiye'ye yayıldı 
</HEADLINE>
<TEXT>

   SSK'lılara devlet hastanelerinde tedavi imk nı getiren protokol, 1 Ocak'tan itibaren her yerde uygulanacak. Ancak protokol sorunları çözemedi, SSK eczanelerindeki kuyruk hiç kısalmadı... 
      Şükran Özçakmak 
   
   Sağlık ile Çalışma ve Sosyal Güvenlik bakanlıklarının 1 Temmuz 2003'te imzaladığı ve 11 ilde uygulamaya koyduğu "Sağlık Bakanlığı - SSK Sağlık Tesisleri Ortak Kullanım Protokolü", 1 Ocak 2004'ten itibaren Türkiye genelindeki tüm illere yayılacak. Ancak, SSK'lılara devlet hastanelerinde tedavi imk nı da getiren ortak protokolün getirdiği aksaklıklar henüz giderilemedi. Birinci basamak sağlık tesisleriyle SSK eczaneleri yoğunluktan kilitlenirken, üniversitelerin poliklinik yükü de arttı. 
   
   Çileyi çekenler çoğaldı 
   Bu protokolle "telefonla randevu" çilesinden bir nebze kurtulan ama sağlık ocağındaki uzun kuyruklara takılıp kalan SSK'lının çilesine, Sağlık Bakanlığı'na bağlı tesislerden yararlanan Emekli Sandığı'na bağlı hastalar ve devlet memurları da ortak oldu. Protokol öncesi, Sağlık Bakanlığı'na bağlı herhangi bir hastaneye sevksiz giden Emekli Sandığı, BağKur'lu ve aktif devlet memurları da SSK'lı gibi sevk yaptırmak zorunda kaldı. 
   Sevk zorunluluğu sağlık ocaklarını tamamen kilitledi. Emekli Sandığı hastaları, bu nedenle halen sevk yaptırmadan gidebildikleri tek yer olan üniversite hastanelerine akın etti. Poliklinikten çok araştırma yapmakla sorumlu olan üniversite hastanelerinde de uzun kuyruklar oluşmaya başladı. 
   SSK'lının muayene ve ilaç için çektiği çile katlandığı gibi harcadığı mesai de en az iki güne çıktı. Sabahın erken saatlerinde evine veya işyerine en yakın sağlık ocağında kuyruğa giren SSK'lı, muayene olduktan sonra gerekiyorsa ikinci basamak sağlık tesisine sevk ediliyor. Çoğu zaman işlemler uzadığı için ikinci basamak sağlık tesisinde o gün muayene olamıyor. 
   
   Hastane hastane dolaşıyor 
   Sağlık Bakanlığı'na bağlı ikinci basamak sağlık tesisinde muayene olan hastalar, MR, tomografi gibi tetkikler için ya SSK hastanesine gidiyor veya SSK'nın anlaşmalı kurumlarına sevk yaptırmak zorunda kalıyor. 
   Genelgelere rağmen devam eden sorunlardan biri de ilaç çilesi. SSK eczanesinde ilacını bulamayan hastalar, halen hastane hastane dolaştırılıyor. Kanser gibi tedavisi uzun süren hastalıkları bulunanlar, genelgelere rağmen her hastaneye gidişte sevk almak zorunda kalıyor. 
   
   
</TEXT>
</DOC>
