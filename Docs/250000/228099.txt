<DOC>
<DOCNO> 228099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/ekonomi/aeko.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat rekor kırdı, kapasite arttı, işsizler fabrikaya döndü 
</HEADLINE>
<TEXT>

   Otomotiv sektörünün ilk üç aydaki ihracatı yüzde 45.8 artarak, 2.1 milyar dolar oldu. Sektör, bu rakamla 1998'deki 1.7 milyar dolarlık yıllık ihracatı da aştı 
      
   Ekonomik kriz nedeniyle dış pazarlara yönelen Türk otomotiv sektörünün ihracatı, yılın ilk çeyreğinde yüzde 45.8 oranında artarak, 2 milyar 118 milyon dolara ulaştı. Sektör, bu rakamla 1998 yılının tamamında yapılan 1 milyar 771 milyon dolarlık ihracatı 347 milyon dolar geride bıraktı. 
   Uludağ İhracatçı Birlikleri UİB verilerine göre, sektörde önemli bir ağırlığa sahip olan otomobil ihracatı, ilk üç aylık dönemde yüzde 96.5 oranında artış göstererek geçen yılki 384.8 milyon dolarlık düzeyinden 756.1 milyon dolara çıktı. 
   Eşya taşımaya yönelik motorlu taşıt ihracatı yüzde 48.3 artarak 352 milyon dolara, otobüs, minibüs ve midibüs ihracatı yüzde 93.2 artarak 161.1 milyon dolara ulaşırken, gemi ve suda yüzen taşıt ihracatı yüzde 28 azalarak 84.7 milyon dolara geriledi. 
   
   Yan sanayii yükseliyor 
   Traktör ihracatı yüzde 66.1'lik artışla 43.3 milyon dolara, iki tekerlekli taşıt ihracatı yüzde 59.9 artarak 8.7 milyon dolara, özel amaçlı taşıt ihracatı yüzde 131.5 artarak 8.7 milyon dolara çıktı. Çekici ihracatı ise yüzde 18.7 azalarak 8.2 milyon dolara indi. 
   Otomotiv yan sanayii sektörünün ocak - mart dönemindeki toplam ihracatı ise 686.7 milyon dolar düzeyinde oluştu. Yan sanayii sektörünün ihracatında, 2003 yılının aynı dönemindeki 536.1 milyon dolarlık düzeyine göre yüzde 28.1 oranında artış yaşandı. 
   
   Martta yüzde 44 artış 
   Bu yılın ocak - mart döneminde, yüzde 45.8 oranında artarak 2 milyar 118 milyon 366 bin dolara ulaşan ihracat, geçen yılın aynı döneminde 1 milyar 452 milyon 482 bin dolarda kalmıştı. Sektör, bu rakamla 1998 yılının tamamında yapılan 1 milyar 771 milyon dolarlık ihracata fark attı. Mart ayında ise yüzde 44'lük artışla 848 milyon 227 bin dolara ulaşan ihracat, geçen yılın aynı ayında 587 milyon 156 bin dolar olarak gerçekleşmişti. 
   Sektör, yılın ilk çeyreğinde 12 serbest bölgenin yanı sıra 142 ülke ve özerk bölgeye ihracat gerçekleştirdi. İhracatta, Almanya 342 milyon 887 bin dolarla ilk sırada yer alırken, bu ülkeyi Fransa, İtalya, İngiltere ve İspanya izledi. Sektör, bu dönemde St. Vincent, Sırbistan, Benin, Ekvator Ginesi, Kongo, Komor Adaları, Papua Yeni Gine, Cibuti, Kape Verde, Küba, Alaska, Barbados, El Salvador, Avustralya Okyanusyası ve Kape Verde ile Denizli ve Adana Yumurtalık serbest bölgelerine ilk kez ihracat yaptı. 
   
   Tofaş üretimini yüzde 25 artırdı, 656 işçi aldı    Tofaş Dış İlişkiler Grup Direktörü Nezih Olcay, pazardaki büyüme nedeniyle, günlük üretimini yüzde 25 artırma kararı aldıklarını açıkladı. Olcay, "Bu çerçevede, fabrikaya 656 işçi aldık. Bu işçileri tespit ettik. Daha çok eski işçilerimizden almayı tercih ettik. Şu anda eğitimleri başlıyor. Bir ay içinde entegre olacaklar" diye konuştu. 
   İnsanların, krizlerden sonra, belli bir dönem yapmadıkları alımları, istikrar dönemlerinde yaptıklarını ifade eden Olcay, şöyle konuştu "Pazardaki artışa, faizlerin düşmesi büyük etken oldu. Hurda Yasası'nın müthiş faydası oldu. Otomobil sanayi, yüzde 53 civarındaki vergilerin yüksek olduğunu söylerdi. Ankara da, buna şüpheyle bakardı. Hurda Yasası'yla birlikte vergiler yüzde 30'a düştü. Bu da, vergilerin talepte ne kadar etkili olduğunu gösterdi." 
   
   390 milyon euro yatırım 
   Olcay, 300 bini otomobil, 143 bini de hafif ticari araç olmak üzere 443 bin olacağı öngörülen pazarda, şu anda yüzde 35'lik bir yükselişin söz konusu olduğunu söyledi. Tofaş'ta üç yıllık dönemde 390 milyon euroluk bir yatırım planlandığını anlatan Olcay, fabrikada üretilecek yeni model tespitinin de henüz yapılmadığını kaydetti. 
   Birkaç model üzerinde çalıştıklarını belirten Olcay, "Bu bir otomobil mi, hafif ticari araç mı olacak 1 - 1.5 ay içinde netleşir" dedi. 
   
   Karsan, iki vardiyaya çıktı    Karsan Otomotiv Sanayii ve Ticaret AŞ, artan talebi karşılayabilmek amacıyla bu aydan itibaren Peugeot J9 hattında, mayıs ayından itibaren ise Peugeot Partner hattında iki vardiyalı üretim sistemine geçecek. 
   Karsan'dan yapılan açıklamada, bu nedenle bugüne kadar geçici olarak çalışan 139 işçinin 1 Nisan 2004 tarihi itibariyle kadroya alındığı ve yine bu ay ilave olarak 250 geçici işçi daha alınmasına karar verildiği bildirildi. 
   Açıklamada, geçici işçiler hariç 31 Aralık 2003 tarihi itibarıyla personel sayısının 615 iken, 1 Nisan 2004 tarihi itibariyle 770'e yükseldiği kaydedildi. 
   
   
</TEXT>
</DOC>
