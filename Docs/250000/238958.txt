<DOC>
<DOCNO> 238958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/spor/spo04.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başınızı dik tutun 
</HEADLINE>
<TEXT>


Trabzonspor Başkanı, Galatasaray yenilgisinin şokundan çabuk kurtuldu, futbolcularını teselli etti. Atay Aktuğ, "Bu takımı bu seviyeye sizler getirdiniz. Yenilgiyi normal karşılayın" diye konuştu 


'Çok başarılısınız' 
GALATASARAY yenilgisinin şokundan ilk uyanan Trabzonspor Başkanı Atay Aktuğ oldu. Karşılaşma sonrasında soyunma odasına indiğini belirten Bordo - Mavili kulübün patronu, oyuncularının kafasının yerde bulunduğunu söyleyerek, "Başınızı dik tutun. Takımı, bu seviyeye sizler getirdiniz. Çok başarılısınız. Bu yenilgiyi de normal karşılayın" söyleriyle teşekkür ettiğini vurguladı. 

'Gürsoy ne yapsın' 
CİM-BOM'UN 2. Başkanı Ergun Gürsoy'a gösterilen tepkiyi de eleştiren Trabzonspor Başkanı, "O bir başka kulübün yöneticisi, takımının başarısı için uğramasından daha doğal ne olabilir ki" diye konuştu. Gelecek sezon için şampiyonlukta kendilerine rakip olarak Cim - Bom'u gören Atay Aktuğ, "100. yılı nedeniyle Galatasaray ile yarışacağımızı düşünüyorum'' dedi. 

İki yıllık anlaşma 
BAŞKAN Atay Aktuğ milli futbolcuları Fatih Tekke ve Gökdeniz ile anlaşma sağlayacaklarını söyledi. Aktuğ, "Bu iki değerli oyuncumuzla ikişer yıllık daha imza atacağız. Çalışmalarımız sonuç veriyor. Yakın bir gelecekte sözleşmeleri yenileceğiz" dedi. Aktuğ, gelecek sezon ile ilgili olarak da "Kimse heveslenmesin, açık ara şampiyon olacağız" yorumunu yaptı. 

Ağır fatura 

Kupaya takıldı 
TRABZONSPOR ile başarılı bir ikinci devre geçiren Teknik Direktör Ziya Doğan, Türkiye Kupası'nın faturasını çok ağır ödediklerini belirtti. Tüm çabalarına rağmen bu rehavet ve coşku ortamını dağıtamadıklarını söyleyen Doğan, "Galatasaray karşısında hatalı goller yedik, çok gol kaçırdık. Fenerbahçe'nin şampiyonluğu hayırlı olsun" ifadesini kullandı. 

Geleceğe bakıyor 
BAŞTAN beri şampiyonlukta şanslı olan tarafın Sarı - Lacivertliler olduğuna dikkat çeken Doğan, "Buna rağmen sezonu başarılı bir şekilde tamamladığımıza inanıyorum" diye konuştu. Trabzonspor çalıştırıcısı, daha alternatifli bir kadro oluşturmak için harekete geçeceklerini ve gelecek sezon şampiyon olmak için çalışacaklarını belirtti. 

Ramzi'ye kanca 

TRANSFER çalışmalarını sürdüren Trabzonspor, Hollanda'nın Twente takımında forma giyen Faslı orta saha oyuncusu Adil Ramzi'ye talip oldu. 28 yaşındaki futbolcu, bu sezon 31 maçta forma giyip, 8 gol kaydetti. Başarılı futbolcunun teknik direktör Ziya Doğan tarafından beğenildiği ve görüşmelerin sürdüğü vurgulandı. 

Kerkakov kaçtı 

BORDO - Mavili kulübün futbolcu izleme komitesinden İhsan Derelioğlu'nun 2 yıl önce takip ettiği ve alınmasını istediği Kerkakov, şimdi devlerin listesine girdi. Rusya'nın Zenith takımının orta saha forvet oyuncusu Alexander Kerkakov'u Milan ve Real Madrid'in izlediği belirtilirken, kulübünün de bonservisi için 20 milyon Euro istediği ifade edildi. 


</TEXT>
</DOC>
