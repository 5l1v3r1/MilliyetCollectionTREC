<DOC>
<DOCNO> 242373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/soneko34.html </URL>
<DATE> 2004/05/24/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Berlusconi Euro'nun değerini yüksek tutmak hata 
</HEADLINE>
<TEXT>

     Lütfullah Göktaş 
İtalya Başbakanı Silvio Berlusconi, euronun Amerikan Doları'ndan daha değerli olmasının AB'nin aleyhine olduğunu söyledi. 
     Berlusconi, bugün, Milano'da düzenlenen bir konferans sonrasında yaptığı basın toplantısında, ''Euronun değerini yüksek tutmak hata. Bizim Avrupalı stratejistler, her nedense euronun değerini yüksek tutmakta ısrarcı davranıyorlar. Neden böyle yaptıklarını anlamak mümkün değil'' dedi. 
     Berlusconi, euronun değerinin yüksek tutulmasının, son dönemlerde AB'de üretilen mamullerin Amerikan Doları'nın esas alındığı ülkelerdekine oranla yaklaşık yüzde 25 oranında bir maliyet artışına neden olmaya başladığını belirtti. Kendisini ''mutlak bir Avrupacı'' olarak tanımlayan Berlusconi, ''Ancak bu durum, euronun değerini bu denli yüksek tutanların hata yaptıklarını söylememe de engel değildir diye konuştu. 
     Berlusconi, hükümetin Avrupa Merkez Bankası'yla ilişkilerine dair bir soruyu yanıtlarken ise ''Euro ile dolar arasında bir denge sağlayıp, bahsettiğim maliyet farkını ortadan kaldırabilmek için aylardır bazı çalışmalar yürütmekteyiz'' dedi. 
     İtalya'da mevcut hükümetin son derece başarılı olduğunu da savunan Berlusconi, şöyle konuştu 
     ''Gazetelerin yüzde 85'i bize karşı. Televizyonların bir zorbanın malı olduğunu ileri sürüyorlar ama, böyle olmadığını anlamak için açıp bakmak yeterli. Bu hükümet sürekli mucizeler gerçekleştirdi. Başarılarımız karşısında rakiplerimizin benzi attı.'' Berlusconi, mevcut hükümetin önce dar gelirlilerden başlayarak vergileri azaltma konusunda kararlı olduğunu da kaydetti. 
     
</TEXT>
</DOC>
