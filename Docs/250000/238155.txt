<DOC>
<DOCNO> 238155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy35.html </URL>
<DATE> 2004/05/07/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
Anayasa değişikliği kabul edildi. 
</HEADLINE>
<TEXT>

     Adalet Bakanı Cemil Çiçek, TBMM Genel Kurulu'nda 1982 Anayasası'nın dokuzuncu kez değiştirildiğini belirterek, ''Bu Anayasanın değişecek daha çok maddesi var. Partilerarası uyum komisyonunu çalıştırarak bu değişiklikleri yapalım'' dedi. 
     Anayasa değişikliğine ilişkin teklifin, TBMM Genel Kurulu'nda kabul edilişinin ardından ilk teşekkür konuşmasını, Anayasa Komisyonu Başkanı Burhan Kuzu yaptı. 
     Kuzu, Anayasa değişikliğine ilişkin küçük ama önemli maddeler içeren bir paketin Meclis'ten geçtiğini belirterek, bu değişikliklerin herkese hayırlı olmasını diledi. TBMM'nin önüne bundan sonra daha büyük Anayasa değişikliği paketinin geleceğini ifade eden Kuzu, ''Muhalefet partisine bu değişiklikteki katkıları dolayısıyla teşekkür ediyorum. Bu desteklerinin sürmesini diliyorum. Çünkü bu değişiklikleri sadece iktidarın üzerine yıkmamak lazım'' diye konuştu. 
     Daha sonra teşekkür konuşması yapmak üzere kürsüye gelen Adalet Bakanı Cemil Çiçek, yapılan değişiklikleri Türkiye Cumhuriyeti tarihinde bir dönüm noktası olarak değerlendirdi. Değişikliklerin demokrasiye büyük katkı yapacağını, bu katkıyı yapan CHP, DYP, AK Parti ve bağımsız milletvekillerine teşekkür eden Çiçek, şunları söyledi 
     ''TBMM Genel Kurulu 9. Anayasa değişikliğini gerçekleştirdi. 10. değişikliğe de ihtiyaç var. Bu Anayasanın değişecek daha çok maddesi var. 1995 yılından bu yana TBMM'de görev yapan partilerarası uyum komisyonunun artık çalışmasını temenni ediyorum. Anayasa değişiklikleri dışarıdaki tartışmalar yerine bu komisyonda sağlanacak uzlaşma ile gerçekleştirilmelidir. 
     Bir teşekkürüm de yıllarca DGM'lerde görev yapan personele. Bu değişiklikle DGM'ler kaldırılıyor. Bu kurumlar çok tartışıldı, çok konuşuldu. Benim temennim odur ki Türkiye'nin bir daha böyle bir ihtiyacı ortaya çıkmasın. 
     Ancak, çok değerli insanlar yıllardır buralarda, bu can pazarında görev yaptılar. Ellerini değil, kafalarını bu taşın altına koydular. Büyük bir vatanseverlik örneği gösterdiler. Bu arkadaşlarımıza tüm vatandaşlarımız adına şükranlarımı sunuyorum.'' Çiçek'in konuşmasından sonra Başkanvekili Nevzat Pakdil, 11 Mayıs Salı günü toplanmak üzere birleşimi kapattı. 
     
</TEXT>
</DOC>
