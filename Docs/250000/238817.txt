<DOC>
<DOCNO> 238817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonsiy07.html </URL>
<DATE> 2004/05/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yargıtay Başkanı'ndan adli tatilin kısaltılmasına eleştiri... 
</HEADLINE>
<TEXT>

     Yargıtay Başkanı Eraslan Özkaya, adli tatilin hakimlerin dinlenmesi için konulmadığını, adli tatil süreci içinde vatandaşları bulmak mümkün olmadığından o dönemlerde yargılama yapılamadığını söyledi. Özkaya, ''Biz de yargının süratlenmesi, verimli çalışması için çaba sarf ediyoruz. Adli tatil buna engel ise öncelikle biz kaldırılmasını isteriz'' dedi. 
     Özkaya, Danıştay'ın kuruluş yıldönümü dolayısıyla düzenlenen törenden ayrılırken gazetecilerin ''Adli tatilin bir aya indirilmesine'' ilişkin soruları üzerine, bunun çok önemli bir konu olduğunu söyledi. 
     Adli tatilin hakimlerin dinlenmesi için konulmadığını vurgulayan Özkaya, şunları kaydetti 
     ''Adli tatil zorunluluklardan gündeme gelmiştir. Uzun yıllardır uygulanmaktadır. Adli tatil süreci içerisinde vatandaşları bulmak mümkün olmamaktadır. Adli tatil içerisinde herkes tatilde olduğu için o dönemlerde yargılama yapılamamaktadır. Verimli bir yargılama olmadığı için zorunlu olarak adli tatil içerisinde yargı mensupları tatile çıkmaktadır. Yani yargı mensuplarının tatil yapması bir zorunluluktan kaynaklanmaktadır. Yoksa onlara tatil yapın şeklinde bir tatil getirilememektedir. Adli tatil kabul edilmediği takdirde her mahkemede, her yüksek mahkemede 5-6 hakim tatilde olduğundan heyet kurulamamakta, verimli çalışma yapılamamaktadır. 
     Bu sebeple adli tatil konulmuştur ve adli tatilin kaldırılması iyi bir sonuç meydana getirmez. Eğer iyi bir sonuç doğuracak olsa adli tatil kaldırılsın diye öncelikle biz karşı çıkarız. Bunun bilincinde olmayan bazı çevreler adli tatil kalksın diyor. Biz de yargının süratlenmesi, verimli çalışması için çaba sarf ediyoruz. Eğer adli tatil buna engel ise verimli çalışmaya öncelikle biz bu adli tatilin kaldırılmasını isteriz.'' 
     
     HAŞİM KILIÇ'IN SÖZLERİ 
     Anayasa Mahkemesi Başkanvekili Haşim Kılıç da aynı yöndeki soruya karşılık, adli tatilin kısaltılması görüşüne katıldığını söyledi. 
     Kılıç, adli yargı tatilinin daha önceki dönemlerde 45 günlük süreye çıkarılmasının şartlarının bugün bulunmadığını ifade ederek, bu nedenle kısaltılabileceğini söyledi. 
     Kılıç, Danıştay Başkanı Eraslan Özkaya'nın Anayasa Mahkemesi'nin yeniden yapılandırılmasına ilişkin önerilere yönelik eleştirilerinin anımsatılması üzerine de bunun ''bilimsellikten ziyade kurumsal bir duygusallığa'' dönüştüğünü ve bunun kendisini üzdüğünü söyledi. 
     
</TEXT>
</DOC>
