<DOC>
<DOCNO> 240778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur11.html </URL>
<DATE> 2004/05/17/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Konya'da "Kule City" tartışması... 
</HEADLINE>
<TEXT>

     Konya'da yaptırılan 42 katlı Selçuklu Kule ve Konya Ticaret Merkezi'nin alışveriş merkezlerinin bulunduğu bölümüne ''Kule City'' isminin verilmesi tepkilere yol açtı. 
     Konya Büyükşehir Belediyesi eski Belediye Başkanı Mustafa Özkafa, AA muhabirine yaptığı açıklamada, İttifak Holding'in inşaat şirketi tarafından yapımına 2003 Ağustos döneminde yapımına başlanan merkez için isim yarışması düzenlediklerini anımsattı. 
     Yarışmaya 1235 kişinin 4 bin isimle katıldığını ifade eden Özkafa, ''Selçuk Üniversitesi öğretim üyelerinden oluşan jüri tarafından en iyi isim, Selman Küçükemek'in Selçuklu seçildi. O dönemde üniversiteye hazırlanan Küçükemek'e ödül olarak 1 milyar lira verdik. O gün iş merkezinin adı Selçuklu Kule ve Konya Ticaret Merkezi oldu'' dedi. 
     Bugüne kadar kulenin 40 katının kaba inşaatının tamamlandığını, alışveriş merkezi bölümünün ise hazır hale getirildiğini vurgulayan Özkafa, ''Alışveriş merkezlerinin bulunduğu bölüme Kule City ismi verildiğini görünce çok şaşırdım. Bu yanlıştan hemen dönülmeli. Bu kule ve içinde barındığı alışveriş komplekslerinin genel adı Selçuklu'dur'' diye konuştu. 
     
     ''TÜRKÇE'NİN RESMİ DİL İLAN EDİLDİĞİ TOPRAKLARDA...'' 
     İsim yarışmasında jüri olarak görev yapan Selçuk Üniversitesi SÜ Fen-Edebiyat Fakültesi Türk Dil ve Edebiyatı Bölüm Başkanı Prof. Dr. Saim Sakaoğlu ise kulenin reklamlarında ''Bu City Başka City'' sloganını gördüğünde büyük üzüntü duyduğunu ifade etti. 
     Sakaoğlu, şunları kaydetti 
     ''Bugün ne oldu Alışveriş merkezlerinin bulunduğu bölüme, kiralanma aşamasına gelince daha fazla kar sağlamak amacıyla işadamları tarafından Kule City ismi verildi. Karamanoğlu Mehmet Bey'in Türkçe'yi 727 yıl önce resmi dil ilan ettiği bu topraklarda, Konya'da bu şekilde isimlerin kullanılması çok üzücü.'' SÜ öğrencilerinin kuleye Türkçe bir isim verilmesi için dün iş merkezi önünde başlattıkları kampanyada 5 binin üzerinde imza toplandı. 
     Tepkilerin taşındığı intermet ortamında gelişmeler, 'Bu Boykot Başka, İşgal Dilde Başlar, Türkiye Türkçe'den Neden Kaçıyor '' başlıklarıyla eleştirildi. 
     Kulenin alışveriş merkezi olarak kullanılan bölümünde alışveriş merkezinin yetkilileri ise ortada bir isim değişikliği olmadığını savundular. Yetkililer, kulenin isminin yine ''Selçuklu'' olarak kalacağını, ancak alışveriş merkezlerinin bulunduğu bölümün ''Kule City'' olarak adlandırıldığını kaydettiler. 
     Merkezi yapan inşaat şirketinin bağlı bulunduğu İttifak Holding yetkililerinin, önümüzdeki günlerde konu ile ilgili açıklama yapacakları öğrenildi. 
     
</TEXT>
</DOC>
