<DOC>
<DOCNO> 213343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo15.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni transfer Tolga Ziya Doğan ne dediyse yaptı 
</HEADLINE>
<TEXT>

     Trabzonspor'un Malatyaspor'dan transfer ettiği Tolga, bordo-mavili kulübün her zaman gönlünde olan bir kulüp olduğunu söyledi. 
     Tolga, bordo-mavili kulübün uzun bir süredir kendisini kadrosuna katmak istediğini dile getirerek, ''Trabzonspor da benim her zaman gönlümde olan bir kulüptü. Trabzonspor'la anlaşmaktan dolayı büyük mutluluk duyuyorum'' dedi. 
     Teknik Direktör Ziya Doğan'ın transferinde büyük etkisi olduğunu ifade eden Tolga, şöyle konuştu 
     ''Ziya hocam, beni Çanakkale Dardanelspor'dan Malatyaspor'a transfer etmişti. Onunla başarılı günler geçirdim. Ziya hoca, ne hedef koyduysa, onu başaran bir hocadır. Malatyaspor'da, ligde kalacağız dedi, ligde kaldık. UEFA Kupası'na katılacağız dedi, onu da başardık. Şimdi Trabzonspor'da gelecek yıl için şampiyonluk hedefi koydu. O da neden olmasın. İnşallah bu hedefi de bir bütün halinde başaracağız.'' Tolga, ligde önlerinde epeyce bir maç olduğunu da kaydederek, ''Daha Trabzonspor hiçbir şeyden kopmuş değil. Lig ikinciliği için iddiamız sürüyor. Trabzonspor'un iyi bir kadrosu var. Takımın Türkiye Kupası iddiası da var. Ben daha önce hiç kupa kaldırmadım, inşallah bu yıl Trabzonspor forması altında bir kupa kaldırırım'' diye konuştu. 
     Tolga, Trabzon'a bu akşam geleceğini ve yarın büyük olasılıkla Trabzonspor'la 2,5 yıllık sözleşme imzalayacağını sözlerine ekledi. 
     
</TEXT>
</DOC>
