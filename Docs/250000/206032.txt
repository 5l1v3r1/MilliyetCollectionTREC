<DOC>
<DOCNO> 206032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko40.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşında TEMA'ya 292 milyar liralık bağış yapıldı... 
</HEADLINE>
<TEXT>

     Yılbaşı nedeniyle TEMA Vakfı'na yapılan bağış miktarının 292 milyar lira dolayında olduğu bildirildi. 
     TEMA Vakfı yetkililerinden alınan bilgiye göre, henüz kesinleşmeyen bağış miktarının 135 milyar lirası hediyelik eşya, kartpostal, fidan satışı gibi TEMA Vakfı İktisadi İşletmesi ürünlerinden elde edildi. Yılbaşı'nda Migros da TEMA'ya 150 milyar liralık şartsız bağışta bulundu. 
     Ayrıca 10 Milyar Meşe Kampanyası için yapılan 7 milyar liralık bağışla 63 bin 75 adet meşe tohumu toprakla buluşturuldu. 
     11 Eylül 1992'de Hayrettin Karaca, Nihat Gökyiğit ve bir grup işadamı tarafından, Türkiye'nin geleceğini tehdit eden erozyon ve çölleşme tehlikesine karşı toplumsal duyarlılığı artırmak ve bu mücadelenin bir devlet politikası haline getirilebilmesini sağlamak için kurulan TEMA Vakfı, ulusal bir hareketin parçası olmayı ve bu sorumluluğu genç kuşaklara mal etmeyi amaçlıyor. 
     Tüm geliri TEMA Vakfı'nın uygulamakta olduğu projelere aktarılan TEMA Vakfı İktisadi İşletmesi, TEMA ekolojik ürünleri, TEMA meyve ve bitki çayları, TEMA kartpostalları, BiyotemaTUR, TEMA balı gibi ürün ve hizmetlerle katkı sağlıyor. 
     
</TEXT>
</DOC>
