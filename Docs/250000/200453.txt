<DOC>
<DOCNO> 200453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur39.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
3 kişiyi rehin alan polis memurunda psikolojik bozukluklar saptandı 
</HEADLINE>
<TEXT>

     İstanbul Emniyet Müdürlüğü, Üsküdar'daki bir akaryakıt istasyonunda 3 görevliyi bir süre rehin tuttuktan sonra teslim olan polis memuru Bünyamin Demir'de, birtakım psikolojik bozukluklar saptandığını açıkladı. 
     Basın Protokol ve Halkla İlişkiler Şube Müdürlüğü'nden yapılan yazılı açıklamada, Çevik Kuvvet Şube Müdürlüğü bünyesinde görev yapan polis memuru Bünyamin Demir'in, 6-7 Aralık 2003 günü 20.00-08.00 saatleri arasında görevli olmasına rağmen şubeden ayrılarak 7 Aralık 2003 günü saat 05.00 sıralarında Şişli Abide-i Hürriyet Caddesi'nde tehditle bir taksiye bindiği belirtildi. 
     Aracın sürücüsünün saat 08.00 sıralarında Üsküdar Çengelköy Havuzbaşı Mahallesi Halk Caddesi üzerinde seyir halindeyken görevli resmi ekip otosunu fark ederek durması üzerine, polis memuru Bünyamin Demir'in araçtan indiği ve yakındaki benzin istasyonuna girdiği kaydedilen açıklamada, Demir'in burada bulunan 3 çalışanı beylik silahını çekmek suretiyle benzinlik personel dinlenme odasına kapatarak rehin aldığı hatırlatıldı. 
     Olay yerine gelen Üsküdar Cumhuriyet Savcısı, görevli polis müdürleri ve Çevik Kuvvet Şube Müdürlüğü sözleşmeli psikoloğunun polis memuru Demir ile görüştükleri, ikna ederek olayın herhangi bir can ve mal kaybı olmadan saat 09.30 sıralarında sonuçlanmasını sağladıkları belirtilen açıklamada, adı geçen polisin gözaltına alındığı kaydedildi. 
     Sanık polis memuru Demir'in, Haydarpaşa Numune Hastanesi Baştabipliği'ne sevk edildiği ve yapılan muayenesinde ''hezeyanlı bozukluk, paranoid, şizofrenik bozukluk ve bipolar bozukluk'' ön tanısı konulduğu belirtilen açıklamada, Demir'in daha sonra da Üsküdar Cumhuriyet Başsavcılığı'na sevk edildiği bildirildi. 
     
</TEXT>
</DOC>
