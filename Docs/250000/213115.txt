<DOC>
<DOCNO> 213115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur01.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı ''Ümidimizi kesmedik'' 
</HEADLINE>
<TEXT>

     Tarım ve Köyişleri Bakanı Sami Güçlü, bugün saat 16.00 sıralarında yapılan dinleme çalışmalarında enkaz altında canlı olduğuna ilişkin bazı ipuçlarına ulaşıldığını belirterek, ''Ümidimizi kesmedik'' dedi. 
     Güçlü, olay yerinde yaptığı açıklamada, kriz masasının yaptığı durum değerlendirmesi sonucunda, kurtarma çalışmasıyla ilgili bir sorunun bulunmadığı, faaliyeti yürüten uzmanların teknik ekip ve donanım ihtiyacına gerek duymadığı konularında fikir birliğine varıldığını bildirdi. 
     Teknik ekiplerin yürüttüğü çalışmaların daha verimli olabilmesi için ellerinden geleni yaptıklarını vurgulayan Güçlü, şunları söyledi 
     ''Halen enkaz altında canlının bulunduğu tahmin ediliyor. Bunların rahat bir şekilde çıkarılması ve daha fazla tahribat meydan gelmemesi için dikkatli olunması gerekiyor. Şu anda ekipleri izlemek ve onlara güvenmekten başka çaremiz yok. Enkaz altında kalan kişilerin yakınlarının acılarını paylaşıyorum, fakat sabırlı olmak zorundayız. Bugün saat 16.00 sıralarında yapılan dinleme çalışmalarında bazı ipuçlarına ulaşıldı. Ümidimizi kesmedik. Enkaz altına kalan kişi sayısının az olmasını temenni ediyoruz.'' Güçlü, Konya'da çöken binada yaşayan ve mağdur olan kişilerin yaralarının sarılması konusunda üzerlerine düşeni yapacaklarını söyledi. 
     Güçlü, dün akşamdan bu yana olay yerine gelerek, yetkililerden sık sık bilgi alıyor. 
     Konuya ilişkin basın mensuplarına değerlendirmede bulunan Güçlü, olayın ardından hükümetin alacağı tedbirler konusunda bazı öncelikler belirlediklerini kaydederek, hayatını kaybeden, zarara uğrayan, kamuda ya da serbest çalışan, eşini kaybeden, barınma sorunu yaşayan, yeni işyeri açma ihtiyacı olan ve eşyalarını kaybeden kişiler için yapılması gerekenleri sıraya koyduklarını söyledi. 
     Konuyu, Cuma günü yapılacak Bakanlar Kurulu toplantısında gündeme getireceğini ifade eden Güçlü, ''Düşüncelerimi kabine üyelerine aktaracağım. Dolayısıyla mağdurların yaralarını sarma konusunda üzerimize düşeni elbette yapacağız'' dedi. 
     Sivil Savunma Genel Müdürü Atilla Özdemir de, yapılan çalışmalara ilişkin bir aksamanın olmadığını kaydetti. 
     Çok teknik bir arama, kurtarma faaliyetinin yürütüldüğünü ifade eden Özdemir, şöyle devam etti 
     ''Sivil Savunma'nın koordinesinde çalışan tüm personelin tecrübelerine güveniyorum. Çok iyi bir ekiple buradayız. Bir enkaza yüzlerce kişiyle müdahale edilmesi gerektiği yolundaki düşünceler çok yanlış. Teknik gözle enkaz incelendi, gerekli tespit yapıldı. Şu anda çalışan ekip yeterlidir.'' Özdemir, ölü ya da yaralı kişinin enkaz altından bazen kısa süre içerisinde, bazen de uzun süren çalışmalar sonucunda çıkarıldığını vurgulayarak, şunları kaydetti 
     ''Yaralı ya da ölü kişiler, daha fazla zarar verilmemesi için bazen 6 saate kadar süren çalışma sonucunda çıkarılıyor. Ölüleri de yaralılar gibi bütün halinde çıkarmaya özen gösteriyoruz. Bundan sonra kazazedelere hangi pozisyonda ulaşacağımızı bilmiyoruz. Yaralı ve ölü kazazedeleri, çok dikkatle ve özenle çıkarıyoruz. Bu yüzden çalışmaların ne kadar daha süreceğini kestirmek çok zor.'' 
     
</TEXT>
</DOC>
