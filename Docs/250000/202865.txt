<DOC>
<DOCNO> 202865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/spor/spo01.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL HER TELDEN 2-1 
</HEADLINE>
<TEXT>

   Beşiktaş, İkinci Lig'de zirveyi kovalayan Kocaeli karşısında kendini fazla sıkmadı, İlhan Mansız ve Serdar Topraktepe'nin golleriyle tur vizesini kaptı 
      
   İlk yarı vasattı 
   LİGDE dolu dizgin yoluna devam eden Beşiktaş, Türkiye Kupası'ndaki yarışa da Kocaelispor galibiyetiyle başladı, üçüncü tura adını yazdırdı. İlk yarıda pozisyon bulmakta zorluk çeken Siyah - Beyazlılar, rakibinin futboluna ayak uydurunca, ortaya vasat bir mücadele çıktı. Lucescu'nun yedek ağırlıklı kadroyu ikinci devre Ahmed Hassan ve İlhan'la takviye etmesi Kartal'a hareket getirdi. 
   
   Beş dakikada bitti 
   48'DE son haftaların suskun golcüsü İlhan ceza alanı dışından sert vurdu, savunmaya çarpan top kaleci Hakan'ı yanıltarak köşeden filelerle buluştu. 53'te Yasin'in şutunu Hakan çıkardı, dönen topu iyi takip eden Serdar, şık bir çalımla ceza alanına girip, ağları havalandırdı. Uzatma dakikalarında Ahmet Yıldırım, ceza alanı içinde Cihan'ı düşürdü, penaltı atışını kullanan Engin skoru belirledi. 
   
   Lucescu'dan gözdağı    'Kupayı istiyoruz' 
   SİYAH - Beyazlı takımın teknik patronu, soğuk hava nedeniyle maça yeterince motive olamadıklarını, kazandıkları için mutlu olduğunu söyledi. Mircea Lucescu, "Önümüzde daha dört maç var. Hepsini kazanıp, kupayı almak istiyoruz" dedi. Genç Serdar Özkan'ı öven Rumen hoca, "Bugün beni mutlu etti. Düşürüldüğü pozisyon penaltıydı" yorumunu yaptı. Lucescu, Ahmet Dursun'la ilgili soruları ise yanıtlamaktan kaçındı. 
   
   'Kimseye dur demem' 
   BEŞİKTAŞ'IN çalıştırıcısı, "İsteyen gider, isteyen kalır. Kimseye 'dur' demem. Çünkü Galatasaray'da böyle bir hata yapmıştım" dedi. Forvet transferinde geri adım atan Lucescu, "Arayışlarımız sürüyor. İstediğimiz fiyat ve kalitede birini bulursak, alacağız" diye konuştu. Tecrübeli teknik adam, oyuncularının daha fazla dinlenmesi amacıyla devre arası tatilini uzun tuttu ve takıma 22 Aralık - 7 Ocak tarihlerinde izin verdi. 
   
   'Yeni hedefimiz UEFA'    Beşiktaş Kulübü Başkanı, Avrupa'da mutlaka başarıya ulaşmak istediklerini söyledi. Serdar Bilgili, programlarının büyük bölümünü de hayata geçirdiklerini ifade etti 
   BEŞİKTAŞ Başkanı Serdar Bilgili, Işık Sigorta'nın "Ayın futbolcusu" toplantısında basın mensuplarının sorularını yanıtladı. Bilgili, Şampiyonlar Ligi'nde elde edemedikleri başarıyı, UEFA Kupası'nda gerçekleştirmek için ellerinden geleni yapacaklarını söyledi. Başkan, kulüplerin kurumsallaşması ve mali açıdan Avrupa'daki rakipleriyle yarışır hale gelmesi gerektiğini de vurguladı. 
   BİLGİLİ, Atatürk'ün Beşiktaşlı olduğu iddiası üzerine, "Atatürk'ün Beşiktaşlı olmasından gurur duyuyorum. Ancak Beşiktaşlı mı, Fenerbahçeli mi tartışmalarını doğru bulmuyorum" ifadesini kullandı. Serdar Bilgili, Yıldırım Demirören ve Kıvanç Oktay'ı seçimde yönetim listesine alıp almayacağı sorusuna şu yanıtı verdi "Yeni yönetim için ise daha erken. Listemi seçimlere 1 veya 2 hafta kala açıklarım." 
   
   İbrahim tamam Tümer sırada    İBRAHİM Üzülmez, iki yıl daha Beşiktaş formasını giyecek. Sezon sonunda sözleşmesi sona erecek olan İbrahim ile yeniden anlaştıklarını belirten Menajer Sinan Engin, yarın 13.00'te imza töreni düzenleyeceklerini açıkladı. Milli oyuncuya ilk yıl için 1 milyon 600 bin dolar, ikinci yıl için de 1 milyon 900 bin dolar ödenecek. Engin, sözleşmesi biten Tümer ile de bugün görüşeceklerini ifade etti. 
   
   Collina yönetecek    YÖNETİM, kupa maçları için prim belirlemedi. Siyah-Beyazlılar, Türkiye Kupası'nı kazanmaları halinde özel primin sahibi olacaklar. Öte yandan Antalya'da devre arasında Brugge ve Feyenoord ile iki özel maç yapacak olan Beşiktaş'ın Hollanda temsilcisi ile yapacağı mücadeleyi ünlü İtalyan hakem Collina yönetecek. 
   
   
</TEXT>
</DOC>
