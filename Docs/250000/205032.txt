<DOC>
<DOCNO> 205032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/spor/aspo.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Başkanı Aziz Yıldırım, Ocak ayında gövde gösterisi yapacak 
</HEADLINE>
<TEXT>
   OY TAARRUZU 
   1- Ortega'nın yanı sıra Alex'in işini bitirecek, gönülleri fethedecek... 2- Beş yıldız ayarındaki Sosyal Tesisleri açacak. Huzur Evi'ni açıklayacak... 3- Fener TV'ye start verecek, Stadın numaralı tribününün yenilenme tarihini bildirecek... 4- Halka arz tamamlanacak, Divan seçiminde Yüksel Günay için kulis yapacak 
      YUSUF KOBAL 

   
   Bombalar patlayacak 
   FENERBAHÇE Başkanı Aziz Yıldırım, yaklaşan kongre öncesi en önemli propoganda faaliyetlerini ocak ayında yapacak. Şubat ayında gerçekleştirilmesi planlanan Genel Kurul'da başkanlığa yeniden adaylığını koyacak olan Yıldırım, işini şansa bırakmayacak. 2 Ocak'tan itibaren yoğun bir şekilde transfer çalışmalarına ağırlık verilecek, Brezilya'dan Alex ile Arjantin'ten Ortega'yı getirerek bombaları üst üste patlatacak. 
   
   Üçüncü Brezilya seferi 
   ARA transferde ilk imzayı Brezilyalı golcü Nobre'ye attıran Fenerbahçe Yönetimi, Alex'in de işini bitirmek için ay başında üçüncü kez Güney Amerika'nın yolunu tutacak. Yöneticiler Mahmut Uslu ve Hakan Bilal Kutlualp, daha önce ön anlaşma yapılan, ancak eşi nedeniyle şimdilik bu transfere sıcak bakmayan yıldız oyuncuyu ikna etmeye çalışacaklar. ABD'de tatil yapan Uslu'nun yeni yıl sonrası direkt Brezilya'ya geçeceği öğrenildi. 
   
   Kongrede boy gösterecek 
   YAPIMI bitme aşamasına gelen Sosyal Tesisleri ultra lüks döşeten Başkan Yıldırım, gözünü Yüksek Divan Başkanlığı seçimlerine de dikti. Bu seçimlerde kendi adayı olan Yüksel Günay'ın kazanması için büyük çaba harcayacak olan Aziz Yıldırım, ardından kongrede boy gösterecek. Tesislerin açılışını Fener TV'den yayınlatmayı planlayan Yıldırım, Şükrü Saracoğlu Stadı'nın numaralı tribünlerinin yenilenmesi sözünü de verecek. 
   
   Apart otel de geliyor 
   YILDIRIM, Fenerbahçe Burnu'na apart otel, ayrıca yaşlı üyelerin yıllardır istediği huzur evi projesini de açıklayacak. 24 Ocak'taki Yüksek Divan Kurulu toplantısında halka arzdan elde edilen geliri bildirerek gövde gösterisi yapacak. Transferde, tesisleşmede ve şirketleşmede ciddi hamlelere imza atarak, Fenerbahçe'yi dört dörtlük bir konuma getirecek olan Aziz Yıldırım, ardından başkan adaylığını resmen açıklayacak. 
   
   
   
</TEXT>
</DOC>
