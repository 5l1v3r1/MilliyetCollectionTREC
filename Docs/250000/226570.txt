<DOC>
<DOCNO> 226570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/soneko13.html </URL>
<DATE> 2004/03/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Seçimleri geride bırakan piyasalar, Annan'ın 4. planını bekliyor... 
</HEADLINE>
<TEXT>

     İktidardaki AK Parti'nin güçlenerek çıktığı yerel seçimleri geride bırakan piyasalar, Kıbrıs'la ilgili gelişmeleri yakından izlemeyi sürdürecek. 
     Gedik Yatırım Menkul Değerler tarafından hazırlanan haftalık strateji raporunda, Kıbrıs'ta bugünden itibaren görüşmelerin başbakanlar düzeyinde gerçekleşeceğine işaret edildi. BM Genel Sekreteri Kofi Annan'ın 4. planını taraflara bugün sunmasının beklendiği kaydedilen raporda, 31 Mart'a kadar yapılacak görüşmelerde herhangi bir sonuç alınamaması durumunda, referanduma sunulacak anlaşma metnine Annan tarafından son hali verileceği anımsatıldı. 
     İsviçre görüşmelerinin sonuçlanacağı 31 Mart'tan sonra da referandum için kampanyanın başlatılacağına dikkat çekilen raporda, Kıbrıs'taki gelişmelerin yakından takip edilmesi gerektiği vurgulandı. Gedik Yatırım raporunda, şu görüşlere yer verildi 
     ''Dün yapılan yerel seçimlerde hükümetin, genel seçimlere göre oylarını artırması, Borsa endeksi üzerinde olumlu etki yaratabilir. Özellikle oldukça volatil oynak geçmesi beklenen hafta içerisinde yatırımcıların gelişmeleri yakından takip etmeleri ve portföy pozisyonlarını buna göre şekillendirmeleri gerekmektedir.'' Raporda, endeksin bu hafta, Kıbrıs ve seçimlere göre hareket edeceği belirtildi. 
     
     GÜNLÜK DEĞERLENDİRME 
     Gedik Yatırım Menkul Değerler'in günlük yorumunda ise yerel seçimlerden iktidarın güçlenerek çıkmasının, siyasi istikrar açısından olumlu algılanabileceği, ancak daha önce bu beklenti fiyatlara yansıdığından, seçim etkisinin sınırlı olmasının beklendiği vurgulandı. 
     Günlük yorumda, Kıbrıs müzakerelerinin hisse senetleri piyasasının kısa vadeli yönünü belirleyecek temel faktör olduğu düşüncesi dile getirildi. 
     
     HAFTALIK AJANDA 
     Raporda, haftanın önemli konu başlıkları da şöyle sıralanıyor 
     -29 03 2004 Bugün Türkiye ve Yunanistan başbakanlarının da katılımı ile İsviçre'de Kıbrıs konusunda dörtlü zirve gerçekleştirilecek. 
     -29 03 2004 Bugün TCMB'nin ödemeler dengesini açıklaması bekleniyor. 
     -30 03 2004 ABD tüketici güven endeksi açıklanacak -30 03 2004 Şubat ayı konsolide bütçe rakamları açıklanacak. 
     -30 03 2004 Arap Birliği Tunus'ta toplanacak. 
     -31 03 2004 Hazine Müsteşarlığı tarafından Nisan ayı borçlanma stratejisi açıklanacak. 
     -31 03 2004 2003 yılı son çeyrek GSMH rakamları açıklanacak. 
     -31 03 2004 Milli Güvenlik Kurulu toplanacak. 
     -01 04 2004 Avrupa Birliği Merkez Bankası faiz oranlarını görüşmek üzere toplanacak. 
     
</TEXT>
</DOC>
