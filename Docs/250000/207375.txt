<DOC>
<DOCNO> 207375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur32.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğüm sürüyor... Yılbaşı talihlisini Sorgun'da kimse tanımıyor 
</HEADLINE>
<TEXT>

     Milli Piyango'nun Yılbaşı ikramiyesinin kayıp olan 4'üncü talihlisi Tokat'ın Turhal İlçesi'nden sonra, Yozgat'ın Sorgun İlçesi'ni de hareketlendirdi. 
     Turhal'da büyük ikramiyenin kendisine çıktığını, ancak biletini kaybettiğini ileri süren Volkan Ateş'ten sonra büyük ikramiyenin kendisine çıktığını savunan Faruk Çeliksoy kayıplara karıştı. 
     Yozgat'ın Sorgun İlçesi'nde hayvan alım satımı yaptığı belirtilen Faruk Çeliksoy'un ilçede izine rastlanılamadı. Sorgun Belediye Başkanı Yılmaz Kılıçaslan, talihlinin Sorgunlu olmasından memnun olduğunu belirterek, ''Bu duyum üzerine önce kendi kayıtlarımızı, daha sonra da Emniyet Müdürlüğü'ndeki ikamet bildirim formlarını taradık. En son nüfus idaresinden de köyler dahil tüm Çeliksoy soy isimlilerin listesini çıkarttırdık. Ama tüm kayıtlarda Faruk Çeliksoy ismine rastlayamadık. Çeliksoy soy ismini taşıyanlarda bu isimde birisinin olmadığını belirttiler'' diye konuştu. 
     Sorgun Esnaf ve Sanatkarlar Odaları Birliği Başkanı Süleyman Aksoy'da kayıtlarda Faruk Çeliksoy ismine rastlamadığını söyledi. Aksoy, ''Sorgun'da bir yıl öncesine kadar kasaplık yaptığı ve şimdilerde celepliğe başladığı söylendi ama kayıtlarımızda böyle bir isim yok'' dedi. 
     Bir taraftan gazeteciler, diğer taraftan da ilçe yöneticilerinin ulaşmaya çalıştığı Milli Piyango talihlisi olduğu belirtilen Faruk Çeliksoy'un Ankara'da olduğu belirlendi. 
     
     ''GÖRÜŞMEK İSTEMİYORUM'' 
     AA muhabirinin Faruk Çeliksoy'a ait olduğu belirtilen cep telefonundan ulaştığı şahıs, kendisinin Ankara'da olduğunu belirtti. İsminin Faruk Çeliksoy olduğunu kaydeden şahıs, ''Şimdilik kimseyle görüşmek istemiyorum. Stres altındayım, Ankara'da geziyorum. Daha sonra, zamanı geldiğinde ortaya çıkar, konuşurum'' dedi. 
     
     ''SORGUN YATIRIM BEKLİYOR'' 
     Sorgun Belediye Başkanı Yılmaz Kılıçaslan, büyük ikramiyenin Sorgun'a çıktığı haberine çok sevindiklerini kaydetti. Kılıçaslan, ''Bizim amacımız talihliyi bulup, sevincine ortak olmak. Parasını yönlendirmesi, yatırım yapması konusunda kendisine yardımcı olmaktır'' şeklinde konuştu. 
     
</TEXT>
</DOC>
