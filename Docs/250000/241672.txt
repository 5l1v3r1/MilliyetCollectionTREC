<DOC>
<DOCNO> 241672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko34.html </URL>
<DATE> 2004/05/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Babacan 6.5'lik hedefte bir risk bulunmamaktadır 
</HEADLINE>
<TEXT>

     Devlet Bakanı Ali Babacan, ''yıl sonu itibariyle, GSMH'nin yüzde 6.5'i seviyesinde belirlenen hedefimize ulaşmada herhangi bir risk bulunmamaktadır'' dedi. 
     Babacan, Dünya Bankası Türkiye Direktörü Andrew Vorkink ile düzenlediği basın toplantısında, bu yılın ilk 4 ayında konsolide bütçede elde edilen faiz dışı fazlanın programda öngörülen düzeyin 1.8 katrilyon lira üzerinde olduğunu bildirdi. 
     Ali Babacan, ''önümüzdeki dönemde borç stokundaki düşüş eğilimini destekleyecek yüksek oranlı faiz dışı fazla politikası sürdürülecektir'' dedi. 
     Hükümetin mali disiplin konusunda bugüne kadar başarılamamış olan bir performans sergilediğini vurgulayan Babacan, faiz dışı fazlanın GSMH'ye oranının geçen yıl yüzde 6'nın üzerinde gerçekleştiğini bunun da Türkiye tarihinde sağlanmış en yüksek faiz dışı fazla olduğunu kaydetti. 
     Mali disiplin alanında sağlanan başarıyı sürdürülebilir kılacak yapısal reformlarda önemli adımlar atıldığını belirten Babacan, şunları kaydetti 
     ''Kamu istihdamında çalışanların kendi istekleriyle emekliliğini teşvik eden mekanizmalar geliştirerek, önemli ölçüde rasyonalize edilmiştir. Kamu yatırım programı üretken olmaya ve marjinal getirisi düşük projeler ayıklanmak suretiyle rasyonel hale getirilmiştir. Kamu Mali Yönetim ve Kontrol Kanunu ile bütçenin hazırlanma, uygulanma ve kontrol süreçleri uluslararası standartlara yükseltilmiştir. Bu kanun ile ayrıca, mali disiplin açısından büyük önem taşıyan orta vadeli bütçe anlayışının alt yapısı oluşturulmuştur. Kamu kurumlarında performansın artırılmasına yönelik olarak stratejik planlama ve politika oluşturma uygulaması başlatılmıştır. 
     Kamuda mali hesap verilebilirlik muhasebe reformu, kamu alımları, iç ve dış denetim ile kamu borçlarının yönetimi konularında da önemli reformlar yapılmıştır. 
     Bütçe birliğinin sağlanması amacıyla özel gelir ve ödenek uygulamasını sona erdirecek olan yasal düzenleme kısa süre için de TBMM'ye sevk edilecektir.'' Babacan, bankacılığa ilişkin yapılan reformlara da değindi ve Bankacılık Kanun Taslağı'nda çalışmaların son aşamaya geldiğini ve kısa zamanda Bakanlar Kurulu'na sunulacağını bildirdi. 
     
</TEXT>
</DOC>
