<DOC>
<DOCNO> 214018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun07.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti'de ayaklanma... Polisle hükümet karşıtları çatışıyor .. 
</HEADLINE>
<TEXT>

     Haiti'de hükümet karşıtlarının, ülkenin kuzeyindeki Gonaives'de başlattıkları ayaklanma, St. Marc kentine sıçradı. 
     İngiliz medyasının haberlerine göre, batıdaki St. Marc'ta dün, Devlet Başkanı Jean-Bertrand Aristide karşıtları ile polis arasında şiddetli çatışmalar oldu ve güvenlik kuvvetleri kentten çekilmek zorunda kaldı. 
     Yüzlerce kişinin yağmalama olaylarına karıştığı kentte, Cumartesi günü polis karakoluna düzenlenen baskında iki kişinin öldüğü belirtildi. 
     Kent sakinlerinin ağaçları devirdikleri ve otomobil lastikleriyle yolları kapattıkları haber verildi. 
     Haiti hükümeti, Gonaives ve St. Marc kentlerinde kontrolün en kısa zamanda ele geçirileceğini açıklarken, Başbakan Yvon Neptune, muhalif grupları darbe girişiminde bulunmakla suçladı. Neptune, muhaliflerden, şiddete son verilmesinde pay sahibi olmalarını ve seçimlerin düzenlenmesine yardımcı olmalarını istedi. 
     Devlet Başkanı Aristide'e muhalif silahlı grup ''Artibonit Devrimci Direniş Cephesi'', ülkenin en büyük 4. kentiolan 200 bin nüfuslu Gonaives'in kontrolünü Perşembe gününden bu yana elinde tutuyor. 
     
</TEXT>
</DOC>
