<DOC>
<DOCNO> 228730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo34.html </URL>
<DATE> 2004/04/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Süreyya Ayhan Dolu dolu 4,5 ay geçirdik, çok iyi hazırlandık... 
</HEADLINE>
<TEXT>

     Avrupa Şampiyonu ve Dünya İkincisi Milli Atlet Süreyya Ayhan, 4,5 ay süren ABD kampını tamamlayarak yurda döndü. 
     İstanbul'dan Ankara'ya geçen Ayhan ile eşi ve antrenörü Yücel Kop'u, Esenboğa Havalimanı'nda Atletizm Federasyonu Başkanı Mehmet Yurdadön karşıladı. 
     ABD'deki hazırlık döneminin çok iyi geçtiğini ifade eden Ayhan, ''Dolu dolu 4,5 ay geçirdik. Hiçbir sağlık problemim yok. Geçen yıl da antrenmanlarımızı yaptığımız Albuquergue kentinde, bu yıl oldukça kalabalık bir atlet topluluğuyla birlikte antrenmanlar yaptık'' diye konuştu. 
     Antrenörü Yücel Kop ile olan birlikteliklerini resmiyete döktüklerini vurgulayan Ayhan, evliliğin her ikisini de olumlu etkilediğini, bunun yararlarını da gördüklerini sözlerine ekledi. 
     Ayhan'ın antrenörü Yücel Kop ise kamp öncesi döneme baktıklarında, şu anda çok daha iyi bir duruma geldiklerini belirterek, ''Artık riske girmek istemiyoruz. Bu nedenle Süreyya, Olimpiyat Oyunları'na kadar yarış koşmayacak'' dedi. 
     
     ANTALYA VE KAYSERİ KAMPLARI 
     Antrenör Kop, yaklaşık bir haftalık uyum süresinin ardından, önce Antalya'da ''0'' rakım kampı yapacaklarını, daha sonra da yüksek rakım çalışması için Kayseri'ye gideceklerini söyledi. 
     Bu çalışmaların ardından Antalya ve Kayseri kamplarını birer kere daha tekrarlayacaklarını açıklayan Kop, daha sonra da oyunlara katılmak üzere Atina'ya gideceklerini ifade etti. 
     ABD'de rakiplerini izlemeye devam ettiklerini belirten Kop, ''Görüştüğümüz herkes risk almaktan çekiniyor. Bu nedenle de rakiplerimizin çoğu, oyunlara kadar yarış koşmayacak. Herkes, direkt olarak oyunlar için çalışıyor. Burada antrenman tempomuz artacak. ABD kampı çok yararlı oldu'' diye konuştu. 
     
</TEXT>
</DOC>
