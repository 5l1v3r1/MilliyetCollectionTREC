<DOC>
<DOCNO> 239433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo30.html </URL>
<DATE> 2004/05/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Roberto Carlos, Real Madrid'de kalmaya kararlı... 
</HEADLINE>
<TEXT>

     İspanya Birinci Ligi takımlarından Real Madrid'in ünlü savunma oyuncusu Roberto Carlos'un, takımını bırakmaya niyeti yok. 
     İngiltere'nin FC Chelsea takımından öneri alan 31 yaşındaki Brezilyalı yıldız futbolcunun, Real Madrid ile sözleşmesinin 2005 yılında bittiği, ancak Roberto Carlos'un bu takımda daha uzun süre oynamak istediği belirtildi. 
     Roberto Carlos konuyla ilgili olarak, ''Takımım için herşeyimi veririm. Ben burada kalmak istiyorum. Burası benim evim gibi'' dedi. 
     FC Chelsea Kulübü'nden yapılan açıklamaya göre kulüp, 4 yıllık bir sözleşme için Roberto Carlos'a sezon başına 6 milyon Euro önerdi. 
     FC Chelsea hakkında daha fazla konuşmak istemediğini söyleyen Roberto Carlos ise, ''Real Madrid ile bir anlaşmaya varacağız, hiçbir sorunumuz yok. Üstelik ben, 4 yıl daha burada kalmak istiyorum'' diye konuştu. 
     İngiltere Milli Takımı Kaptanı David Beckham'ı kadrosuna dahil etmesine karşın kötü bir sezon geçiren Real Madrid, Avrupa Şampiyonlar Ligi çeyrek finalinde elendi ve İspanya Ligi şampiyonluğunu da Valencia'ya kaptırdı. 
     Rus işadamı Roman Abramovich'in satın almasından sonra üstüste pahalı transferler yapan FC Chelsea ise İngiltere Ligi'ni 2. sırada bitirdi ve Avripa Şampiyonlar Ligi'nde yarı final oynadı. 

     
</TEXT>
</DOC>
