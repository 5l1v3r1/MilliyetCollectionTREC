<DOC>
<DOCNO> 207716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun22.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post İncirlik'te anlaşma sağlandı 
</HEADLINE>
<TEXT>

     The Washington Post gazetesi, Irak'taki Amerikan askerlerinin rotasyonunda İncirlik Üssü'nün kullanılması konusunda Türkiye ile ABD arasında anlaşmaya varıldığını ve bu anlaşmanın Türk-Amerikan ilişkilerindeki ''iyileşmeyi'' yansıttığını yazdı. 
     Gazetenin ''ABD, Türk üssünü askerlerinin rotasyonunda kullanmak üzere anlaşmaya vardı'' başlıklı haberinde, bu rotasyonun, İkinci Dünya Savaşı'ndan bu yana en geniş sayıda askeri değişimi içereceği belirtildi. 
     Haberde, anlaşmayla ilgili ayrıntıların, geçen haftalarda görüşüldüğü belirtilirken, ''Anlaşma, Irak'ın işgalinden önce, Türkiye, Amerikan güçlerinin Türk topraklarını kullanmasını reddettiğinde zora giren Türk-Amerikan ilişkilerinde iyileşmeyi yansıtıyor'' denildi. 
     The Washington Post, son aylarda İncirlik'in çeşitli amaçlarla ABD tarafından kullanılmasına devam edilmesine karşılık, asker rotasyonunun çok geniş bir faaliyet olması dolayısıyla, Türkiye ile ABD'nin ayrı bir anlaşmayı müzakere etme gereği duyduğunu yazdı. 
     Haberde, ABD'nin, her uçak için tek tek izin almak yerine, rotasyon amacıyla kullanılmak üzere bütün geçişleri kapsayacak tek bir hava sahası kullanımı izni talep ettiği de belirtildi. 
     Washington Post, Pentagon'un planının, şu sırada Irak'ta bulunan 123 bin Amerikan askerinin, bugünlerden başlayarak Mayıs ayına kadar kademeli olarak geri çekilmesi ve yerine 100 bin yeni Amerikan askerinin Irak'a gönderilmesi olduğunu yazdı. 
     Gazeteye göre, ABD'nin Avrupa'daki Hava Kuvvetleri Komutanı Robert Folesong, ''Bu bizim için hem stratejik, hem de askeri olarak önemli. İncirlik'in Amerikan ordusuyla bağlantılandırılmasının bizim için yararının büyük olacağını düşünüyorum'' dedi. 
     
</TEXT>
</DOC>
