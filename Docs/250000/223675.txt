<DOC>
<DOCNO> 223675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun08.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Başbuğ PKK konusunda artık somut adım bekliyoruz 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ, terör örgütü PKK'nın Kuzey Irak'tan tasfiyesi konusunda ABD'nin henüz somut önlemler almadığını belirterek, ''Artık somut adım bekliyoruz. ABD'nin, siyasi kararlılığını, somut ve inandırıcı tedbirlerle desteklemesi gerektiğini düşünüyoruz'' dedi. 
     Orgeneral Başbuğ, ABD başkentindeki temaslarının sona ermesinin ardından Türkiye'nin Washington Büyükelçiliği'nde Türk medya mensupları için düzenlediği basın toplantısında, kendisinin, görüşmelerinde ağırlıklı olarak Irak bağlantılı konularda Türkiye'nin kaygı ve düşüncelerini dile getirdiğini söyledi. Terör örgütü PKK konusunda görüşmelerin uzun süredir devam ettiğini ve Kuzey Irak'tan PKK'nın tamamen tasfiyesi konusunda ABD ile mutabakat bulunduğunu hatırlatan Orgeneral Başbuğ, ''Henüz çözemediğimiz tek husus, bu amaç için ABD'den somut tedbirlerin alındığını söyleyemememiz. Artık somut adım bekliyoruz. ABD'nin, siyasi kararlılığını, somut ve inandırıcı tedbirlerle desteklemesi gerektiğini düşünüyoruz'' diye konuştu. 
     ABD Genelkurmay Başkanı Orgeneral Richard Myers'in de prensipte böyle düşündüğünü ve Pentagon'da bu konuda daha alt seviyede stratejik bir çalışma yürütüldüğünü anlatan Orgeneral Başbuğ, zamanın önemini vurgulayarak, ''Somut adımların kabul edilebilir biz zaman diliminde atılmasını istedik, ama kesin bir zaman vermek mümkün değil, tam olarak hangi adım atılacak, şu anda söyleyebilecek durumda değilim. Türkiye olarak çok sabrettik, biraz daha anlayışla karşılama durumundayız'' dedi. 
     Terörle mücadelede karşı taraf üzerinde inandırıcılığın önemini vurgulayan Orgeneral Başbuğ, örneğin Türkiye'de PKK'ya karşı kararlılığın özellikle 1993'ten sonra ciddi boyutta ortaya konulduğunu ifade ederek, ''Yeniden Kazandırma Yasası'nda istediğimiz sonucu tam elde edemedik. Biz çok önceden de ABD'ye söyledik, siz PKK'ya karşı kararlılığınızı ortaya koyun diye. Bu olsaydı daha iyi sonuç alabilirdik. Savaş başında terör örgütü PKK telaştaydı, ne olacak diye. Ama gördüler ki bir şey olmuyor, rahatladılar'' diye konuştu. 
     Kuzey Irak'ta 4 bin-5 bin kadar silahlı PKK teröristi bulunduğunu belirten Orgeneral Başbuğ, ''Türkiye, PKK'ya karşı adımların Irak'ta yetkilerin Iraklılarca devredileceği haziran sonundan önce mi atılmasını istiyor'' şeklindeki soruya, ''1 Temmuzdan önce alınsa yararlı olacağını düşünürüz'' yanıtını verdi. 
     Kuzey Irak'ta içinde Türk vatandaşlarının bulunduğu Mahmur kampına ilişkin bir soru üzerine de Orgeneral Başbuğ, ''Mahmurcu somut adım görebiliriz. Bu, büyük bir kamp. Oradakiler bizim vatandaşlarımız. Ancak orayı fiilen yöneten 150-200 kadar terörist var. Bu teröristleri teslim edin diyoruz. Olursa çok güzel, somut bir adım olur'' diye konuştu. Orgeneral Başbuğ, terörist Osman Öcalan'ın Amerikalıların elinde olup olmadığı şeklindeki soruyu da ''Bu konuda bir bilgi yok, ne zaman Amerikalıların elinde olursa ertesi gün bize vermelerini bekleriz. PKK bitirilmeli, PKK en fazla zararı Kürt kökenli vatandaşlarımıza verdi. PKK'nın sona ermesi, vazgeçilmez hedefimizdir ve bunda ısrarlıyız, kararlıyız'' karşılığını verdi. 
     ABD'den Kuzey Irak'ta mevcut Türk askerlerinin çekilmesi yönünde bir istek gelip gelmediğinin sorulması üzerine de Orgeneral Başbuğ, şöyle konuştu 
     ''Hayır, askerlerimizin çekilmesi tartışılmadı. ABD, tutumumuzu, kararlılığımızı biliyor. Bizim oradaki varlığımız, terör örgütü PKK'nın varlığıyla ilişkili, bu ortadan kalkınca bizim varlık nedenimiz de kalmaz. Amerikalılar, bu konuda hassas olduğumuzu biliyor zaten, o yüzden de askerlerimizin çekilmesi gündeme gelmiyor.'' 
     
     IRAK'TA GEÇİCİ İDARİ YASA 
     Irak'ta geçen hafta başında imzalanan geçici idari yasa konusunda Türkiye'nin ciddi kaygıları bulunduğunu belirten Orgeneral Başbuğ, bu endişelerin Dışişleri Bakanı Abdullah Gül'ün Amerikalı muhatabı Colin Powell'a yazdığı son mektupta da dile getirildiğini anlattı. Orgeneral Başbuğ, ''Endişelerimiz, geçici idari yasanın, Irak'ta istenen barış, istikrar ve toprak bütünlüğüne yönelik ihtiyaçları karşılayamayacağı yönünde. Irak'ta çeşitli etnik gruplar var. Uzun vadede barış, istikrar istiyorsanız bu gruplara eşit davranmalısınız. Bir gruba başka davranıyorsanız ciddi sıkıntıya yol açabilir'' dedi. 
     Orgeneral Başbuğ, Türkmenler için tanınanların da beklentilerin altında kaldığına işaret ederken, Amerikan tarafının, zaman içinde şartlar elverirse düzeltmeler olabileceğini söylediğini kaydederek, ''Bu talepler yansıtılabilirse, Türkiye ve bölgedeki diğer ülkeleri memnun eder'' dedi. 
     Irak'ın toprak bütünlüğünün korunmasının yaşamsal önem taşıdığını belirten Orgeneral Başbuğ, ''ABD liderliğindeki koalisyonun barış, istikrar ve güvenlik sağlanmasında başarılı olması, hepimizin en büyük isteği. Türkiye'den politik, askeri eğitim, ne istenirse, Türkiye iyi niyetini hep gösterdi ve gösterecek'' diye konuştu. 
     
     BÜYÜK ORTADOĞU PROJESİ 
     Washington'daki temaslarında Büyük Ortadoğu Projesi konusunun da muhataplarıyla ele alındığını belirten Orgeneral Başbuğ, şöyle devam etti 
     ''Burada temel nedenin, terörle mücadelenin daha etkili kılınması olacağına inanıyoruz. Terörü en alt düzeye indirmek için silahlı mücadele dışında, teröre neden olan unsurları ortadan kaldırmak gerekiyor. Bu açıdan Büyük Ortadoğu Projesi'nin yararlı, isabetli olacağı düşüncesindeyiz. Teröre karşı mücadelenin sadece askeri tedbirlerle olmayacağını biz 80'lerden beri söyledik. Eğitimsel, ekonomik, sosyal, kültürel unsurlar da olmalı. Bu girişimin şeffaf olması, tepeden inme, zorlayıcı olmaması gerektiğini de muhataplarımızla paylaştık.'' Orgeneral Başbuğ, bu projenin başarısı için en başta Irak'taki sorunun çözülmesinin gerektiğini ve İsrail-Filistin sorununa ciddi olarak dönülürse, projenin başarı şansının artacağını söyledi. 
     
     ''TÜRKİYE'NİN MODEL OLMA İDDİASI YOK'' 
     Bu arada Büyük Ortadoğu Projesi çerçevesinde bazı çevrelerin Türkiye'nin modelliğinden bahsettiğini anlatan Orgeneral Başbuğ, şunları söyledi 
     ''Türkiye'nin model olma gibi bir iddiası yok. Türkiye Cumhuriyeti, kurulduğu tarih olan 1923'ten beri laik, demokratik, sosyal bir hukuk devleti oldu. İslam devleti modeli gibi kavramlar ortaya atılıyor. Hem laiklik, hem ılımlı İslam devleti birarada olmaz. Ya biri, ya diğeri olur. Biz anlattık, Türkiye'nin laik, demokratik, sosyal bir hukuk devleti olduğunu. Bunun dışındaki düşüncelerin uygun olmadığını düşünüyoruz. Bu muhataplarımızca çok iyi anlaşıldı.'' 
     
     KIBRIS 
     Temaslarında Kıbrıs konusuna biraz değinildiğini anlatan Orgeneral Başbuğ, ''Kıbrıs'ı fazla görüşmedik. Görüşmeler 22 Mart'a kadar Lefkoşa'da devam ediyor. Annan planına ilişkin Türkiye'nin değişiklik istekleri belli. Bunlar ABD'ye ve ilgili taraflara zaten iletildi. İsteklerimizin sonuçta yer alması bizi çok memnun eder. Bunların görüşmelere yansıyacağını umarım'' dedi. 
     Orgeneral Başbuğ, Türkiye'nin isteklerinin nihai Annan belgesinde istenen ölçüde yer almaması durumunda ne düşünüleceğinin sorulması üzerine, ''Türkiye'nin değişiklik önerileri verildi. Bakalım sonuç ne olacak. Değerlendirmeyi o zaman devlet yapar'' yanıtını verdi. 
     
     SURİYE 
     Suriye'deki son gerginlikleri değerlendirmesi istendiğinde ise Orgeneral Başbuğ, ''Suriye'deki son olayların detaylarını bilmiyorum. Ancak 1999'dan beri ilişkilerimiz iyi yönde gelişiyor. Türkiye'ye samimi davrandıklarını düşünüyoruz. Türkiye-Suriye ilişkilerinin dostça gelişmekte olduğunu söyleyebilirim'' dedi. 
     Orgeneral Başbuğ, ABD'nin İncirlik üssünün kullanımına ilişkin yeni bir talebinin olmadığını belirtirken, Türkiye'nin Afganistan'a katkılarının süreceğini de anlattı. 
     Bir gazetecinin, Türkiye'de ordunun rolü konusunda Avrupa'da bazı kuşkular bulunduğunu kaydederek yorumunu sorması üzerine Orgeneral Başbuğ, ''Bahsettiğiniz konu, ne getirildi, ne tartışıldı'' dedi. Bir başka gazetecinin Türkiye'de rejime karşı girişimler olduğunu söylemesi üzerine de Orgeneral Başbuğ, endişe edilecek bir durum bulunmadığını ve anayasanın belli olduğunu belirterek, ''Anayasayı savunmak, sadece Türk Silahlı Kuvvetleri'nin değil, anayasanın temel niteliklerine inanan her Türk vatandaşının görevi'' dedi. 
     Washington temaslarında ABD Savunma Bakan Yardımcısı Paul Wolfowitz, Baskan'ın Ulusal Güvenlik Danışmanı Condoleezza Rice, yardımcısı Stephen Hadley, ABD Dışişleri Bakanlığı'nın iki numaralı ismi Bakan Yardımcısı Richard Armitage ve diğer Pentagon ve Dışişleri Bakanlığı yetkilileriyle biraraya gelen Orgeneral Başbuğ'un, bugün New York'a geçmesi, daha sonra da Türkiye'ye hareket etmesi bekleniyor. 
     
</TEXT>
</DOC>
