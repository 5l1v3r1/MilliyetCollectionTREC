<DOC>
<DOCNO> 223400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun29.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'da 500 üniverstie öğrencisi açlık grevi yapıyor 
</HEADLINE>
<TEXT>

     Batum Devlet Üniversitesi karşısında toplanan yaklaşık 500 üniversite öğrencisi, 5 gündür açlık grevini sürdürüyor. 
     Gürcistan ile Acaristan arasındaki gerginliğin ardından bir araya gelen üniversite öğrencileri, merkezi hükümet ile Acara özerk yönetimi arasındaki gerginlik nedeniyle açlık grevi yapıyor. 
     Hiçbir partiyi ya da tarafı desteklemediklerini belirten öğrenciler, Gürcistan ile Acaristan'ın silahları bir kenara bırakıp sivil olarak görüşmesini istiyor. 
     Batum Başkanlık Sarayı'nda Acara özerk yönetiminin lideri Aslan Abaşidze ile görüşmesi süren Gürcistan Cumhurbaşkanı Mihail Saakaşvili'nin, görüşmeden sonra öğrencileri ziyaret etmesi bekleniyor. 
     Öte yandan Saakaşvili'nin, bir toplantıya katılmak üzere Bratislava'ya gideceği öğrenilirken, bu nedenle Saakaşvili-Abaşidze görüşmesinin 15 dakika içinde bitmesi bekleniyor. 
     
</TEXT>
</DOC>
