<DOC>
<DOCNO> 246436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun07.html </URL>
<DATE> 2004/06/09/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
BM Güvenlik Konseyi, Irak tasarısını kabul etti... 
</HEADLINE>
<TEXT>

     Burak Coşkun 

BM Güvenlik Konseyi, ABD ve İngiltere tarafından sunulan Irak karar tasarısını oybirliğiyle kabul etti. 
     Konseyin 5'i daimi 15 üyesi, Irak'ta egemenliği 30 Haziran'da Iraklılara devrederek işgali resmen sona erdiren ve barışın sağlanması için ABD önderliğindeki bir güce yetki veren tasarıyı oybirliğiyle benimsedi. 
     Konsey karar tasarısını kabul ederek, Irak geçici hükümetinin ''egemenliğini'' onayladı ve ülkenin yeni yöneticilerine uluslararası güce istedikleri an ülkeyi terk etmeleri emrini verme hakkı tanıdı. 
     BM kararı ayrıca, ABD tarafından komuta edilecek uluslararası gücün görev yönergesinin her durumda Ocak 2006'da sona ermesini öngörüyor. Karar metninde, ABD ve Irak liderlerinin askeri operasyonlar konusunda ''ortaklık'' ve eşgüdümü de öngörülüyor. Karar metni buna karşın Bağdat'a geniş taarruz operasyonlarına veto olanağı tanımıyor. 
     Washington'ı ziyaret etmekte olan Irak'taki yeni geçici hükümetin Devlet Başkanı Gazi el Yaver de yaptığı açıklamada, ''Bu Irak için tam egemenlik demektir. Irak tarihinde yeni bir dönemdir'' diye konuştu. 
     G-8 zirvesi için ABD'nin Savannah kentinde bulunan İngiltere Başbakanı Tony Blair de bunun Irak için önemli bir kilometre taşı olduğunu belirterek, ''Uluslararası toplum tek bir ses halinde yeni Irak hükümetine destek verdi'' dedi. 
     BM Güvenlik Konseyi oylamasından sonra üye ülkelerin büyükelçileri de kararla ilgili görüşlerini açıkladılar. 

     
</TEXT>
</DOC>
