<DOC>
<DOCNO> 235125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/spor/spo15.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Olimpik özveri 

AVUSTRALYALI yüzücü Ian Thorpe, olimpiyat seçmelerinde dengesini kaybederek havuza düşmesi sonucu elendiği 400 metre serbestte, yarışı kazanan Craig Stevens'ın çekilmesi sonucu Atina 2004'e gitme şansını yakaladı. Thorpe'un yarışması için kendi hakkından vazgeçen yakın arkadaşı Stevens, oyunlarda 1500 metre serbest ile 4 x 200 metreye katılacak. 

Vural'a tepki 

ÇAYKUR Rizespor Kaptanı Murat Yiğiter, Akçaabat Sebatspor maçının ardından istifa eden Yılmaz Vural'ı, şahsı ve takım arkadaşları adına kınadığını söyledi. Yiğiter, "Hiçkimsenin kulübü ve futbolcuları töhmet altında bırakmaya hakkı yok. Spor kamuoyu herkesin ne karaktere sahip olduğunu çok iyi biliyor" dedi. 

Orhan Yıldırım baba oldu 

BEŞİKTAŞ muhabirimiz Orhan Yıldırım dün ikinci kez kız babası oldu. Çapa'daki Özel Millet Hastanesi'nde Doktor Sedat Evlioğlu ve ekibinin sezeryanla dünyaya getirdiği minik yavruya Tuğçe ismi verildi. Minik Tuğçe'ye sağlıklı bir ömür diler, Orhan - Nuray çiftini kutlarız. 

Arkun'u kaybettik 

TSYD kurucularından gazeteci Tevfik Ünsi Arkun vefat etti. Çeşitli spor dergilerinde çalışan, Tercüman Gazetesi'nde yazı işleri ve spor müdürlüğü yapan Arkun'a Allah'tan rahmet, kederli ailesine başsağlığı dileriz. 


</TEXT>
</DOC>
