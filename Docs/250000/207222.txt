<DOC>
<DOCNO> 207222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/yazar/heper.html </URL>
<DATE> 2004/01/08/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Bu manzara iç karartacak 
</HEADLINE>
<TEXT>

   
   2004 Türkiye'nin kader yılı sayılabilir. Eğer her şey yalnız "ekonomi" olsaydı sorun yoktu. Oysa öyle değil. 
   40 yıllık sorunlar canlılığını korurken bunlara yenileri de ekleniyor. 
   Dinciler, laikler diye bölünen çevreler adeta birbirini yiyor. Bazıları için asgari müştereklerde, Cumhuriyet'in temel ilkelerinde uzlaşmak hayal gibi görünüyor. 
   Bu açıdan bakınca hükümetin işinin hiç de kolay olmadığı anlaşılıyor. 
   Her ne kadar "görüş birliği içindeyiz" denilse de iktidarla askerler arasında da birçok konuda önemli görüş ayrılıkları olduğu medyaya akseden açıklamalardan belli oluyor. 
   Hükümet partisi AKP'nin içinde de çatlak sesler eksilmiyor. İktidarın da, Türkiye'nin de yararına olmadığı halde hassas bazı konulara çomak sokan AKP'lilere rastlanıyor. 
   
   ANKARA'ya yapacakları dışarıdan empoze ediliyor. 
   Ankara çifte kıskaç arasında sıkıştırılmış durumda. 
   Hem AB'nin, hem ABD'nin kıskacı ezdikçe eziyor. 
   Ankara, AB'yi arkasına almak istiyor, olmuyor. 
   Ankara, ABD'yi arkasına almak istiyor. Ama bakıyor ABD Kuzey Irak'ın, Rum Kıbrıs'ın arkasında. 
   Kuzey Irak'ta ABD'nin Türkiye'nin lehine bir şey yaptığı yok. Aleyhteki gelişmelere ise göz yumuyor. Kürt devleti kurulmasına o yardımcı oluyor. Guardian'ın yazdığı gibi adeta Türkiye'yi savaşa mecbur ediyor. ABD'nin tutumundan şımaranlar yalnız Barzani ve Talabani değil. Bakın Türkiye'de de artık "federasyon" isteyen haddini bilmezler bile çıkıyor. 
   
   TÜRKİYE alternatifsiz durumda. 
   Türkiye bir çıkış yolu bulmak zorunda. 
   Kalıcı ve güçlü politikalar üretmek mecburiyetinde. Oysa Ankara günlük yaşıyor. Yeni bir vizyon yaratılmıyor. "Ekonomi iyi gidiyor" rehaveti içinde kendi kendisini avutuyor, oyalıyor, uyutuyor. 
   Ankara'nın uluslararası arenada masaya yumruğu vuracak gücü yok. Önemli milli konularda toplumsal konsensüs gerekli, bunun için de belki karizmatik liderlere ihtiyaç var ama o da görünürde yok. Hükümet aylardır dış sorunlar karşısında adeta yalnız kalmış, çaresiz kalmış görüntüsü veriyor. 
   Türkiye'nin, sırat köprüsünde bir yıl geçireceğini görüp ona göre acil önlemler alması gerekiyor. 
   "Kul sıkışmadıkça Hızır yetişmez" sözü doğru mu, göreceğiz... 
   
   TÜRK KADINI BU MU    Esad'ın genç ve güzel eşi için Ankara'da defile düzenlendi. Çağdaş Türk kadınının kıyafetleri tanıtılmadı da, neden "Osmanlı kıyafetleri" diye bazı müzelik giysiler sergilendi anlayamadım. Herhalde Bayan Esad da anlayamamıştır. 
   
   ABDİ İPEKÇİ    İlkler ve ilkeler    Abdi İpekçi, mesleğimizde "ilkeler"e ve "ilkler"e imza atan bir "yenilikçi"ydi, yaratıcıydı. 
   Meslek etiğine bağlılık Abdi Bey'in karakteriydi. 
   Elinde bugünkü teknik imkan da, maddi imkan da yoktu. Ama mesleğe kurgulanmış aklı ve kendine özgü mesleki felsefesi vardı. 
   Öldürüleli 25 yıl oldu, ama hala yaşıyor. 
   İçerik kadar görselliğe de önem vermek. Dekupe resim kullanmak, iktisat, mizah, sanat, magazin sayfaları ve ekleri yapmak, spora önem vermek, tabloit gazete şeklini denemek, bugünkü arka sayfa güzelini o gün üçüncü sayfada kullanmak onun ilklerindendi. 
   Türkiye güzelini seçmek, liselerarası müzik, folklor yarışmalarını şölen haline getirmek, bilgi yarışmalarına önem vermek, yılın adamlarını, olaylarını, sporcularını saptamak onun halk gazeteciliği anlayışının sonuçlarıydı. 
   O entelektüel birikimini ve çabasını topluma özümsetmesini bilen bir gazeteciydi. 
   İpekçi, bugün yaşasaydı, o günkü gazetesini beğenmez, yine değişikliklerin ve yeniliklerin öncüsü olurdu. 
   Model "kendini de aşmak"sa buna hayır denilebilir mi 
   Abdi Bey'i anma fırsatı yarattığı için Ertuğrul Özkök'e teşekkür ederim. 
   
   İŞTE SORUN    İsa Mesih geliyor mu    İsa dünyaya inecek mi 
   Ulemamızın işi yok, bununla uğraşıyor. TV'de izlemişsinizdir. 
   Oysa Kuran'da böyle bir iddia olmadığını söyleyen yine bizim ulema... 
   Eğer bu, Müslümanlar için de önemli bir konu ise 1400 yıldır ortak bir görüşe varılması gerekmez miydi 
   İsa'nın kurtarıcı olarak dünyaya döneceğine inanan Hıristiyanlara saygı duyuyorum. Ama Müslüman din bilginlerinin tavrına şaşırıyorum. 
   Bazıları sanki istemeden Hıristiyanlık propagandası yapar gibi. 
   
   POPSTAR    Her hafta şaşırtıyor    Popstar seçiminin halka bırakılamayacak kadar uzmanlık işi olduğunu belirtmiştik. Haklılığımız bu hafta bir kez daha kanıtlandı. İki hafta üst üste birinci seçilen Eser'i bu kez halk eledi .. Türkçe bilmeyen Elena finalistler arasında kaldı. Şarkıları tanınmaz hale getiren Bayhan da finalistler arasında bırakıldı. 
   Halkın acıma duygusu engin. Kararlarını tepkiyle veriyor, objektif olamıyor. 
   Elenen Eser ağlarken "...alışırsın, alışırsın..." diye fon müziği duyuluyordu. 
   O belki alışır ama, ben bu yanlış seçimlere alışamayacağım. 
   
      
   
   
</TEXT>
</DOC>
