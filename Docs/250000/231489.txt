<DOC>
<DOCNO> 231489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/ekonomi/eko03.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'den dolara fren 
</HEADLINE>
<TEXT>

   Merkez Bankası'nın döviz ihalesindeki alım limitini düşürmesi, doların son iki haftalık yükselişini durdurdu. Dolar dün 18 bin lira düşerken, borsa da yüzde 2.23 geriledi 
   EKONOMİ SERVİSİ 
   
   Ay başından bu yana dolarda yaşanan yükseliş hareketi, Merkez Bankası'nın ihaledeki alım miktarını düşürmesiyle son buldu. Dün bir ara bankalararası piyasada 1 milyon 378 bin lira ile ocak ayından bu yana en yüksek seviyesine çıkan dolar, Merkez Bankası'nın günlük döviz alım limitini bugünden itibaren 70 milyon dolardan 40 milyon dolara düşürdüğünü açıklamasıyla bankalararası piyasada 1 milyon 347 bin liraya geriledi. 
   
   İki haftalık döviz alımı 
   Merkez Bankası'nın açıklamasında, "Ocak ayından bu yana sürekli olarak artan döviz arzının, son günlerde temel ekonomik gelişmeler dışındaki faktörlere bağlı olarak azaldığı gözlenmektedir. Bu nedenle 15 Nisan'dan itibaren günlük döviz alım ihalelerinin miktarı 40 milyon dolara düşürüldü" denildi. Merkez Bankası, 40 milyon doları ihale ve 40 milyon doları da opsiyon hakkı olmak üzere, günlük olarak alınacak tutarın en fazla 80 milyon dolar olacağını duyurdu. Daha önce bu tutar günlük en fazla 140 milyon dolardı. Merkez Bankası'nın nisan ayı içinde toplam dolar alım miktarı 925 milyon doları buldu. 
   ABD'de enflasyonun beklentilerin üzerindeki artışının, faiz artırımı olabileceği beklentilerini güçlendirmesiyle dış piyasalarda yükselişe geçen dolar İMKB'de satışları hızlandırdı. Hisse senetleri dün yüzde 2.23 değer kaybederken, endeks 18.678 puana geriledi. Günlük toplam işlem hacmi de yüzde 44 artarak 709.4 trilyon liraya yükseldi. 
   Bu arada yatırım bankası Merrill Lynch, Kıbrıs'taki referandumların başarısızlığa uğrayacağı ve bunun Türkiye'yi etkileceği endişesiyle model gelişmekte olan ülke tahvilleri portföyünde Türk tahvillerini azalttı. 
   
   Dışarıda 5 ayın en yüksek değerinde    Dolar, ABD'de perakende satışlarındaki artış ve istihdam rakamlarının beklentilerin üzerinde çıkmasıyla euro karşısında son 5 ayın en yüksek değerine çıktı. Dolar dün euro karşısında 1.1922'ye kadar yükseldi. Olumlu gelen ekonomik datalar, piyasalar tarafından ABD Merkez Bankası'nın faiz oranlarını artırabileceği şeklinde algılanıyor. 
   ABD'de faizler 1958 sonrasındaki en düşük oran olan yüzde 1 seviyesinde. Uzmanlar, euro - dolar paritesinde, kademeli olarak geri dönüş yaşanacağını belirtiyor. 
   
   
</TEXT>
</DOC>
