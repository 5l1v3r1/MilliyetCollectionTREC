<DOC>
<DOCNO> 238895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonyas02.html </URL>
<DATE> 2004/05/10/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
İnsanlığın 21. yüzyıldaki yeni düşmanı İştah 
</HEADLINE>
<TEXT>

     Obezitenin dünyada ilk sıradaki ölüm nedenlerinden birisi haline gelmeye başladığı ve dört kişiden birinin aşırı kilolu olduğu bildirildi. 
     Uluslararası Obezite ile Mücadele Kuruluşu IOTF , küreselleşmeyle birlikte aşırı şişmanlığın da doktorların her yerde karşısına çıkan bir sorun haline gelmeye başladığını belirterek, dünyada 1,7 milyar insanın kilo vermesi gerektiğini açıkladı. Fazla kilolu insanların 312 milyonunun obez olduğuna dikkat çeken kuruluş, bu kişilerin normal kilolarından en az 15 kilogram fazlaları bulunduğunu belirtti. 
     IOTF, küresel ölümlerin üçte birinin de aşırı kilo, egzersiz yapmama ve sigaraya bağlı olduğunu belirterek, obezitenin varlıklı Batı toplumları arasında yaygın olmasının da kaygı verici olduğunu kaydetti. 
     IOTF'nin siyasi direktörü Neville Rigby de yaptığı açıklamada, dünyada İzlanda'dan Filipinler'e artık aç insandan çok şişman insan olduğunu söyleyerek, çocukluklarından beri şişman olanların 5 ila 10 yıl erken yaşama veda edebileceklerine dikkat çekti. 
     Gelişmekte olan ülkelerin özellikle bu sorunla karşı karşıya bulunduklarına işaret eden Rigby, ''Şu an Hindistan'daki gençler adolesanlar arasında bile obezite görüyoruz. Bu bir küresel salgın haline geldi'' diye konuştu. 
     
</TEXT>
</DOC>
