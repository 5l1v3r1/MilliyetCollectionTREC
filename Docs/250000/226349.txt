<DOC>
<DOCNO> 226349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy13.html </URL>
<DATE> 2004/03/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Denizli, Bitlis ve Kayseri'deki kavgalarda 22 kişi yaralandı... 
</HEADLINE>
<TEXT>

     Denizli'nin Sarayköy ilçesi İstasyon Caddesi'nde bulunan CHP seçim bürosu önünde 04.00 sıralarında olay çıktı. AK Parti Belediye Başkan Adayı Ahmet Çelik Ak yanında bulunan kişilerle konuşurken, CHP'lilerle aralarında tartışma çıktı. Ahmet Çelik Ak'ın pompalı tüfekle kalabalığa rasgele ateş etmesi sonucunda, 9 kişi çeşitli yerlerinden yaralandı. 3 kişi hastaneye kaldırılırken, 6 kişi de ayakta tedavi edildi. 
     Olayla ilgili olarak Ahmet Çelik Ak'la birlikte Hakan Özdemir gözaltına alındı. 
     Bitlis'in Güroymak ilçesi Günkırı beldesindeki bir okul bahçesinde, AK Parti'li bir grupla Genç Partililer arasında kavga çıktı. Kavganın silahlı çatışmaya dönüşmesi sonucunda 5 kişi ateşli silahla, 7 kişi de bıçakla yaralandı. Yaralananlardan ikisinin durumunun ağır olduğu bildirildi. Olayla ilgili çok sayıda kişinin gözaltına alındığı öğrenildi. 
     
     KAYSERİ'DE 1 YARALI 

     Öte yandan Kayseri'de, muhtar adaylarının tarafları arasında çıkan kavgada, 1 kişi yaralandı. 
     Oruçreis Mahallesi Muhtarı Nazır Aksu ile rakip aday Mehmet Boyraz'ın yakınları arasında, seçmene muhtarlık oy pusulası dağıtma meselesi yüzünden tartışma çıktı. 
     Kavgaya dönüşen tartışmada Necdet Ceylan adlı seçmen yumruk darbesiyle başından yaralandı. Karakola giderek şikayette bulunan Ceylan, gazetecilere, ''Oy kullanmak için Hacı Nuh Nuhoğlu İlköğretim Okulu'na gittim. Bahçede muhtar adaylarının yakınları oy pusulası dağıtıyorlardı. Tartışmaya başlayıp, ardından kavga ettiler. Ben ayırmaya çalışırken Nazır Aksu'yu destekleyenlerden bazıları başıma vurup, beni yaraladı'' dedi. 
     
     OY VERDİĞİ ADAYIN YAKINLARINDAN DAYAK YEDİ 

     Ceylan, cebinden çıkardığı üzerinde Nazır Aksu yazan oy pusulalarını göstererek, ''Ben kavgayı ayırıyordum. Bir adayı diğerinden üstün tutmam. Ancak oy verdiğim adayın yakınlarınca dövüldüm. Bunu içime sindiremiyorum. Beni dövenlerden şikayetçiyim'' diye konuştu. 
     Nazır Aksu da kavga sırasında okulun içinde olduğunu belirterek, ''Olayın neden ve nasıl çıktığını görmedim. Keşke bu tatsız olay olmasaydı. Ortalık sakinleşti. Hakkımızda hayırlısı ne ise o olsun'' dedi. 
     Diğer aday Mehmet Boyraz ise ''Kavganın nasıl başladığını görmedim. Gürültü üzerine okuldan çıktığımda taraflar yatıştırılmıştı. Benim hiç bir iddiam yok. Kazanan Oruçreis Mahallesi halkı olacak. Kaybedersem rakibimi kutlayacağım'' diye konuştu. 
     Polis yetkilileri, kavgaya karışanların belirlenmesine çalışıldığını, soruşturmanın sürdürüldüğünü kaydettiler. 
     
</TEXT>
</DOC>
