<DOC>
<DOCNO> 229878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun34.html </URL>
<DATE> 2004/04/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Erdoğan Irak sınırında 2. bir gümrük kapısı açacağız 
</HEADLINE>
<TEXT>

     Başbakan Recep Tayyip Erdoğan, Irak sınırında Habur'a ilaveten ikinci bir gümrük kapısı açmayı düşündüklerini belirterek, Irak ile ticari ilişkilerin daha da canlanacağını bildirdi. Erdoğan, ''Japon girişimciler, Türkiye üzerinden Irak'ta iş yapabilirler'' dedi. 
     Erdoğan'ın, yarın çıkacağı Japonya ziyareti öncesinde ülkenin önde gelen gazetelerinden Nihon Keizai Şimbun'a verdiği yazılı mülakat, gazetenin bugünkü sabah sayısında yayımlandı. 
     Afganistan'ın yeniden yapılanmasında büyük işler başaran Türkiye ile teknik ve ekonomik güce sahip Japonya'nın, Irak'ın yeniden imarında işbirliği yapmalarının iki tarafın da çıkarına olduğunu kaydeden Erdoğan, Irak'ta her iki ülkenin resmi ve özel seviyede ortak projeler gerçekleştirmesi dilediğinde bulundu. 
     Irak sınırında Habur'a ilaveten ikinci bir gümrük kapısı açmayı düşündüklerini bildiren Erdoğan, Irak ile ticari ilişkilerin daha da canlanacağını belirtti. ''Japon girişimciler, Türkiye üzerinden Irak'ta iş yapabilirler'' diyen Erdoğan, Japonya Özsavunma Kuvvetleri'ne malzeme taşınması konusunda işbirliği yapmaya hazır olduklarını da bildirdi. 
     Irak'ın geçici anayasasının, ülkeyi Kürt bölgesi ve diğer bölge şeklinde ikiye bölecek bir içeriğe sahip olduğunu kaydeden Erdoğan, dinsel ve ırksal zıtlaşmaların şiddetlenmesinin, bölgenin tamamını olumsuz etkileyeceğine dikkat çekti. Erdoğan, Irak'ın bütünlüğünün korunmasının önemini bir kez daha vurguladı. 
     
     ORTADOĞU 
     Ortadoğu'nun demokratikleşmesini desteklediklerini ifade eden Erdoğan, ''ABD'nin, Ortadoğu'yu demokratikleştirme niyetini destekliyoruz. Ancak, reformların dışarıdan zorlamayla değil, ABD'nin İslam ülkeleriyle diyaloga girerek, değişimi kendi inisiyatifleriyle gerçekleştirmelerine destek vermesini diliyorum'' diye konuştu. 
     Erdoğan, Ortadoğu'da barış ve istikrarı sağlamak için Filistin sorununun çözüme kavuşturulması gereğine de işaret etti. 
     
     TÜRKİYE'NİN AB ÜYELİĞİ 
     Türkiye'nin AB üyeliğine ilişkin soruyu da yanıtlayan Erdoğan, ''AB üyeliği sorununda, ön şart olarak talep edilen insan haklarının iyileştirilmesi konusunda önemli neticeler alındı. Bir İslam ülkesi olan Türkiye'nin AB'ye üyeliği, stratejik açıdan önemlidir'' dedi. 
     Türkiye'de geçen yıl sonu itibarıyla enflasyon oranının yüzde 20'nin altına düşerek, son 25 yıldaki en düşük seviyesine indiğini anımsatan Erdoğan, ''Irak'taki krize rağmen, ekonomik göstergelerde artış kaydedilmesi, ekonominin yeniden yapılanmasında çok ciddi ilerlemeler yapıldığını gösteriyor'' ifadesini kullandı. 
     Japonya'nın son 24 yıl zarfında Türkiye'ye yatırımlarının, yurtdışından yapılan toplam yatırımların yüzde 5,7'si düzeyinde olduğunu kaydeden Erdoğan, ''Yatırımların artırılmasını diliyorum'' dedi. 
     
     TERÖRE KARŞI İŞBİRLİĞİ 
     Nihon Keizai Şimbun'un bugünkü akşam sayısında da, Erdoğan ile yüz yüze yapılan mülakat yer aldı. Erdoğan, Irak'ta Japon vatandaşlarının rehin alınması konusunda, ''Çözüme yönelik olarak Japonya'dan gelecek her türlü talep konusunda işbirliğine hazırız'' diye konuştu. 
     Başbakan Erdoğan, Irak'ta faaliyet gösteren El Kaide ile bağlantılı teröristler hakkında ellerinde bilgi bulunduğunu belirterek, bu bilginin paylaşımının mümkün olabileceğini söyledi. Erdoğan, teröre karşı mücadelede uluslararası işbirliği yapılırken, bilgi paylaşımını esirgememenin önemli olduğunu kaydetti. Gazetenin mülakata ilişkin yorumunda, geçen yıl Kasım ayında İstanbul'da düzenlenen terör olaylarında çok sayıda kişinin hayatını kaybettiği ve yaralandığı anımsatıldı. 
     Başbakan Erdoğan, ''1990'lı yıllarda on binlerce vatandaşı teröre kurban giden Türkiye, terörü ortadan kaldırmak konusunda uluslararası işbirliğinde önemli rol oynayacaktır'' dedi. 
     Irak'taki güvenlik durumunun düzeltilmesi konusunda karamsar olduğunu bildiren Başbakan, ''Irak, bir an önce demokratik bir sisteme kavuşturulmalıdır. Ancak, herhangi bir din ya da ırka dayalı devlet yapısına büründürülmesi çözüm sağlamaz'' diye konuştu. 
     
</TEXT>
</DOC>
