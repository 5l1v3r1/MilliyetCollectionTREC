<DOC>
<DOCNO> 204189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko37.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Kıbrıs sorunu durdukça, fukaralığa devam 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, 2004 yılında muhakkak Kıbrıs sorununun çözülmesi gerektiğini söyledi. 
     Sabancı, geçen yıl ve önceki yıla göre karşılaştırıldığında 2003'ün çok başarılı geçtiğini belirtti. Sakıp Sabancı, Borsa'daki yükselişe işaret ederek, yabancıların hisse almalarının ardından yatırım için geleceklerine dikkati çekti. 
     İstihdamın yolunun açılması gerektiğini vurgulayan Sakıp Sabancı, ''Türkiye'de yatırımı hem özel sektör, hem devlet hem de yabancılar yapmazsa işsizler ordusundan bunaldık, boğuluyoruz. Mutlaka bu yolu açmamız lazım'' dedi. 
     Sakıp Sabancı, kriz yıllarında yüksek faiz sorunu yaşandığını anımsatarak, şunları kaydetti 
     ''Yüzde 100, yüzde 700, yüzde 1000, anormal, dünyada görülmemiş faizler. Ondan evvelki dönemlerdeki hükümetler faizleri indireceğiz vaatleri etmiş, ama hiçbir şey yapamamış. 2003'te faizler inmiş. Enflasyon aynı şekilde inmiş. Ekonomik pencereden meselelere baktığım zaman, 2003 yılı daha iyi olamaz. Dünya koşulları yanında ekonomik pencere çok iyi.'' 
     
     KIBRIS 
     Sakıp Sabancı, hükümetin performansının iyi olmaması halinde söylenen işlerin hiçbirinin başarılamayacağını belirterek, şöyle devam etti 
     ''Bu hızla 2004'e girmeliyiz. 2004'e girdiğimiz zaman da söylediğimiz meselelerin daha da iyileştirilmesi için koşacağız ama birşey unutmayacağız Kıbrıs... Kıbrıs orada durdukça, yıllar böyle eski kafaya göre devam ettikçe, Avrupa Birliği'nin yolu açılmaz. Bunun anlamı fukaralığa devam... Elin oğlu milli gelirleri tırmandıracak, bizimki olduğu yerde duracak. Bu milletin hakkı yenir. Herşey önemlidir. Her işte çok çalışacağız. Fakat bütün ilgililere diyorum ki, 2004 yılında muhakkak Kıbrıs sorununun çözümü olması gerekir. Türkiye'nin menfaatlerini elbette unutmayacağız.'' Sabancı, 2004 yılı enflasyon ve büyüme hedeflerine ilişkin soru üzerine şöyle konuştu 
     ''Öyle bakanlar vardı ki, mesela Güneş Taner, Ben enflasyonu 1 ay, 6 ay sonra şurdan şuraya indirmezsem koltuğumdan, bakanlığımdan ayrılacağım dedi. Ne oldu Hiçbir şey olmadı. Bunlar dedi ve yaptı. İcraatla... Aksiyon var. Daha iyisi olmaz mı Bunlar ideal mi Hayır, ideal değil. Daha iyisi olur. Nasıl olur Yılların yığdığı problemlerin içinde yol yürüyerek gideceğiz.'' Sakıp Sabancı, 2004 yılının Türk insanına mutluluk getirmesini dileyerek, ''Daha zengin, daha mutlu, daha iyi koşullarda yaşayan Türkler görmek istiyorum. Bunun yolu açıktır, bellidir'' dedi. 
     
</TEXT>
</DOC>
