<DOC>
<DOCNO> 248318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/yasam/axyas01.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem 5.1'le üç il salladı 
</HEADLINE>
<TEXT>


Saros Körfezi merkezli 5.1'lik orta şiddetteki deprem Çanakkale, Tekirdağ ve Edirne'de panik yarattı... 

ERDEM SÜREK, BURAK GEZEN Çanakkale, DHA İSTANBUL Milliyet 

Türkiye'nin batısında üç il ve ilçeleri, dün öğleden sonra yaşanan orta şiddetli bir depremle sarsıldı. Boğaziçi Üniversitesi Kandilli Rasathanesi Deprem Araştırma Enstitüsü, depremin merkez üssünün, Saros Körfezi'nde, Gökçeada'nın kuzeyindeki Semadirek Adası açıklarında olduğunu açıkladı. 
Saat 15.02'de meydana gelen Richter ölçeğine göre 5.1 büyüklüğündeki sarsıntı, 5 saniye sürdü. Çanakkale ve ilçelerinde halk sokağa dökülürken, deprem Tekirdağ merkez, Şarköy, Marmara Ereğlisi, Malkara, Hayrabolu, Muratlı ilçelerinde, Edirne merkez, Keşan, İpsala ve Enez ilçelerinde de hissedildi. 
Depremin en fazla etkilediği Saros Körfezi kıyısındaki yerleşim yerlerinde oturan vatandaşlar, yeni bir deprem korkusuyla uzun süre evlerine girmedi. 

'Sık görülebilen cinsten' 
Kandilli Rasathanesi ve Deprem Araştırma Enstitüsü Sismoloji Laboratuvarı Şefi Dr. Doğan Kalafat, 5.1 büyüklüğündeki depreme bölgede sık rastlandığını söyledi ve "Sarsıntıya neden olan fay, bazı bilim adamlarınca Kuzey Anadolu Fay Hattı'nın devamı olarak niteleniyor. Ancak, bölgenin fay yapısı karışık" dedi. 

'Asker depreme duyarlı' 

TÜrkİye'ye yurtdışından deprem için gelen kredilerin heba olduğu yolunda dedikoduların dolaştığını belirten Prof. Dr. Celal Şengör, depreme karşı askerin, siyasilerden daha duyarlı çıktığını öne sürdü. Şengör, Afet İşleri Genel Müdürlüğü Sismoloji Şube Müdürü Dr. Ramazan Demirtaş'ın, "Marmara'ya gelen gemilerin yaptığı araştırma bilimsellikten uzaktır" şeklindeki değerlendirmesi için, "Bunlar boş laf" dedi. 


</TEXT>
</DOC>
