<DOC>
<DOCNO> 209659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/soneko24.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Doç.Dr. Erkut AİHM'de Türkiye ile ilgili 2 binden fazla dosya var 
</HEADLINE>
<TEXT>

     TÜSİAD Parlamento İşleri Komisyonu Başkanı Pekin Baran, ekonomik ve siyasi istikrar kadar, hukuk istikrarının da gerekli olduğunu söyledi. 
     Baran, 'Avrupa İnsan Hakları Sözleşmesi ve Adil Yargılanma İlkesi Işığında Hukuk Devleti ve Yargı Reformu Anayasa Hukuku, İdare Hukuku ve Ceza Hukuku Açısından'' adlı raporun tanıtıldığı toplantıda yaptığı konuşmada, Türkiye'de hukuk ve yargı düzeninin yol açtığı sorunların, medya manşetlerine kadar çıktığına dikkat çekti. 
     Baran, yavaş işleyen bir yargı mekanizması, çelişkili mahkeme kararları, mevzuatta ve idari kararlarda geriye dönük uygulamalar gibi konuların vatandaşın hukuk sistemine inancını yıprattığı ölçüde ekonomik faaliyetleri, özellikle yerli ve yabancı yatırımları ciddi surette engellediğini vurguladı. 
     AB'nin Türkiye İlerleme Raporu'nda Kopenhag siyasi kriterlerine uyum açısından, ağırlıklı olarak hukuk düzeni ve yargı alanındaki eleştirilerin öne çıktığını belirten Baran, konuya ilişkin köklü reformların AB üyeliğimiz açısından zorunlu olduğunu kaydetti. 
     Baran, ''Türkiye'nin hedefi, hukuk devleti ilkelerinin egemen olması ve yargı dahil tüm kurumlara yerleşmesi, insan haklarına saygı gösteren ve bu hakları adil ve güvenilir bir hukuk düzeni içinde koruyan, bütün faaliyetlerinde bu ilkelere bağlı bir devlete dönüşmek olmalıdır'' diye konuştu. 
     Pekin Baran, piyasa ekonomisinin etkin şekilde işlemesi, yabancı sermayenin çekilmesi ve istihdamın artması için ekonomik ve siyasi istikrar kadar hukuk istikrarının da gerekli olduğunu vurguladı. 
     
     ''RAPORU HÜKÜMET SUNDUK, TAKİPÇİSİ OLACAĞIZ'' 
     Bir soru üzerine Baran, TÜSİAD'ın raporu hükümete ve Adalet Bakanı Cemil Çiçek'e sunduğunu belirterek, ''Yapılacak bütün reformlarda, Anayasa reform çalışmaları dahil bunların göz önünde tutulacağını ümit ediyoruz. Bunun takipçisi olacağız. Son derece olumlu tepki aldık. Bu işi kökünden halletmeye yönelik yaklaşım gördük'' dedi. 
     Bundan cesaret aldıklarını belirten Baran, adalet mekanizmasının yeniden yapılanması, icra-iflas kanunu ile ilgili başka çalışmaları olacağını bildirdi. 
     Hukuk ve yargı sisteminin çalışmasının yabancı-yerli yatırımcılar için önemini vurgulayan Baran, ''Türkiye'nin önünde ekonomik açıdan en büyük engel bu. Demokrasi ve insan haklarına yönelik reformları Avrupalıları şaşırtacak şekilde yapmışsak, aynı şekilde bunu da yapmalıyız'' dedi. 
     Bahçeşehir Üniversitesi Rektörü Prof. Dr. Süheyl Batum da Türkiye'nin, AB'ye üyelik yolunda yargı alanında değişiklikler yapamadığını belirterek, ''Anayasa'nın ikinci maddesinde yazılan 'Türkiye demokratik bir hukuk devletidir' ilkesinin içini dolduran bazı refomların yapılması gerekiyor'' diye konuştu. 
     İnsanların hukuk devletinin iyi işlemediği ve ''yapanın yanına kar kalıyor, bu ülkede adalet yok'' kanaatinin bulunduğunu anlatan Batum, hukuk devletini gerçekleştirmeye yönelik reformların bir an önce yapılması gerektiğini söyledi. 
     Batum, ''Türkiye'de dokunulmazlıklar her alanda devam ederken, denetlenemeyen kurallar varken, yargılamanın süratli işlemesini engelleyen düzenlemeler varken, işleyen, etkin bir hukuk devletini kurabilmek daha ilk baştan mümkün değil'' görüşünü dile getirdi. 
     Batum, her Adli Yıl açılışında dile getirilen hukuk sistemindeki eksikliklerin siyasiler tarafından duyulmadığını kaydetti. 
     
     YENİ BİR ANAYASA ÇOK İYİ OLUR'' 
     Türkiye'de ortaya atılan birçok yolsuzluk iddialarında bir sonuç alınmadığına işaret eden Batum, 1982 Anayasası'nın ''yargıdan korkan bir anayasa'' olduğunu savundu. Batum, son Bankalar Kanunu gibi hukuk güvenliğini ortadan kaldıran yasaların bile yapılmaya başlandığını söyledi. 
     Batum, 1982 Anayasası'nda yargıyı kısıtlayıcı, yargılamayı engelleyen değişikliklerin ortadan kaldırılması, denetlenemeyen kişilerin de denetlenmesi gerektiğini kaydederek, şöyle dedi 
     ''Geçenlerde parlamenterler biz yargılanmak istemiyoruz, çünkü yargı bağımsız değil dediler. Kim ne söylerse söylesin, etkin, bağımsız, iyi işleyen, adil bir yargı sistemi kurmayan bir devlet çağdaş, demokratik devlet değildir. O nedenle Anayasa'da gerekli değişiklikler yapılmalı.'' Baran, bir gazetecinin ''Yeni bir Anayasa yazılmalı mı ' sorusuna karşılık, şunları söyledi 
     ''Bugün bana göre AB sürecinde bu yargı sisteminde, etkin hukuk devleti kurabilmek açısından değişmesi gerekli yönler var. En iyisi, yeni bir anayasanın baştan, kendi içinde tutarlı, güçler dengesini yansıtan, çağdaş, demokratik hukuk devletini yansıtan bütün kurumlarla yapılması çok iyi olur. Ama bu, şu anki parlamentoda ve şu anki güçler dengesinden böyle birşeyi beklemek zor olur diye düşünüyorum.'' 
     
     NEŞTER OPERASYONU 
     Yargı reformunun gerçekleştirilmemesinin, maliyetinin çok yüksek olacağını kaydeden Baran, yargıda rüşvet olarak bilinen Neşter 2 operasyonunu kastederek, şöyle dedi 
     ''Son dönemlerde çok büyük bir operasyonlardan bir tanesini daha yaşıyoruz dedik. 3 gün sürdü, 3 gün sonra gündemden kalktı. Son 3 yıldaki bir sürü operasyonlardan bir tanesi daha tarihin karanlığında kaybolup gidecektir, doğru ya da yanlış. Bunun Türk toplumuna ekonomik hukuksal, sosyolojik ve psikolojik çok büyük faturası olduğuna inanıyorum. Yargı reformunu mutlaka yapmalıyız.'' Bahçeşehir Üniversitesi Hukuk Fakültesi Öğretim Üyesi Prof. Dr. Feridun Yenisey ise Türkiye'de ceza hukuku açısından iyi çalışan bir adalet sistemi olduğunu söyledi. 
     Türkiye'de davaların ortalama 237 günde sonuçlandığını anlatan Yenisey, ''İhtiyacımız olan adil ve kaliteli adalettir'' dedi. 
     Yenisey, haklar, yargı bağımsızlığı kadar asayişe de ihtiyaç olduğunu kaydederek, ''Birinin diğerine feda edilmesi söz konusu olmamalıdır. Birinin feda edilmesinde, toplumu şeker hastalığı, kanser gibi kemiren terör ve örgütlü suç belası vardır'' dedi. 
     Yenisey, Bahçeşehir Üniversitesi bünyesinde, ABD, Avrupa ve İslam hukukunu birleştirmek üzere bir enstitü kurduklarını bildirdi. 
     
     AİHM'DE 2 BİNDEN FAZLA DOSYA VAR 
     Galatasaray Üniversitesi Hukuk Fakültesi Öğretim Üyesi Doç. Dr. Celal Erkut da 1982 Anayasasının devletin ayrıcalıklarını korumaya yönelik olduğu görüşünü dile getirdi. Erkut, bugün Avrupa İnsan Hakları Mahkemesi'nde, Türkiye ile ilgili 2 binden fazla dosya bulunduğunu ve bunun tutarının 4.5 milyar dolar olduğunu kaydetti. 
     Erkut, ''Hukuk sistemimizi, Avrupa İnsan Hakları Mahkemesi'nin bakış açısına göre yeniden yapılandırmamız gerek'' dedi. 
     Bir milletvekilinin ''Türk yargısına güvenmiyorum'' sözlerini de ''talihsizlik, ayıp'' olarak değerlendiren Erkut, ''Hukuk düzenimizi güçler dengesine göre kurmak ve yargıçlara hala varolmayan yetkileri tanımaktan korkmamak lazım. Başta devletin korkmaması lazım'' diye konuştu. 
     Marmara Üniversitesi Hukuk Fakültesi Öğretim Üyesi Doç. Dr. Sibel İnceoğlu ise Türkiye ile ilgili insan haklarının ihlaline ilişkin uluslararası davalar bulunduğuna dikkat çekerek, Avrupa İnsan Hakları Sözleşmesi'ndeki düzenlemelerin uygulanması gerektiğini söyledi. 
     
</TEXT>
</DOC>
