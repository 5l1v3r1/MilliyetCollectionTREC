<DOC>
<DOCNO> 231283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko21.html </URL>
<DATE> 2004/04/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şener Bence IMF ile yeni bir sürece ihtiyaç yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Uluslararası Para Fonu IMF ile yapılan stand-by anlaşmasının süresinin yıl sonunda biteceğini hatırlatırken, ''bireysel görüşüme göre, yeni bir sürece ihtiyaç yok'' dedi. 
     Şener, Başbakanlık Merkez Bina'daki makamında, yarın Brüksel'de katılacağı ''Uluslararası Bağışçılar Ön Hazırlık Toplantısı'' öncesinde, gazeteciler ile sohbet toplantısı yaptı ve soruları yanıtladı. 
     Bir gazetecinin, stand-by anlaşmasına ilişkin sorusu üzerine, bu konuda değişik görüşlerin ortaya çıktığını, ancak hükümet olarak konuyu masaya yatırıp henüz karara bağlamadıklarını söyledi. 
     Şener, ekonominin sağlıklı olduğu bir ortamda, uluslararası kuruluşların o ekonomiye müdahalelerine gerek kalmayacağını ifade etti. 
     Şener, 'IMF ile stand-by anlaşmasının yapılmaması halinde mali disipline uyulmayacağı' şeklinde görüşlerin bulunduğunun hatırlatılması üzerine, şimdiye kadar uygulanan bütün ekonomik politikaların hükümetin programı olduğunu IMF'nin de bu programda beklentileri bulduğunu, bundan sonra da günü kurtarmaya yönelik politikalar uygulamayacaklarını, Türkiye'nin geleceğini düşünerek sağlıklı işleyen mekanizmalarla yollarına devam edeceklerini söyledi. 
     Şener, Bankacılık Yasa taslağına ilişkin soru üzerine, hazırlanan değişiklik metninin henüz BDDK Yönetim Kurulu'nda tartışılmadığını, taslağın kendisine gelmesi halinde üzerinde çalışmaları sürdüreceklerini ve Meclis'e göndereceklerini ifade etti. 
     Şener, Genelkurmay Başkanı Orgeneral Hilmi Özkök'ün dünkü basın toplantısına ilişkin değerlendirme yapıp yapmayacağı sorusuna karşılık, bu konularda yorum yapmanın doğru olmadığını kaydetti. 
     
</TEXT>
</DOC>
