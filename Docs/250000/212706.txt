<DOC>
<DOCNO> 212706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sondun18.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush yarın, Annan ile Irak'ı görüşecek 
</HEADLINE>
<TEXT>

     ABD Başkanı George Bush'un yarın Beyaz Saray'da BM Genel Sekreteri Kofi Annan ile Irak'ı görüşeceği bildirildi. 
     Beyaz Saray Sözcüsü Scott McClellan, Bush ile Annan'ın bir dizi önemli sorunu ele alacaklarını kaydetti ve ''BM'nin Irak'ın ulusal konularında oynayacak önemli bir rolü bulunmaktadır'' dedi. 
     Annan'ın yarın ayrıca, ABD Dışişleri Bakanı Colin Powell ile biraraya gelerek, Kıbrıs sorununa bulunacak çözümle New York'ta Cuma günü yapılacak Liberya'ya bağış konferansına ilişkin görüş alış verişinde bulunacağı belirtildi. 
     ABD, Irak'ta egemenliğin geçici bir Irak hükümetine devri için öngörülen 30 Haziran'dan önce BM'nin, genel seçimlerin yapılabilirliğini incelemek üzere Irak'a bir ekip göndermesini istiyor. BM, Irak'a bir misyon göndermek için güvenlik koşullarının uygun olup olmadığını araştırmak üzere bu ülkeye bir ekip göndermişti. 
     Annan'ın Irak özel temsilcisi Sergio Vieira de Mello'nun da arasında yer aldığı 22 kişi, Bağdat'taki BM merkezine düzenlenen saldırıda ölmüş, BM daha sonra bu ülkedeki görevlilerini geri çekmişti. 
     
</TEXT>
</DOC>
