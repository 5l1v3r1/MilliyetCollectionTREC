<DOC>
<DOCNO> 246846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko47.html </URL>
<DATE> 2004/06/10/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Türkiye-Yunanistan doğalgaz boru hattı yapımına yıl sonunda başlanacak 
</HEADLINE>
<TEXT>

     Türkiye-Yunanistan doğalgaz boru hattı inşaat çalışmalarının bu yıl sonunda başlayacağı bildirildi. 
     Enerji ve Tabii Kaynaklar Bakanlığı'ndan yapılan açıklamada, BOTAŞ Genel Müdürü Mehmet Bilgiç ile Yunanistan DEPA Yönetim Kurulu Başkanı Raphael Moisosis'in geçen hafta içinde İstanbul'da bir araya gelerek, Türkiye-Yunanistan doğalgaz boru hattının yapımı ile ilgili hazırlık niteliğindeki işleri ve tahmini ticaret hacmini gözden geçirdikleri kaydedildi. 
     Açıklamaya göre, toplantı sonunda, iki taraf için de en uygun boru çapı 36 inç olarak kabul edildi. Bu önemli teknik konunun açıklığa kavuşması, inşaat çalışmalarının başlangıç tarihinin belirlenmesini mümkün kıldı. 
     Açıklamada, çalışmaların, Yunanistan sınırı Meriç Nehri üzerinde İpsala'da, bu yılın Aralık ayı başlarında aynı anda başlayacağı ve Yunan tarafında batıya doğru, Türk tarafında da doğuya ilerleyeceği kaydedildi. 
     Türkiye ile Yunanistan arasında, doğalgaz şebekelerinin enterkoneksiyonu ve Güney Avrupa Gaz Ringi'nin ilk basamağının gerçekleştirilmesi kapsamında başlatılan Türkiye-Yunanistan Doğalgaz Boru Hattı Projesi'nin fizibilite ve mühendislik çalışmaları, maliyetinin yüzde 50'si Avrupa Birliği'nden sağlanan hibe yoluyla karşılanmıştı. 
     Proje ile ilgili olarak, Enerji ve Tabii Kaynaklar Bakanı Hilmi Güler ve Yunanistan Kalkınma Bakanı Dimitri Siofous tarafından, 23 Şubat 2003 tarihinde, Ankara'da iki ülke arasında doğalgaz alım-satım anlaşması imzalanmıştı. 
     Buna göre, 209 kilometresi Türkiye sınırında olmak üzere, toplam 300 kilometre uzunluğundaki hattın, 2006 yılında tamamlanması planlanıyor. Yapılan anlaşmaya göre, taşımalar 750 milyon metreküp ile başlayacak. 
     Boru hattının Yunanistan'dan sonra, İtalya'ya uzatılması ile ilgili çalışmalar da devam ediyor. 
     
</TEXT>
</DOC>
