<DOC>
<DOCNO> 220535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo18.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar'dan Terim'e Bizi bırakma... Maçtan notlar... 
</HEADLINE>
<TEXT>

     Önce Süper Lig'de şampiyonluk gitti, ardından Türkiye Kupası'na Çaykur Rize'den 5 gol yiyerek veda edildi, UEFA Kupası 3. tur maçında ise Villarreal geçilemedi, Avrupa defteri kapandı. Ve son olarak Fatih Terim istifa etti. Evet, sözünü ettiğimiz bir dönemin dünya markası Galatasaray... 
     Galatasaray, Adanaspor maçına, görevinden ayrılan teknik direktör Fatih Terim'in yönetiminde çıkarken, taraftarlar kendisine sahip çıktı. 
     Maç öncesinde tribünlere gelen az sayıdaki taraftar, ''Taraftarız biz, çekeriz cefa, Fatih Terim bizi bırakma'' diye sloganlar atarken, ''İmparator yoksa, biz de yokuz'', ''Terim, erdem, ruh, imparator'', ''İmparator nerede, biz oradayız'' şeklinde yazılı dövizler açtılar. 
     
     AZ SAYIDA TARAFTAR 

     Galatasaray-Adanaspor maçı için 80 bin kişilik Atatürk Olimpiyat Stadı'na çok az sayıda taraftar geldi. 
     Maç için 2 bin 10 biletin satıldığı öğrenilirken, taraftar sayısının kombine biletlerle birlikte 5 bine yaklaştığı görüldü. 
     
     ERGÜN TRİBÜNDE, EMRAH SAHADA 

     Teknik direktör Fatih Terim, sürekli olarak ilk 11'de yer verdiği Ergün'ü bu maçta kadroya almadı. 
     Terim, altyapıdan Uğur ve Eyüp'ü kadroya alırken, Hakan Şükür, Necati ve Bratu'dan oluşan 3'lü forveti sahaya sürdü. 
     Ümit Karan ise yedekler arasında yer alırken, sakatlıktan yeni çıktığı için bir süredir sonradan oyuna giren Hasan ise ilk 11'de şans buldu. 
     Bu arada devre arasında transfer edilen Emrah, ilk kez sarı-kırmızılı formayla ilk 11'de oynarken, Necati de eski takımına karşı ilk kez forma giydi. 
     Galatasaray ile Adanaspor ''Bir karış daha toprak kaybetmemek için, toprakla dayanışma için bir milyon fidan'' yazılı pankartla sahaya çıktılar. 
     Villareal maçı için İspanya'ya gelemeyen başkan Özhan Canaydın, protokol tribününde yerini alırken, Milli Takımlar Teknik Direktörü Şenol Güneş ile Ümit Milli Takım Teknik Direktörü Raşit Çetiner de maçı izlediler. 
     Bu arada PAF Ligi'nde yapılan maçta Galatasaray, Adanaspor'u 6-0 yendi. 
     Maç öncesinde Adanaspor'un eski futbolcularından Şener Çınar için saygı duruşu yapıldı. 

     
</TEXT>
</DOC>
