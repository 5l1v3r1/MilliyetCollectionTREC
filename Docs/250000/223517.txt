<DOC>
<DOCNO> 223517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo19.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Kemal, taburcu edildi... 
</HEADLINE>
<TEXT>

     Fenerbahçe'nin Gençlerbirliği ile yaptığı Türkiye Kupası yarı final maçında ayağı kırılan Kemal Arslan'ın 3-4 aylık süre içinde antrenmanlara başlayacağı açıklandı. 
     Özel Acıbadem Hastanesi'nde Kemal'in ameliyatını gerçekleştiren Prof. Dr. Osman Güven ve Doç. Dr. Şeref Aktaş, hastaneden taburcu edilmesinden önce yaptıkları basın toplantısında Kemal'in sağlık durumu hakkında bilgi verdiler. 
     Sağ ayak dış ince kemiği kırılan ve iç yan bağlarda kopma olan Kemal'in 3-4 aylık bir süre sonunda tekrar antrenmanlara başlayabileceği bildirildi. 
     Prof. Dr. Osman Güven, sarı-lacivertli takımın futbolcusunun ciddi bir spor yaralanması geçirdiğini kaydederek, başarılı bir operasyon sonunda kırık olan bölgeye vida takıldığını söyledi. 
     Ayağı 4 ay alçıda kalacak Kemal, alçının sökülmesinden sonra 1,5 ay fizik tedavi görecek. 
     
     ''TALİHSİZLİK YAŞADIM'' 

     Hastaneden ayrılırken basın mensuplarının sorularını yanıtlayan Fenerbahçeli futbolcu, uzun süren bir sakatlık döneminin ardından tekrar sakatlanmasını talihsizlik olarak değerlendirdi. 
     En kısa sürede iyi bir tedavi döneminin ardından eski formuna kavuşmayı ümit ettiğini belirten Kemal, ''Daha önce de 2 ay sahalardan uzak kaldım. Bir şanssızlık yaşıyoruz. Sonuçta futbolun içinde olan şeyler. Bir an önce iyileşip takımdaki yerimi almak istiyorum. Eski formuma kavuşmak istiyorum. Herhalde 1-2 ay kadar sürecek. Talihsizlik, söyleyecek başka bir şey yok'' diye konuştu. 
     Kupa maçına da değinen Kemal, maçta ummadıkları dakikalarda gol yediklerini anlatarak, ''Oyunun kırılma noktaları var. Direkten dönen topumuz gol olsa oyunun sonucu değişebilirdi. Bunun üzüntüsünü yaşıyoruz'' dedi. 
     Kemal, Teknik Direktör Chiristoph Daum'un maçın sonucundan çok kendisi ve Mehmet'in sakatlığına üzüldüğünü açıklamasıyla ilgili de ''Hocama teşekkür ederim. Maçlar kaybedilebiliyor, ama sonuçta şampiyonluk mücadelemiz var. Kadromuz geniş kapsamlı olmadığı için, Mehmet'in de benim de sakatlanmam kadroda eksiklik yarattı. Hocamız onu düşünerek öyle söylemiştir'' şeklinde konuştu. 
     Bu arada, Kemal'i taburcu olmadan önce bazı takım arkadaşları hastanede ziyaret etti. Gençlerbirliği Teknik Direktörü Ersun Yanal'ın da Kemal'i arayarak geçmiş olsun dileğinde bulunduğu öğrenildi. 
     
     MEHMET YOZGATLI'NIN DURUMU 

     Gençlerbirliği maçının ilk yarısında sakatlanarak devre arasında hastaneye kaldırılan Mehmet Yozgatlı'nın 3 haftalık bir tedavi sürecinin ardından takıma katılabileceği bildirildi. 
     Doç. Dr. Şeref Aktaş, Mehmet'in ön dış bağlarında kısmi yırtık tespit ettiklerini belirterek, ''3 hafta sonra oynar. Önümüzdeki günlerde tekrar kontrol edeceğiz'' açıklamasını yaptı. 

     
</TEXT>
</DOC>
