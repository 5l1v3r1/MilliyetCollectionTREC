<DOC>
<DOCNO> 204969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur16.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk hacı kafilesi Salı günü hareket edecek... 
</HEADLINE>
<TEXT>

     Hacı adayları, İstanbul Müftülüğü'nce Süleymaniye Camii'nde düzenlenen toplantıda biraraya geldi. 
     Hac programı hakkında bilgi vermek amacıyla düzenlenen toplantıda konuşan İstanbul Müftüsü Prof. Dr. Mustafa Çağrıcı, İslam dininin temel esaslarından olan haccın, maddi imkanları uygun olan ve gerekli şartları yerine getiren her Müslüman'ın üzerine farz kılınan bir ibadet olduğunu söyledi. 
     Bütün Müslüman milletlerde olduğu gibi, bu yıl da binlerce Türk hacı adayının bu kutsal görevi yerine getirmek üzere yola çıkmanın heyecanını yaşadığını ifade eden Çağrıcı, hacı adaylarına yolculukları sırasında uymaları gereken kuralları anlattı ve tavsiyelerde bulundu. 
     Çağrıcı, şunları kaydetti 
     ''Birbirinize karşı anlayışlı olun, kusurları hoşgörüyle karşılayın. Kırıcı davranışlardan kaçının, sabırlı olun ve gittiğiniz yerlerde Türk milletini en iyi şekilde temsil edin. Kendi Müslümanlık değerleriniz için bunları yapın ve mağrur bir şekilde, hac ibadetinizi layıkıyla yerine getirmiş olarak ülkenize dönün.'' İstanbul Müftü Yardımcısı Bayram Erdoğan da, haccın 30-35 gün süren uzun bir yolculuk olduğunu hatırlatarak, adaylara, bu sürede ihtiyaç duyacakları bazı malzemeleri yanlarına almaları, aşılarını tam yaptırmaları ve sağlıklarına dikkat etmeleri uyarısında buldu. 
     Erdoğan, ''Sağlığınıza dikkat edin, çünkü sağlık olursa ibadet daha kolay olur'' diye konuştu. 
     Belirlenen kafile ve grupları da açıklayan Erdoğan, Atatürk Havalimanı'ndan ilk kafilenin 6 Ocak Salı günü, Sabiha Gökçen Uluslararası Havaalanı'ndan da 10 Ocak Cumartesi günü kutsal yolculuğa çıkacağını bildirdi. 
     Daha sonra kafile ve grupları öğrenen hacı adayları, cami avlusunda, rehber din görevlileri ile buluşarak, yolculuk programı hakkında bilgi aldı. 
     
</TEXT>
</DOC>
