<DOC>
<DOCNO> 203240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo03.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Çaykur Rizespor ile 17. kez karışlaşıyor... 
</HEADLINE>
<TEXT>

     Beşiktaş ile Çaykur Rizespor, Birinci Süper Futbol Ligi'nde yarın 17. kez karşı karşıya gelecek. 
     İki ekip Birinci Futbol Ligi'nde bugüne dek 16 kez karşılaşırken, bu maçların 11'ini Beşiktaş, 4'ünü Çaykur Rizespor kazandı, 1 karşılaşma ise berabere sonuçlandı. 
     Beşiktaş, rakip fileleri toplam 33 kez havalandırırken, Çaykur Rizespor ise 17 gol attı. 
     İki takım arasında 2001-2002 sezonunda yapılan son lig maçlarını Beşiktaş, İstanbul'da 2-1, Rize'de de 3-1'lik skorlarla kazanmıştı. 
     
     İSTANBUL'DAKİ MAÇLAR 
     İki takım arasında İstanbul'da yapılan maçlarda da Beşiktaş'ın üstünlüğü bulunuyor. 
     Siyah-beyazlılar, İstanbul'da yapılan 8 lig maçının 7'sini kazanırken, yalnızca 1 kez yenildi. 
     Tarafların İstanbul'da ilk kez karşılaştığı 1979-80 sezonunda güçlü rakibini 2-1 yenen Çaykur Rizespor, daha sonraki 7 deplasmandan da puansız ayrıldı. 
     ''Kara Kartallar''ın İstanbul'da attığı 20 gole, Karadeniz ekibi 6 golle karşılık verebildi. 
     
     Ç. RİZESPOR'UN İSTANBUL'DA TEK GALİBİYETİ 23 YIL ÖNCE 
     Çaykur Rizespor, Beşiktaş karşısında ligde İstanbul'da ilk ve tek galibiyetini 23 yıl önce aldı. 
     Karadeniz ekibi, Birinci Lig'deki ilk sezonunda siyah-beyazlı takımı İstanbul'da 2-1'lik skorla yenerken, daha sonra rakip sahada yaptığı 7 lig maçından da yenik ayrıldı. 
     
     TARİHİ HEZİMET 
     Beşiktaş ile Çaykur Rizespor arasında 2000-2001 sezonunda Rize'de yapılan lig maçında siyah-beyazlı ekip tarihi bir hezimet yaşadı. 
     Sezonun 20. haftasında, 11 Şubat 2001 tarihinde Rize'de yapılan karşılaşma siyah-beyazlı ekip açısından tarihe geçecek bir yenilgiye sahne oldu. Çaykur Rizespor, bu maçta güçlü rakibini 5-1 yenerken, bu sonuç Beşiktaş'ın, 46. yılını yaşayan Birinci Lig tarihinde, 5-0'lık Bursaspor yenilgisinin ardından en kötü 2. yenilgi olarak tarihe geçti. 
     
</TEXT>
</DOC>
