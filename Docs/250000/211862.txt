<DOC>
<DOCNO> 211862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/yazar/akyol.html </URL>
<DATE> 2004/01/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Daha iyisi olamazdı 
</HEADLINE>
<TEXT>

   
   WASHİNGTON - Ritz Carlton Oteli'nde Başbakan Erdoğan'ın konuşmasından önce lobideyim. Kapıdan içeriye Dışişleri Müsteşarı Uğur Ziyal giriyor. Türk Hariciyesi'nin bu fevkalade başarılı diplomatının belli ki acelesi var. Hemen yakalayıp Kıbrıs meselesinin nasıl gittiğini soruyorum. Bir cümleyle açık, net cevap veriyor 
   - İyi, iyi... Daha iyisi olamazdı... 
   Kıbrıs meselesinin çözümünde Türkiye inisiyatif almış durumda. Hükümet baştan beri bu görüşteydi. Başbakan Erdoğan, "daima Rum Yunan tarafından bir adım önde olacağız" diye ifade ediyor bunu. 
   Askerin karşı çıkacağı lafları çok edildi ama MGK'da devlet ve hükümet tam bir mutabakat sağladı. 
   Mevcut iyimserliği sağlayan husus, dünyada Türkiye'nin artık "çözümü engelleyen taraf" değil, çözüm için inisiyatif alan taraf olarak görülmesi ve bunun sağladığı siyasi rant... 
   
   BAŞBAKAN Erdoğan'ın katıldığı hemen bütün toplantılarda finans ve iş dünyasının devleri "Kıbrıs meselesi çözülüyor mu " diye sorular sordular. Başbakan da hemen her defasında "masadan kalkan taraf biz olmayacağız, çözüm konusunda daima Rumlardan bir adım önce olacağız" diye cevap verdi. 
   Finans ve iş dünyasının devleri niye bu 'küçük' ada ile bu kadar ilgililer Çünkü önemli reformları yapmış olan bu hükümet inisiyatif aldığı Kıbrıs meselesini çözerse daha güven verici olacak, sivil iradeye dayalı istikrarlı Türkiye görüntüsü güçlenecek. Dahası Kıbrıs meselesi çözülürse Türkiye'ye AB yolunun açılacağı inancı yaygın. Bütün bunlar da Türkiye'yi dış yatırımlar için fevkalede cazip hale getirecek. 
   Tabii ABD'nin tutumu önemli... Türkiye'nin "Annan planını müzakere zemini olarak benimseyen" girişimini ABD destekliyor. Arabulucu olması gündemde değil. Ama "Türkiye bir öneri getirdi, müzakereler başlasın" şeklinde destek vermesi bekleniyordu, Erdoğan - Bush görüşmesinden önce... 
   Uğur Ziyal'in şu sözlerini de nakledeyim 
   - Rum tarafını ikna etmede en önemli etkenlerden biri tabii Amerika'dır. 
   Erdoğan - Bush görüşmesi başlamadan ben Türkiye'ye hareket ettim buradaki işlerim için. 
   
   TÜRKİYE'NİN bir yılda yaptığı reformların yarattığı pozitif imaj belli. Hem olayların zuhuru ile hem Türk diplomasinin atağıyla Ankara'nın bir bölgesel diplomatik merkez haline geldiği de gözler önünde. Kıbrıs meselesi dışarıdan bakılınca biraz da sivil otoritenin üstünlük sınavı gibi gözüküyor. Bu da tamam... 
   Bir de şu var Batı'da müthiş bir radikal İslamcılık korkusu yaşanırken, Türkiye'de İslamcı kökenli bir iktidar liberal değerlerle İslamın nasıl bağdaşabileceğini gösterdiği gibi, İslam dünyasına da değişim, demokratikleşme, kadın hakları gibi konularda mesajlar veriyor. Abdullah Gül Tahran'da böyle bir konuşma yapınca, Amerika'dan Powell, Avrupa'dan Solana kutlamıştı. 
   Başbakan Erdoğan hemen her konuşmasında bu "İslam dünyasında değişim modeli Türkiye" vurgusunu yapıyor, izah ediyor, alkışlanıyor. 
   Demek ki bu "model" meselesi de Türkiye'ye ciddi bir "siyasi rant" kazandırıyor. Bu o kadar açık ki, politikacı olmayan ama politik vizyonu olan TOBB Başkanı Rifat Hisarcıklıoğlu da Amerikalılara konuşurken "İslam dünyası için değişim modeli Türkiye" vurgusunu yaptı ve alkışlandı. 
   Resmin bütününe ve sürecin yönüne bakınız, iyi bir yolun başındayız. Yürüyüşümüz devam etmeli... 
   Kimse çelme takmasın. Japonya'nın Uzakdoğu'ya model olduğu gibi Türkiye de bölgesine başarılarıyla model olsun. 
   
      
   
   
</TEXT>
</DOC>
