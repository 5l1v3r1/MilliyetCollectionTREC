<DOC>
<DOCNO> 230559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun04.html </URL>
<DATE> 2004/04/12/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Bush, El Kaide'nin ABD'ye saldıracağını bakanlarından bile saklamış 
</HEADLINE>
<TEXT>

     ABD Başkanı George W. Bush'un, 11 Eylül öncesinde El Kaide'nin ABD içinde saldırıda bulunacağı yolunda istihbarat içeren bilgileri kendi bakanlarından bile sakladığı öne sürüldü. Bu yoldaki iddia bugün piyasaya çıkan ''Newsweek'' dergisinde yer aldı. 
     Derginin haberine göre, ABD Adalet Bakanı John Aschcroft'un, El Kaide'nin ABD içersinde saldırılar düzenlemeye hazırlandığı yolunda uyarıların yer aldığı başkanlık brifinginden hiçbir zaman haberi olmadığı, hatta kendisine bunun tam tersi yönde bilgi verildiği ortaya çıktı. 
     
     BUSH'UN GİZLİLİK MERAKI 

     Dergi ''bu durumun, Bush'un gizlilik merakından kaynaklandığını'' yazdı ve ''Bush'un, kısa adı PDB olan günlük başkanlık brifinglerinin, 7 ulusal güvenlik danışmanından başkasına gösterilmemesini istediğini'' belirtti. Haberde ''Ashcroft'un 12 Temmuz 2001 tarihinde, o dönem FBI'ın geçici direktörlüğünü üstlenmiş olan Tom Pickard tarafından bilgilendirildiği, ancak bu brifingte sadece ''El Kaide'nin ülke dışındaki tehdidinin arttığına değinildiği'' kaydedildi. Dergi Ashcroft'un Pickard'a '' El Kaide'nin ABD içinde tehdit oluşturduğu yolunda herhangi bir istihbaratınız var mı '' sorusuna Pickard'ın ''hayır'' cevabı verdiğini de ifade etti. 
     Pickard'ın bu hafta içinde 11 Eylül komisyonu önünde ifade vermesi bekleniyor. 
     
     FBİ AJANLARINI UYARMIŞ 

     Pickard olaylarla ilgili olarak yaptığı açıklamada, ''temmuz ayındaki bir tele-konferansta, El Kaide'nin faaliyetlerini izlemekte olan 56 FBI ajanını El Kaide ile ilgili durumdan haberdar ettiğini'' söyledi. Buna karşılık Zacarias Musavi'ye dikkat edilmesi konusunda merkezi uyaran FBI elemanlarından Colleen Rowley ''Newsweek''e yaptığı açıklamada, ''o yaz, El Kaide faaliyetleriyle ilgili olarak en ufak bir uyarı bile duymadım'' şeklinde konuştu. Musavi, Ağustos 2001'de tutuklanmıştı. 
     
</TEXT>
</DOC>
