<DOC>
<DOCNO> 201452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/dunya/adun.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'ın planı 
</HEADLINE>
<TEXT>

   KKTC Cumhurbaşkanı, 14 Aralık seçimlerinde ezici bir üstünlük sağlamadığı sürece muhalefete hükümeti kurma görevi vermeyeceğini, görev vereceği kişinin de Türkiye'ye ve kendisine hakaret etmemiş biri olması gerektiğini söyledi 
      DIŞ HABERLER SERVİSİ 

   
   KKTC Cumhurbaşkanı Rauf Denktaş, Türkiye'nin Avrupa Birliği AB üyeliği ve Kıbrıs sorununun çözümü sürecinde önemli etkileri olması beklenen, KKTC'deki 14 Aralık seçimlerinde Annan Planı yanlısı muhalefet kesin bir üstünlük sağlamadığı sürece bu partilere hükümeti kurma görevi vermeyeceğini ima etti. Denktaş, Associated Press AP ajansına verdiği özel demeçte, hükümeti kurma görevi vereceği kişinin de kendisine ve Türkiye'ye hakaret etmemiş biri olmasına özen göstereceğini vurguladı. 
   Denktaş şunları söyledi "Hükümeti kurma görevini hükümeti kurabilecek bir lidere vermem gerekir. Muhalefetin seçimi ağırlıklı biçimde kazanma şansının olmadığını söylüyorum. Onlar yine parlamentoda muhalefette kalacaklar. Parlamentoda ezici bir çoğunluk sağlarlarsa o zaman hükümeti kurma görevini anayasa gereği muhalefete vermem gerekecek." 
   Denktaş, "Görev vereceğim kişi de Türkiye'ye ve şahsıma hakaret etmemiş bir lider veya muhalefet partisi üyesi olabilir" diyerek, hükümeti kurma görevini liderler dışındaki kişilere de verebileceğini ima etmiş oldu. 
   
   Oğlunun mitinginde 
   Seçime birkaç gün kala, mitinglerdeki söylem de sertleşti. İktidardaki Ulusal Birlik Partisi'nin UBP önceki akşam Gazimağusa'da düzenlediği mitingde, parti lideri ve Başbakan Derviş Eroğlu, AB Komisyonu'nun Genişlemeden Sorumlu Üyesi Günter Verheugen'in "demokrasiden ve insan haklarından nasibini almadığını" söylerken, Demokrat Parti DP Genel Başkanı ve Başbakan Yardımcısı Serdar Denktaş, Girne'de babası Cumhurbaşkanı Rauf Denktaş'ın da katıldığı mitingde, "Verheugen'in taraftarlarının, o üç maymunun provokasyonlarına gelmeyin" dedi. 
   
   Rumlar da şaşırdı 
   Bu arada seçimler öncesinde, her partinin yaptırdığı kamuoyu araştırmasının, o parti lehinde sonuç vermesi, Kıbrıs Türk halkı gibi Kıbrıs Rum Yönetimi lideri Tasos Papadopulos'u da şaşırttı. 
   Rum lider Papadopulos, Avrupa Birliği Zirvesi'ne katılmak üzere dün Belçika'nın başkenti Brüksel'e giderken bir soru üzerine yaptığı açıklamada, kamuoyu araştırmalarının sonuçları arasındaki farklar nedeniyle, seçimler hakkında hiçbir tahminde bulunamayacağını söyledi. 
   
   
   
   
</TEXT>
</DOC>
