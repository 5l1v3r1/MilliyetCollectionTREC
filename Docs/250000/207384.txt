<DOC>
<DOCNO> 207384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur41.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre cinayetlerinde ceza indirimi kalkıyor... 
</HEADLINE>
<TEXT>

     Töre cinayetlerinde ceza indirimini kaldıran düzenleme, TCK'ya giriyor. 
     TBMM Adalet Alt Komisyonu, TCK Tasarısı üzerindeki çalışmalarını bugün de sürdürdü. Genel Hükümleri geçtiğimiz ay bitiren Alt Komisyon, geriye dönerek suça etki eden nedenler arasında sayılan ''haksız tahrik'' maddesini yeniden düzenledi. 
     Haksız bir fiilin meydana getirdiği hiddet ve şiddetli elemin etkisi altında suç işleyen kimseye ağırlaştırılmış müebbet hapis cezası yerine 18 yıldan 24 yıla, müebbet hapis cezası yerine 12 yıldan 18 yıla kadar hapis cezası verilecek. Diğer hallerde, verilecek cezanın dörtte birinden dörtte üçüne kadarı indirilecek. Tasarıda haksız fiil, yerine ''haksız tahrik' ibaresi kullanılmıştı. 
     
     KADIN ÖRGÜTLERİNİN İSTEĞİ 
     Maddenin yeniden düzenlenmesinde töre cinayetleri gerekçe gösterildi. Kadın örgütlerinin yapılması istediği değişikliğin gerekçesinde ''namus saikiyle işlenen cinayetlerde ceza indirimi yapılmaması'' gösteriliyor. 18 yaşını dolduran bir genç kızın bir erkeğe kaçması durumunda babası ya da erkek kardeşinin öldürme veya yaralama suçundan indirim almayacağı ifade edildi. Haksız tahrik indiriminden yararlanmak için hukuka aykırı bir eylemin gerçekleştirilmesi koşulu aranacak. Bu değişiklik, ''feodal örf ve adetlerin engellenmesi'' açısından önemli bulunuyor. 
     
</TEXT>
</DOC>
