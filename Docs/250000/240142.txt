<DOC>
<DOCNO> 240142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas19.html </URL>
<DATE> 2004/05/14/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Yurtta Asayiş... İzmir'de polis memuru iki kişi yaraladı... 
</HEADLINE>
<TEXT>

     İzmir'in Ödemiş İlçesi'nde polis memuru, sevgilisi olduğunu öne sürdüğü kadını ve kadının babasını silahla yaraladı. 
     Alınan bilgiye göre, Serpil H. 27 , evde rahatsızlanan babası Ali T'yi 67 , bir arkadaşının otomobiliyle SSK Ödemiş Hastanesi'ne götürdü. 
     Tedavinin ardından babasıyla hastane bahçesinde bekleyen Serpil H'nin yanına gelen ve alkollü olduğu kaydedilen polis memuru Mutlu Y. 35 , genç kadın ve babasına beylik tabancasıyla ateş etti. 
     Göğsünden ve omzundan yaralanan genç kadının durumunun ağır olduğu, babasının ise kolundan yaralandığı bildirildi. 
     Mutlu Y'nin ifadesinde, Serpil H'nin sevgilisi olduğunu iddia ettiği belirtildi. Kendisine haber vermeden babasını başkasının aracıyla hastaneye götürdüğü için Serpil H. ile tartıştığını söyleyen Mutlu Y'nin, alkolün de etkisiyle sinirlenerek ateş ettiğini anlattığı belirtildi. 
     Evli ve 5 çocuk babası olan Mutlu Y'nin, işlemleri tamamlandıktan sonra adliyeye sevk edileceği bildirildi. 
     
     BALIKESİR'DE CİNAYET... 
     Balıkesir'de, iki grup arasında çıkan kavgada 1 kişi öldü, 4 kişi yaralandı. 
     Alınan bilgiye göre, Özgen Kaya, Serhat İşkembe ve Gökhan Hacıoğlu, Anafartalar Caddesi'nde, İsmet Avcıoğlu, Enis Gökmen Yelboğa ve Mehmet Ali Topalbekiroğlu'nun yanlarından geçerken, Avcıoğlu'nun elindeki poşet, Kaya'ya çarparak elindeki telefonunun düşmesine neden oldu. 
     İki grup arasında ''telefon düşürme'' nedeniyle başlayan tartışmanın kavgaya dönüşmesi üzerine, Serhat İşkembe, eve giderek durumu babası Turgut İşkembe'ye anlattı. 
     Baba İşkembe, çocukları Serhat ve Ferhat ile olay yerine gittiğinde, iki grup arasında yeniden kavga çıktı. 
     Kavgada, Ferhat İşkembe, bıçaklanarak öldü. Yaralanan Turgut ve Serhat İşkembe ile İsmet Avcıoğlu ve Mehmet Ali Topalbekiroğlu, Balıkesir SSK Hastanesi'nde tedavi altına alındı. 
     Olayla ilgili 8 kişi gözaltına alınırken, bu kişilerin sorgulamalarının tamamlanmasının ardından adliyeye sevk edilecekleri bildirildi. 
     
     DENİZLİ'DE KAYIP ÇOBAN... 
     Denizli'nin Honaz İlçesi'nde, 7 ay önce kaybolan çoban Mahmut Alakuş'tan 39 haber alınamadığı belirtildi. 
     AA muhabirinin görüştüğü Mahmut Alakuş'un kardeşi İsmail Alakuş, ağabeyinin 23 Ekim 2003 tarihinde kaybolduğunu, o tarihten beri haber alamadıklarını söyledi. 
     Alakuş, ağabeyinin hayvan hırsızları tarafından kaçırılmış olabileceğini iddia ederek, güvenlik güçlerinden yardım beklediklerini söyledi. 
     
     YANLIŞLIKLA TARIM İLACI İÇEN GENÇ KIZ ÖLDÜ... 
     Isparta'nın Yalvaç İlçesi'nde, yanlışlıkla tarım ilacı içen genç kız öldü. 
     AA muhabirinin aldığı bilgiye göre, Yalvaç'a bağlı Körküler Beldesi'nde yaşayan Hatice Süllü 17 , ilaç içmek isterken, yanlışlıkla dolapta bulunan tarım ilacından içti. 
     Fenalaşan genç kız, ailesi tarafından Isparta Süleyman Demirel Üniversitesi Hastanesi'ne kaldırıldı. 
     Süllü, müdahalelere rağmen kurtarılamadı. 
     
</TEXT>
</DOC>
