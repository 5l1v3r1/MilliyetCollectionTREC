<DOC>
<DOCNO> 249936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko10.html </URL>
<DATE> 2004/06/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çin Başbakanı Ekonomimiz yumuşak inişi gerçekleştirecek 
</HEADLINE>
<TEXT>

     Kamil Erdoğdu 

Çin Başbakanı Ven Ciabao Wen Jiabao , 'ülke ekonomisinin yumuşak iniş gerçekleştireceğine tam güven beslediklerini' kaydetti. 
     Ven, Çin'in doğusundaki sahil şehri Çingdao'da Qingdao düzenlenen Asya İşbirliği Diyalogu ACD 3. Dışişleri Bakanları Toplantısı'nın açılışında yaptığı konuşmada, bazı çelişme ve sorunlara rağmen etkili makro ekonomik önlemler aldıklarını ve Çin ekonomisinin genel durumunun iyi olduğunu öne sürdü. 
     Çin ekonomisinin gelişmesi karşısında enerji kullanımı ve tüketimin sürekli arttığına işaret eden Ven, Asya ülkeleri ile enerji diyalogu ve işbirliğine hazır olduklarını ifade etti. 
     Yeni Çin Haber Ajansı'nın bildirdiğine göre, konuşmasında Asya'daki işbirliğinin geliştirilmesi ile ilgili olarak şu önerileri ileri sürdü 
     ''Asya ülkeleri barış içinde bir arada yaşamanın beş ilkesine sarılarak, Asya'da barış ve güvenliği korumalılar, ekonomik işbirliği ve ticaret Asya'daki işbirliğine öncülük etmeli, Asya'da işbirliği mekanizması çok yönlü işbirliğinin mevcut kanalları temelinde geliştirilmeli, karşılıklı anlayış, güven ve dostluğu artırmak için Asya ülkeleri arasında bireyler arasında ilişkiler yoğunlaştırılmalı, Asya ülkeleri açıklık, uzlaşma ve hoşgörü temelinde aralarındaki ilişkileri üst seviyeye taşımalılar.'' 
     
     ASYA ÜLKELERİ ORTADOĞU'DAKİ DURUMDAN ENDİŞELİ 
     Öte yandan China Daily gazetesindeki habere göre, ACD toplantısında Asya'daki petrol tüketen 22 ülkenin yüksek ham petrol fiyatları karşısında Asya'da enerji arzını garanti altına alacak uzun vadeli politika ve stratejilerinin ifade edildiği ortak deklarasyon yayınlamaları bekleniyor. 
     Pakistan Dışişleri Bakanı Hurşid Mahmud Kasuri, imzalanacak belgenin veya ''Qingdao İnisiyatifi'' adı verilecek Asya'da enerji alanında işbirliğini amaçlayan oluşumun, bölgenin enerji güvenliği için atılacak ''önemli bir adım'' olacağını söyledi. 
     Haberde Asya ülkelerinin bölgenin enerji ihtiyacının yüzde 70'inin karşılandığı Ortadoğu'da yaşanan kargaşadan endişe duyduklarına işaret edildi. 
     ACD Dışişleri Bakanları Toplantısı Asya'nın ihtiyacı olan geniş çaplı işbirliği bilincini yerleştirmek amacıyla, diyalog ve istişare için iki yıl önce gayrı resmi, kurumsallaşmamış bir forum olarak kuruldu. 
     
</TEXT>
</DOC>
