<DOC>
<DOCNO> 203986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo27.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da yeni yönetim görevi devraldı 
</HEADLINE>
<TEXT>

     Trabzonspor Kulübü'nün yeni yönetim kurulu görevi devraldı. 
     Kulüp Başkanı Atay Aktuğ, olgun ve düzeyli bir genel kurul sonrası göreve geldiklerini belirterek, ''Geçmiş yönetimin de bunda büyük emeği var. Onlara teşekkür ediyoruz'' dedi. 
     Aktuğ, Özkan Sümer'in istifasının ardından mevcut yönetim kurulunun dağılmadığını ve görevini sürdürdüğünü de dile getirerek, ''Zor işleri başardılar. Yaptıkları hizmetlerden dolayı onlara teşekkür ediyoruz. Bizim de amacımız Trabzonspor'u eski başarılı günlerine döndürmeye çalışmaktır'' diye konuştu. 
     Kulüp eski asbaşkanı Erol Tuna ise zor şartlarda görevlerini sürdürdüklerini belirterek, ''Yönetimi mutlu bir biçimde genel kurula kadar taşıdık. Şu anda hem saha hem ekonomik olarak iyi bir Trabzonspor var. Bundan sonra yeni yönetimin Trabzonspor'u daha başarılı noktalara getireceğine inanıyoruz'' dedi. 
     Tuna, yeni yönetim kurulunun her zaman yanında olacağını ifade ederek, ''Sevgi, Saygı ve dayanışma örneği göstereceğiz. Trabzonspor'a hep hizmetin yanında olacağız'' diye konuştu. 
     
</TEXT>
</DOC>
