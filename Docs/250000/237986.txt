<DOC>
<DOCNO> 237986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/guncel/axgun01.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özerklik yoktu, hepten yok oldu 
</HEADLINE>
<TEXT>


'Üniversitelere özerklik getireceğiz' diyen hükümet, bunu daha da daraltıyor. Üniversiteleri YÖK'e bağımlı olmaktan çıkarıp kendisine bağımlı hale getiriyor 

Eğitimde 100 yıllık tartışma - 1 
Abbas GÜÇLÜ 

Bugün için üniversitelerin en önemli sorunu, idari ve mali özerkliğin bulunmaması. Ama nedense bu hiç gündeme gelmiyor. Anayasa'nın 130 ve 131. maddeleri değiştirilmeden bu mümkün değil. Oysa iktidarın reform paketinde bu durum, hiç yer almadı. Hükümet, üniversitelere özerklik getireceğiz derken, ortaya koyduğu tavırla bu alanı daha da daraltmaya çalışıyor. Üniversiteleri YÖK'e bağımlı olmaktan çıkarıp kendisine bağımlı hale getirme gayreti içerisinde. Üniversitelerin tepkisi de bu yüzden. 
Rektörler, "Üniversitelerin temel sorunları dururken aylardır kısır katsayı tartışmalarının esiri olduk" diyorlar. Haksız da sayılmazlar. 
Dünyanın hiçbir yerinde üniversiteye girişle ilgili katsayılar, parlamento tarafından belirlenmiyor. Genel eğilim üniversitelerin nasıl öğrenci alacaklarına, kendilerinin karar vermeleri yönünde. Türkiye gibi başvuran öğrenci sayısının, kontenjandan fazla olduğu ülkelerde ise öğrenci alımına, YÖK ve benzeri kurumlar karar veriyor. 

Özerklik içler acısı 
Dünyadaki özerklik parametrelerine göre bir değerlendirme yapıldığında Türkiye'nin durumu gerçekten içler acısı. Özerkliğin giderek geliştiği ülkeler arasında değil, giderek yok olduğu ülkeler kategorisinde yer alıyor. 
Öğrencilerin hangi ölçülere göre alınacağını belirleyen katsayı dayatması da özerklik beklentilerine vurulan son darbe oldu. 
Dünden bugüne bakıldığında üniversiteler, 1960 Anayasası'yla elde ettikleri kazanımlarının pek çoğuna, 12 Eylül sonrasında YÖK yasasıyla birlikte veda ettiler. AKP iktidarının bugüne kadarki söylemlerinin aksine idari, mali ve bilimsel özerkliği artırıcı yönde değil de kendi güdümüne sokma yönündeki gayretleri, AB normlarına da ters düşüyor. 
AB'nin, ABD ve Japon teknolojisi karşısında bilimsel yetersizliğini kabul edip AR - GE'ye ayrılan kaynakların bütçenin en az yüzde 3'ü oranında olması kararı da bizde tam aksi yönde yaptırımlar getirdi. Binde 6 oranındaki pay artırılacağına, üniversitelerin araştırma görevlileri kadroları donduruldu. Araştırma fonlarına da el konuldu. Bu da bilimin gelişmesine ve bilimsel özerkliğe indirilen darbelerin en büyüğü oldu... 

Türkiye'nin notu 8 üzerinden 1.5 
Özerkliğin olmadığı bir ortamda bilimin gelişmesi mümkün değil. İdari, mali ve bilimsel özerklikle birlikte öğrenci alımı da üniversite özerkliğinin temel parametrelerinden. OECD ülkelerinin neredeyse tamamı, yoğun bir çaba içerisinde. 2002'de düzenlenen yandaki tabloda Türkiye'nin notu 8 üzerinden 1.5'ti. Araştırma görevlileri kadrolarının dondurulması ve öğrenci alımına müdahale edilmesiyle şimdiki notun 1'in de altına düştüğü kaydediliyor... 

2 milyon öğrencinin kaderi Meclis'te 

Üniversite giriş sınavı ÖSS 20 Haziran'da yapılıyor. Sınava 1 milyon 900 bin aday girecek. Aileleri ve öğretmenleriyle birlikte 5 milyon kişinin gözü kulağı Ankara'da. Meclis'te alınacak her karar, hükümet ile YÖK arasındaki her kavga, onların geleceğini çok yakından ilgilendiriyor. 
Katsayılardaki en ufak bir oynama tüm hayallerinin sonu olabilir. İşte bu yüzden YÖK ile hükümet arasındaki kavgaya sadece imam hatip meselesi olarak bakmak çok yanlış olur. 
İmam hatiplere ya da diğer meslek liselerine tanınan her ayrıcalık, diğer öğrencilerin sonu olur. Hükümet, YÖK'ün 1999'da aldığı dayatmacı kararı yanlış bulduğu için böyle bir yasal düzenlemeye gidiyor. Ama aynı hatayı kendisi yapıyor. Öğrencilerin kazanılmış haklarına el koyuyor. Örneğin öğretmen liselilerin eğitim fakültelerine girme şansı, Komisyonun müdahalesiyle bu yıl hariç bu tasarıyla yarı yarıya azaldı. Ama ya sonrakiler... 
Meslek lisesi mezunlarını mağdur durumdan en avantajlı konuma getiren uygulamalardan biri de, sınavsız geçiş sisteminin aynen kalması. Daha önce, meslek lisesi mezunları 4 yıllık fakültelere giremiyor diye 2 yıllık meslek yüksekokullarına girişleri sınavsız hale getirilmişti. Oysa yeni tasarıya göre her yere girebiliyorlar. Hatta daha avantajlı olarak. İşte böylesi bir durumda, meslek yüksekokullarına h l sınavsız giriyor olmaları, hukuka da, akademik ve etik kurallara da tamamen aykırı. 
Pastanın büyütülmesi yerine daha çok dilimlere bölünmesi, adilane bir çözüm gibi sunulsa da asıl amacı üniversitelere öğrenci hazırlamak olan anadolu liselerini, kolejleri, fen liselerini ve düz liseleri fazlasıyla mağdur hale getirecektir. 

Herkes kavga ediyor 

Hükümet içinde olduğu gibi YÖK ile üniversiteler arasında da çatışma var. Neredeyse herkes birbirine karşı. Kimsenin kimseye güveni kalmadı 

Hükümet ile YÖK ve üniversiteler arasındaki gerilim önümüzdeki günlerde giderek tırmanacak mı Yoksa sular durulacak mı Bu konuda kafalar karmakarışık. Her an her şey olabilir. Hükümet, komisyondan geçse bile tasarının TBMM Genel Kurulu'na gönderilmesini erteleyebilir. Bu arada bakan değişikliğine gidip yasal düzenlemeyi sil baştan da alabilir. Süratle Meclis'ten de geçirebilir. Genelkurmay'ın da bu tartışmaya katılması, gelişmelere yeni boyut kazandırabilir... 
Hükümet kanadında olduğu gibi YÖK ile üniversiteler arasında da müthiş çatışma var. Neredeyse herkes birbirine karşı. Kimsenin kimseye güveni kalmadı. YÖK ile Üniversitelerarası Kurul, birbirlerini üniversitelere ihanet etmekle itham ederken, AKP grubunda da herkes karşılıklı suçlama içerisinde. 
Çelik tarafından hazırlanan 11 maddelik tasarının, CHP üyelerinin bulunmadığı TBMM Milli Eğitim Komisyonu'nda 15 noktada değişikliğe uğraması, AKP'li üyelerce bile beceriksizlik olarak nitelendirildi. AKP kurmayları, 1.5 yıldır üzerinde hazırlık yapılan bir tasarı, bu kadar acemice hazırlanmamalıydı. Hukuk fakültesi öğrencileri bile hukuka uygunluk açısından daha iyi tasarı hazırlarlardı görüşündeler. Ama şu aşamada çıkıp kendi arkadaşlarımızı eleştirmemiz çok yanlış olur diyorlar. 
Akademik çevrelerde ise Başbakan Erdoğan ile görüşen rektörlere karşı tavır devam ediyor. Rektörlerden bir bölümü, ÜAK Başkanı Prof. Dr. Ayhan Alkış ve arkadaşlarının arkasındayız derken, bir bölümü kendilerini kara listeye aldı. 
ODTÜ Rektörü Prof. Dr. Ural Akbulut'u istifa noktasına getiren gelişme ise Bakan Çelik ile rektörler arasındaki güven bunalımını doruğa çıkardı. Rektörler, Başbakan Erdoğan'ın dışında AKP'den kimseye güvenimiz kalmadı görüşünde. Teziç ise Başbakan'dan randevu isteme yerine onun davet etmesini bekliyor. Onun da niyeti yok gibi. Bu arada olası yeni YÖK için üyelik kulisleri şimdiden başladı. Başkan ve üyelikler için adı geçenler arasında kimler yok ki .. 

Din bilime engel mi 

Üniversiteye giriş sistemindeki katsayı değişikliğiyle birlikte yüzlerce yıllık tartışma yeniden alevlendi. 
Din, eğitimin, bilimin, gelişmenin önünde bir engel mi Değil mi Bu sadece Müslüman toplumlarda değil, diğer farklı dinlere mensup toplumlarda da yüzyıllardır tartışılan bir konu. 
Katolik Kilisesi, "Dünya dönüyor" dediği için Galile'yi din adamları önünde yargıladı. Cezalandırdı. Osmanlı Şeyhülislamı'nın fetvasıyla da "Gaipten sesler duyup padişaha gelecekle ilgili bilgiler getirmediği" gerekçesiyle İstanbul Rasathanesi, top atışlarıyla yerle bir edildi. 
Batı toplumları, 15. ve 16. yüzyıllarda gerçekleştirdiği rönesans, reform hareketleriyle ve gittikçe gelişen laiklik anlayışıyla, pozitif bilimler ile dini eğitimi, kesin çizgilerle birbirinden ayırmaya başladı. Sonuçta da bilimde, teknolojide bugünkü noktaya geldi. Müslüman toplumlar ise h l bir arayış içinde... 

Din engel değil 
Eğitim tarihçileri ve din bilimcilerin üzerinde anlaştıkları temel nokta din, hele hele Müslümanlık, eğitimi engelleyen değil, teşvik eden bir yapıya sahip. 'Oku' diye başlayan bir Kuranıkerim, öğrenmeyi engelleyen değil, cesaretlendiren kutsal kılavuzların en önemlisi. O halde nasıl oldu da matbaanın gelişi 300 yıl geciktirildi Osmanlı'dan günümüze laik eğitim ile dini eğitim tartışmaları noktalanmadı .. 
İşte bu yüzden bugünkü imam hatip tartışmalarına girmeden önce, tarihe bir yolculuk yapmakta sonsuz yarar var. Çünkü benzer tartışmalar yüzlerce yıldır yapılıyor. Bu konuda Ankara Üniversitesi Eğitim Bilimleri Fakültesi öğretim üyesi Prof. Dr. Yahya Akyüz'ün 460 sayfalık Türk Eğitim Tarihi kitabı, dünden bugüne ışık veren ve bizi ciddi anlamda düşündüren belge ve bilgilerle dolu. 

Osmanlı'da durum 
Yavuz Sultan Selim'in Mısır'ın fethinden sonra hilafeti İstanbul'a getirmesi, Osmanlı'da bilime sırt dönüşün miladı olarak ele alınıyor. O güne kadar bilime, bilim adamına, çağdaşlarına göre olağanüstü önem veren Osmanlı İmparatorluğu'nda "En mükemmel biziz ve bizim yaptıklarımız" sendromu başlıyor. Resmi ideolojisinin en yüksek noktaya ulaştığını kabul ediyor ve onun havasından kurtulamıyor. Bu yüzden de bir süre sonra cihan imparatorluğu olmanın yükü, omuzlara ağır gelmeye başlıyor. Kanuni'den sonra ise eğitimde ve bilimde tartışmalı dönem başlıyor. Tartışmanın galibi de, din adamları oluyor. Ve hemen sonrasında da pozitif bilimlerin yerini dini bilimler almaya başlıyor. Ardından da Osmanlı'nın duraklama ve çöküş yılları geliyor. Oysa Batı'da, işte bu dönemde bilimsel gelişmeler ivme kazanıyor. Ara bir açılıyor, pir açılıyor. H l da kapatamıyoruz... 
Eğitimde ve bilimde kat edilen yol ile kalkınmışlık arasındaki paralellik, bugün ne ise dün de oydu. Eğitime, bilime önem veren ülkeler, dini eğitim ile pozitif bilimleri birbirinden ayıran toplumlar, kısır tartışmaları aşıp ülkelerine refah getirdiler. Bunu başaramayanlar ise, yüzlerce yıllık tartışmaları, temcit pilavı gibi ısıtıp ısıtıp h l güncel tartışmaların odağı haline getirmeye devam ediyorlar. 
Oysa eğitim tarihimizde bilime önem verilmesi gerektiğini savunan düşünürler hiç eksik olmadı. Ama nedense bugün olduğu gibi dün de onların sesine kulak verilmedi. Örneğin, 1800'lerin başlarında Kethüdazade Mehmet Arif Efendi'nin yazdıkları ile bugün arasında ne fark var Birlikte okuyalım 
"Avrupalılar, fizik gibi müspet bilimleri okurlar ve deneyler yaparlar. Osmanlılar, kısmen okusalar bile deneye gitmezler. Bunun için masraf yapmak istemezler. Bizde makam ve mevki sahipleri para almaya alışıktır ama uygun yerlere vermeye alışık değillerdir..." 
Müspet bilimler yani tıp, fen, matematik ile dini eğitimin çatışması 100 yıl öncesinde de tıpkı bugünkü gibi masaya yatırılıyor. Tevhid - i Tedrisat, yani eğitimde birlik arayışları başlıyor. Tanzimat döneminde gerçekleşmeyen bu yol ayrımı, 1924'te Mustafa Kemal'le şekilleniyor. 
Osmanlı döneminde bu yönde yaşanan sıkıntılara bizzat şahit olan Mustafa Kemal, yeni Türkiye Cumhuriyeti'ne tek yol ve tek hedef gösteriyor Hayatta en hakiki murşit yol gösterici, aydınlatıcı , ilimdir, fendir. Ondan başka referans kabul edilemez, diyor. Hayattayken de bunu yaşama geçiriyor. Ama ondan sonraki yıllarda özellikle 1946 sonrasında dini istismarın ardı arkası kesilmiyor. Demokrasi adına dini popülizme yöneliniyor. 
Menderes'le başlayan, Demirel'le doruğa çıkan, Erbakan'ın arka bahçe yorumu ile odak noktası haline gelen, 28 Şubat'la kapılarına kilit vurulma noktasına getirilen, AKP hükümeti ve imam hatipli Başbakan'la yeniden can suyu verilmeye çalışılan imam hatipler ve dini eğitim tartışmaları, görünen o ki daha çok uzun yıllar gündemimizden hiç düşmeyecek. 
Oysa bugün AB içine girme özlemi içinde bulunan toplumumuzun asıl gereksinimi, yersiz yere abartılan ve gündeme getirilen böylesi konularla uğraşmak mı, yoksa Atatürk'ün düşündüğü ve tarihimizin gelişim çizgisinin bizi götürmesi gerektiği gibi aydınlık ve bilimsel kafalara sahip olmak mı .. 
Son tasarı, imam hatipleri, düz liseler konumuna getiriyor. AKP kurmayları da amaçlarının bu olduğunu açıkça ortaya koyuyor. Hatta, "Hepten kapatırız ama..." diye başlayan söylemleri çok enteresan. Ancak şu da bir gerçek ki ne mevcut eğitim sistemi ne de Diyanet, toplumun dini konuları daha iyi öğrenme arzusunu karşılayabilmiş değil. Siyasilerin bu konuyu hep kaşımaları da bu yüzden. Dizi boyunca bu konuları enine boyuna ele alacağız. Çok ilginç belge, bilgi ve görüşleri paylaşacağız .. 

YARIN 
Sorun nasıl çözülür 
Kim neler öneriyor 
Yeni sistemin mağdurları ve kazananları 
Hukuki durum... 


</TEXT>
</DOC>
