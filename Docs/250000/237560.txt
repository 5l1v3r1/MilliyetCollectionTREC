<DOC>
<DOCNO> 237560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo04.html </URL>
<DATE> 2004/05/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Galatasaraylı taraftarların yüzde 67'si ''Trabzon kazanır'' görüşünde 
</HEADLINE>
<TEXT>

     Birinci Süper Futbol Ligi'nde 2003-2004 sezonunun bitimine 2 maç kala gözler hafta sonunda Trabzon'da yapılacak Trabzonspor-Galatasaray maçına çevrildi. 
     Galatasaraylı bazı yönetici ve futbolcuların, şampiyonluk yarışında Trabzonspor'un yanında yer aldıklarını resmen açıklamalarının ardından ayrı bir önem taşıyan maç öncesi sarı-kırmızılı taraftarlar, bordo-mavili takımın, kendi takımlarına oranla galibiyete daha yakın olduğu görüşünde birleşti. 
     İnternette Galatasaray ile ilgili haberler yayınlayan ''www.galatasaray.com'' adlı internet sitesinde, ''Sizce Trabzonspor-Galatasaray maçı nasıl sonuçlanır '' konulu ankete yanıt veren kişilerin yüzde 67'si ''Trabzonspor kazanır'' görüşünde birleşti. Şimdiye dek 10 bin 66 oyun kullanıldığı ankete katılanlardan yüzde 27'si ''Galatasaray kazanır'' seçeneğini işaretlerken, yüzde 6'sı ise ''berabere biter'' diye oy kullandı. 
     Öte yandan, yine Galatasaray ile ilgili haberler yayınlayan ''www.gshaber.net'' adlı internet sitesinde süren ankete katılanların yüzde 92'si, sezon sonunda Trabzonspor'u şampiyon görmek istedikleri yönünde oy verdi. 

     
</TEXT>
</DOC>
