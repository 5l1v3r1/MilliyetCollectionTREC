<DOC>
<DOCNO> 237775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun58.html </URL>
<DATE> 2004/05/06/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Türkiye-AB süreçi... "Hem AB hem de Türkiye için mutlu son olamlı" 
</HEADLINE>
<TEXT>

     Belçika Başbakanı Guy Verhofstadt, ''AB Komisyonu Türkiye konusunda olumlu rapor verirse resmi müzakerelere başlama tarihi veririz'' dedi. 
     İspanya'nın yeni Başbakanı Jose Luis Rodriguez Zapatero, 14 Mart'taki genel seçimlerin ardından göreve geldikten sonra Madrid'deki Başbakanlık Konutu'nda ilk yabancı başbakan olarak Belçika Başbakanı Verhofstadt ile görüştü. 
     Verhofstadt, görüşmeden sonra düzenlenen ortak basın toplantısında ''AB'nin yıl sonunda Türkiye hakkında ne tür bir karar almasını tercih ediyorsunuz '' seklindeki bir soruya, ''Türkiye problemi çok açık bir konu. Şu anda sadece AB Komisyonu'nun raporunu beklemek zorundayız. Eğer AB Komisyonu Türkiye konusunda olumlu rapor verirse resmi müzakerelere başlama tarihi veririz. Ancak o zaman kadar bekleyeceğiz'' yanıtını verdi. 
     İspanya Başbakanı Zapatero da ''İspanya'nın Türkiye'ye bakışı oldukça nettir. Hem AB hem de Türkiye için mutlu bir son olmasını istiyoruz'' diye konuştu. 
     
     AB Anayasası 
     Şu an öncelikli konularının AB Anayasası olduğunu belirten iki lider, gelecek ay yapılacak Avrupa Parlamentosu seçimleri öncesinde, İrlanda'nın dönem başkanlığında Avrupa Anayasası'nın imzalanması için çalıştıklarını ifade ettiler. 
     İki Başbakan, Avrupa Anayasası'nın 11 Mart'taki terör saldırılarında ölenlerin anısına Madrid'de imzalanması konusunda hemfikir olduklarını söylediler. 
     Zapatero ayrıca AB'nin ortak dış politika, savunma ve güvenliğe sahip olmasının önemini vurgulayarak, ''Bu dünyada barış ve güvenlik için de önemlidir'' dedi. Zapatero, terörizmle mücadelenin öneminin de altını çizdi. 
     Belçika-İspanya arasındaki ilişkilerin üst düzeyde olduğunu söyleyen iki lider de ''yapıcı'' bir toplantı yaptıklarını kaydederek, hem AB içindeki hem de ikili ortak projeleri hayata geçirmek arzusunda olduklarını ifade ettiler. 
     
</TEXT>
</DOC>
