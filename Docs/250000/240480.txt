<DOC>
<DOCNO> 240480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko13.html </URL>
<DATE> 2004/05/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Babacan Piyasalarda yaşanan gelişmelerin nedeni küresel rüzgar... 
</HEADLINE>
<TEXT>

     Devlet Bakanı Ali Babacan, Türkiye mali piyasasında son günlerde yaşanan gelişmelerin en büyük nedeninin küresel rüzgar, ikinci büyük nedeninin ise cari açıkla ilgili gerçekleşme ve önümüzdeki dönem için beklentilerin revize edilmesi olduğunu söyledi. 
     Bakan Babacan, ATV'de yayımlanan '''Ankara'da Sabah'' programında Türkiye ekonomisinde yaşanan son gelişmeleri değerlendirdi. 
     Bu gelişmelerin kurlardaki hareketlenmenin nedeni olduğunu anlatan Babacan, Türkiye'deki faiz artışlarında gelişmekte olan ülkeler ile aynı paralel de giderken, kur hareketlenmesinin bu ülkelerden daha fazla olduğunu bildirdi. Gelişmekte olan ülkelerden daha fazla kur artış farkı nedeninin cari açık olduğunu ifade eden Babacan, Türkiye'de yaşanan siyasi gelişmelerin etkisinin minimal olduğunu vurguladı. 
     Merkez Bankası açısından tarihi seviyede yüksek rezervlere sahip olunduğunu bildiren Babacan, sabit kur rejiminde Tayland'ın 25 milyar doları bir hafta içinde erittiğini hatırlatarak, serbest kur rejiminin bu tür hızlı hareketlerin önünde en büyük engel olduğunu ifade etti. 
     Türkiye'de serbest kur rejimi olmasaydı geçen iki yıllık dönemde Türkiye'ye akacak sıcak paranın çok daha büyük olacağını belirten Bakan Babacan, serbest kurun yatırımcı açısından sıcak para hareketleri önündeki en büyük tek risk olduğunu vurguladı Babacan, faiz dışı fazla ve IMF ile ilişkiler konusunun yeni bir konu olmadığını, bu çerçevede 2005 yılı ve sonrası için bir şey açıklamadıklarını anlattı. 
     Mevcut yüzde 6.5 faiz dışı fazlanın çok yüksek bir rakam olduğunu belirten Bakan Babacan, arka arkaya 2 yıl bunu yapmanın hem Türkiye hem de gelişmekte olan ülkeler açısından tarihe geçecek bir başarı olduğunu ifade etti. 
     Kamu borç stokunu düşürülmesini devam ettirebilecek bir faiz dışı fazlanın önemli olduğunu bildiren Bakan Babacan, şöyle devam etti 
     ''Türkiye hala borçlu bir ülke. Büyük bir borç stoğu var. GSMH'ye oranı hızla düşüyor. Ama daha da düşmesi gerekiyor. Bunu getirecek garanti edecek nasıl bir faiz dışı fazla gerektiriyorsa öyle bir faiz dışı fazla. Yüksek bir rakam olacaktır. Yüzde 1, 2, 3 gibi bir şey beklenmesin.'' Bankaların açık pozisyonunun 2001 yılında 15 milyar dolar olduğunu hatırlatan Bakan Babacan, bankaların açık pozisyonu ile ilgili bugün çok ciddi yaptırımları olduğunu, bankaların açık pozisyonun hali hazırda 1 milyar doların altında olduğunu bildirdi. 
     Babacan, Türkiye'nin şu an gelir gider yapısının geçen yıllara göre, çok daha rahat bir faiz dışı fazla verebilecek yapıda olduğunu söyledi. 
     Uluslararası piyasalarda yüksek seyreden petrol fiyatları ile ilgili bir soruya Babacan, Türkiye içindeki petrol ürünlerinin fiyatlandırma mekanizmasının dışarıda olabilecek bu çok hızlı iniş çıkışlara, içerdeki fiyatları daha az etkilenir hale getirecek bir yapıya sahip olduğunu bildirdi. Burada kendilerinin dikkat ettiği iki konu olduğunu belirten Babacan, şöyle devam etti 
     ''Petrol ürünlerinin üzerindeki vergiler, bunun bütçeye etkileri. Bizim bir bütçe hedefimiz var. Yüzde 6.5 faiz dışı fazlayı tutturmak. Bunu tutturmak için nasıl bir vergi politikası gerekiyorsa bunun uygulanması gerekiyor. 
     Öte yandan da petrol ürünlerindeki fiyat artışlarının enflasyona olası etkileri var. Ama bunu 4, 5 aydır söylüyoruz. Eğer dünya gıda, tarım ürünleri ile petrol fiyatlarında beklenenden öte bir gelişme olursa, bu bizim enflasyonla ilgili ortaya koyduğumuz hedeflerde sınırlı bazı etkileri olabilir. 
     Burada bizim dikkat ettiğimiz bütçe üzerindeki etkileri ile enflasyon üzerindeki etkisini dengelemek. Tedbir almıyorsak gerekmez. Ne zaman gerekirse o gün almış oluruz. Ama bunları önceden ilan etmek çok yanlış.'' 
     
</TEXT>
</DOC>
