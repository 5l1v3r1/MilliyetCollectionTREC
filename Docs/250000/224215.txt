<DOC>
<DOCNO> 224215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko09.html </URL>
<DATE> 2004/03/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yabancı yatırımcı çoğunluğu elde tutuluyor... 
</HEADLINE>
<TEXT>

     Türkiye'ye yatırım yapan yabancı yatırımcı kurduğu şirketin sermayesi içinde çoğunluğu elinde tutuyor. 
     Nitekim, 1954 yılından günümüze yatırım yapan yabancı sermayenin ortak olduğu şirketlerdeki payı yüzde 62.5 olarak hesaplanıyor. 
     Edinilen bilgiye göre, Türkiye'deki mevcut yabancı sermayenin tutarı 8.1 katrilyon lira olarak hesaplanırken, bunların ortak olduğu şirketlerin sermayesi 13.1 katrilyon lirayı buluyor. Böylelikle toplam sermaye içinde yabancı sermayenin payı yüzde 62.5 olarak hesaplanıyor. 
     
     YATIRIMIN YARISI AB ÜLKELERİNDEN 
     Bu arada, AB ülkelerinin getirdikleri 4.2 katrilyon liralık sermaye, toplam yabancı sermayenin yüzde 51.7'sini buluyor. AB ülkelerinin Türkiye'de sermaye koyduğu şirketlerdeki payı yüzde 65.6 olarak belirlendi. 
     Bu oran ülkeden ülkeye de farklılık gösteriyor. Örneğin Almanlar şirketlerdeki hisse oranını yüzde 89.3 seviyesinde tutarken, bu oran İsveç sermayeli şirketlerde yüzde 95.4'ü, Portekiz sermayeli şirketlerde de yüzde 92.2'yi buluyor. 
     Buna karşılık Yunan yatırımcısının sermaye koyduğu şirket içindeki payı yüzde 45.4, İtalyan yatırımcısının payı da yüzde 47.4'te kalıyor. 
     ABD'li yatırımcı ise sermaye koyduğu şirketlerin yüzde 48.6'sına ortak konumda bulunuyor. Japon sermayeli şirketlerde ise yabancı sermaye oranı yüzde 88.7'yi buluyor. 
     
     ÜLKE GRUPLARI 
     OECD ülkelerinin toplam yabancı sermaye içindeki payı yüzde 71.6 olarak belirlenirken, ortak oldukları şirketler içindeki payı ise yüzde 61.7 olarak belirleniyor. 
     İslam ülkelerinin toplam yabancı sermaye içindeki payı da yüzde 1 olarak hesaplanırken, bu ülke grubundaki yatırımcılar iştirak ettikleri şirketlerin yüzde 20'sine sahip bulunuyor. 
     
</TEXT>
</DOC>
