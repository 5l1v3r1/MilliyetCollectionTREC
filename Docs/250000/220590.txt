<DOC>
<DOCNO> 220590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/ekonomi/aeko.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Gelir bozuk dağılıyor 
</HEADLINE>
<TEXT>

   Avrupa Komisyonu, 15 üye ve 13 aday ülke arasında en bozuk gelir dağılımının Türkiye'de olduğunu bildirdi. 28 ülkede 740.65 euro olan hanehalkı geliri Türkiye'de sadece 196.9 euro 
      BRÜKSEL ANKA 
   
   Avrupa Birliği'ndeki AB gelir farklılıklarının genişleme ile birlikte daha da artacağı belirtilirken üye ve aday 28 ülke arasında en bozuk gelir dağılımının Türkiye'de olduğuna dikkat çekildi. Avrupa Komisyonu raporuna göre, 28 ülkenin 740.65 euro olan ortalama hanehalkı geliri Türkiye'de sadece 196.9 euroyu buluyor. 
   Avrupa Komisyonu'nun Avrupa Vakfı'nın işbirliğiyle hazırladığı "Avrupa'da Yaşam Kalitesi" raporu yayınlandı. Rapora göre, yaşam koşulları çok farklı olsa bile, Avrupa vatandaşlarının yaşam kalitesini belirleyen değer yargıları ve öncelikleri çok büyük değişiklik göstermiyor. 
   Genişleme sürecinin, dikkatlerin yaşam kalitesi konusuna odaklanmasına neden olduğu belirtilen raporda, mevcut genişleme ile AB'ye girecek olan 10 ülkenin satınalma gücü paritesine göre ortalama kişi başına gayrisafi yurtiçi hasılanın GSYİH , AB'deki ortalamanın ancak yüzde 45'ine ulaştığına işaret edildi. Genişlemenin AB'deki gelir farklılıklarını daha da artıracağına dikkat çekilen raporda, en zengin AB ülkesi Lüksemburg ile en yoksul Yunanistan ülke arasında 2.8 kat olan gelir uçurumunun genişlemeden sonra 6.5 kata çıkacağı vurgulandı. 
   
   Türkiye'de durum kötü 
   Aday ülkelerdeki gelir dağılımındaki eşitsizliklerin de değerlendirildiği raporda, 1 Mayıs'ta AB'ye katılacak olan 10 ülkeden Çek Cumhuriyeti, Macaristan, Slovakya ve Slovenya'daki gelir dağılımındaki eşitsizliğin, Danimarka ve İsveç gibi AB ülkelerinden çok daha kötü olmadığı belirtiliyor. Buna karşın, AB'ye ileride katılması öngörülen Bulgaristan, Romanya ve Türkiye'de durumun çok daha kötü olduğu ifade ediliyor. 
   Türkiye'nin çok büyük olan nüfusunun bu yorumda etkili olduğuna işaret edilen raporda, Türkiye'deki gelir eşitsizliğinin diğer 27 ülkeden çok daha büyük olduğuna dikkat çekildi. 
   
   Almanya 8'inci sırada 
   15 üye ve13 aday ülkenin aylık hanekalkı geliri açısından yapılan değerlendirmeye göre, ortalama gelir 740.65 euro olarak hesaplandı. Türkiye ise, 196.9 euro ortalama gelir ile 28 ülke arasında 22. sırada yer aldı. Danimarka 2 bin 660.7 euro ile ilk sırada yer alırken Almanya bin 198 euro ile 8., Yunanistan ise, 255 euro ile 19. oldu. En düşük gelir ise, 2007 yılında AB'ye girmesi öngörülen Bulgaristan ve Romanya'da kaydedildi. 
   
   Türkiye hanehalkı geliri sıralamasında 22. oldu euro Sıra Ülke adı Geliri 1 Danimarka 2.660.7 2 Lüksemburg 2.015.2 3 İsveç 1.879.2 4 Finlandiya 1.570.2 5 Belçika 1.495.0 6 Hollanda 1.403.8 7 İngiltere 1.286.2 8 Almanya 1.198.7 9 Fransa 1.094.7 10 İtalya 996.8 11 İrlanda 919.0 12 Avusturya 914.0 13 Kıbrıs 826.4 14 Malta 621.2 15 İspanya 593.8 16 Slovenya 563.1 17 Portekiz 441.4 18 Çek Cum. 314.1 19 Yunanistan 256.0 20 Polonya 241.1 21 Macaristan 200.8 22 Türkiye 196.9 23 Slovakya 187.4 24 Estonya 181.2 25 Letonya 167.7 26 Litvanya 145.7 27 Romanya 79.5 28 Bulgaristan 73.7 Ortalama 740.7 
   
</TEXT>
</DOC>
