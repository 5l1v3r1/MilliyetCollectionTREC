<DOC>
<DOCNO> 209559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/spor/spo03.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünyalar benim oldu' 
</HEADLINE>
<TEXT>

   Fatih Sonkaya, kulübü Roda'nın yöneticilerinin, "Biz senin için Galatasaray ile anlaştık" demesiyle havalara uçtu. Gurbetçi futbolcu bugün İstanbul'a geleceğini ve Sarı-Kırmızılı yönetimle detayları görüşeceğini söyledi 
      MURAT AKBAŞ 

   
   'Demet ile konuştum' 
   FATİH Sonkaya, Cim-Bom formasını giymek için gün sayıyor. Kulübü Roda'nın yöneticilerinden gelen bir telefonla dünyasının değiştiğini söyleyen Ümit milli futbolcu, "Galatasaray ile anlaştık haberin olsun dediler. O an dünyalar benim oldu. Ahmet Demet Galatasaray A.Ş.'nin Genel Müdürü ile bir görüşme yaptım, beni pazartesi bugün İstanbul'a davet etti. Sözleşmenin süresini ve parayı burada konuşacağız. Anlaşırsak imza atacağım" dedi. 
   
   'Gece hayatı bilmem' 
   HOLLANDA'DA mütevazı bir yaşam sürdürdüğünü vurgulayan Fatih, şöyle konuştu "Muhafazak rım. Babam hafızdır. Öyle gece hayatı, bar, disko nedir bilmem. Zaten eve geç gidersem, babam beni eve almaz. Hollanda'da kamp diye bir şey yoktu. Ama ben kendimi kampa alırdım." Özel yaşamından da söz eden genç yetenek, "Roda'da futboldan çok para kazanmadığım için polisliğe başvurmuştum. Yazları Erzurum'a gider, çobanlık yapardım. Çalışmaktan da hiçbir zaman utanmadım" diye konuştu. 
   
   Transferde paket sistem    CİM-BOM, bir süredir peşinde koştuğu Adanasporlu Necati ve İstanbulsporlu Faruk için Uzan grubuna, iki futbolcuyu da içeren paket öneri yaptı. Oyuncuların bonservislerini elinde bulunduran grupla görüşmelerini sürdüren Sarı - Kırmızılılar, son önerilerine cevap bekliyor. Galatasaray'ın Necati'den sonra Faruk ile de anlaşmaya vardığı vurgulandı. 
   
   Kanatlardan hücuuum    Sabri ve Murat, futbollarıyla Galatasaraylılar'ın yüreğine su serpti. İki genç de, sağ ve soldan geliştirdikleri ataklar ve golleriyle gelecek için iyi sinyaller verdi 
   ERHAN TELLİ 

   'Kimseye benzemek istemem' 
   WERDER Bremen karşısında Galatasaray'ın gollerini atıp, Efes Pilsen Kupası'nın Cim - Bom'a gelmesini sağlayan Murat ile Sabri, sağ ve sol kanadın ilacı oldu. Kendini bildi bileli sağ kanatta oynadığını vurgulayan genç Sabri, "Eğer Galatasaray'ın geleceği olarak bizi görüyorlarsa, bundan gurur duyarız. O konumdayız ve bu sorumluluğun farkındayız" dedi. Sabri, Emre Belözoğlu'na benzetilmesine ise, "Onur duyarım ama kimseye benzemek istemem" diye konuştu. 
   
   'Beklemeye razıyım ' 
   GEÇEN sezon transfer edilen, ancak Gaziantep'e kiralanıp, yeniden yuvaya dönen Murat ise sol kanatta Hasan Şaş'ın işini zorlaştırdı. Oynayıp, oynamaması tercihinin Fatih Terim'e ait olduğunu ifade eden bşarılı futbolcu şunları söyledi "Taraftarımız son 1.5 senede çok üzüldü. İnşallah bundan sonra ligde 17'de 17 yapmak istiyoruz. Her zaman söylüyorum, eğer faydalı olacaksam oynayayım eğer olmayacaksam, beklemeye ve oynamamaya razıyım." 
   
   Son sınav Antalya ile    EFES Cup'tan şampiyon ayrılan ve Antalya'daki kamp çalışmalarını üç gün daha uzatan Galatasaray, son hazırlık maçını bugün Antalyaspor ile yapacak. Titanic Oteli'nin sahasındaki karşılaşma 14.00'te başlayacak. Dünü izin yaparak geçiren Sarı - Kırmızılılar, perşembe günü özel uçakla Diyarbakır'a gidecek. 
   
   Tamas'a Moskova kancası    ANTALYA'DA kamp yapan Spartak Moskova, Galatasaraylı Tamas'a kanca attı. Rumen oyuncunun performansını beğenen Teknik Direktör Scala'nın isteği üzerine Futbol Şube Sorumlusu Özer Saraçoğlu ile otelde bir görüşme yapan Rus ekibinin idarecileri, Tamas'ı resmen istedi. Sarı - Kırmızılılar'dan bu isteğe henüz olumlu bir yanıt gelmedi. Tarafların önümüzdeki günlerde tekrar biraraya geleceği açıklandı. 
   
   
</TEXT>
</DOC>
