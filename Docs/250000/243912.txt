<DOC>
<DOCNO> 243912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/spor/spo04.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan manevra 
</HEADLINE>
<TEXT>


Yönetim, ısrarla Gökdeniz'i isteyen Fenerbahçe'ye misilleme yapacak. Bordo-Mavililer rakibinin el sıkıştığı İbrahim Toraman için devreye girecek 




Çalışma başlatıldı 
FENERBAHÇE'NİN renklerine bağlamak istediği Gaziantepspor'un milli savunma oyuncusu İbrahim Toraman için Trabzonspor da devreye girdi. Daha önce transferi gündeme gelmesine rağmen geri adım atılan yıldız futbolcu için yeniden harekete geçme kararı alındı. Gaziantepspor'a, İbrahim Toraman'a karşılık Somers'in yanı sıra kiralık olarak Alişen ve artı para teklifi götürüleceği bildirildi. 

Aktuğ istiyor 
BAŞKAN Atay Aktuğ'un da, İbrahim Toraman için her türlü fedakarlığın yapılmasını istediği ifade edildi. Fenerbahçe Başkanı Aziz Yıldırım'ın Gökdeniz konusundaki açıklamaları iki kulüp arasında polemik yaratmıştı. Bordo - Mavililer'in, Gaziantepspor'da sözleşmesi sona eren Samuel Johnson ile de temasa geçtiği, Bouazizi'nin transferinin ise Avrupa'daki çalışmaların sonucuna bağlı olduğu kaydedildi. 

Haugi atağı 
TRABZONSPOR, Tunus'un ve El Sahel takımının başarılı stoperi Karım Haugi'yi renklerine bağlamak için atağa kalktı. Yönetici Ömer Sarı'yı Tunus'a gönderme kararı alan yönetim, 20 yaşında olan genç yıldızın transferinin bitirilmesini istedi. Haugi'ye ara transfer döneminde de talip olunmuş, ancak 2 milyon dolarlık bonservis bedeli nedeniyle geri adım atılmıştı. Bu arada Belçika'dan Almanya'ya geçen Genel Sekreter Yusuf Ziya Yılmaz, 19 yaşındaki gurbetçi Kenan Şahin için nabız yoklayacak. 





</TEXT>
</DOC>
