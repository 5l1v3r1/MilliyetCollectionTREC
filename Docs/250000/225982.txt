<DOC>
<DOCNO> 225982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/dunya/dun03.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   AB'ye Hollandalı 'Bay Terörizm' 
   Terörle mücadeleyi gündeminin ilk sırasına oturtan Avrupa Birliği AB terörle mücadele konusunda Birlik içinde uygulanacak olan politikaları koordine etmek amacıyla üst düzey bir temsilci atadı. Bu görev Hollanda eski içişleri bakan yardımcısı Gijs de Vries'e verildi. Deklarasyonda terörist saldırının dayanışmayla önlenmesi, demokratik kurumların korunması ve saldırıya uğrayan üyeye her türlü desteğin verilmesi öngörülüyor. 
   
   Ukrayna'da yüzlerce füze kayboldu 
   Ukrayna Savunma Bakanı Yevhen Marçuk, Sovyet döneminden kalma yüzlerce füzenin kayıp olduğunu söyledi. Marçuk, Den gazetesinde yayımlanan demecinde, "Yüzlerce füzenin depolarda bulunmadığını" söyledi. Ukrayna Savunma Bakanı, kendisinden önceki yetkilileri suçlayarak, "Bu füzelerin söküldüğünü söylüyorlar. Tamam söküldüler, ama bu füzeler altın, gümüş ve plütonyum gibi değerli metallar içeriyordu. Bu sökme işleminden arta kalanlar nerede " diye sordu. Marçuk, açıklamasında, "Sökülen füzeleri h l bulamadıklarını" da belirtti. 
   
   Çeçen mayını 10 Rus askeri öldü 
   Çeçenistan'ın Şali kentinde önceki gece bir askeri kamyonun mayına çarparak havaya uçtuğu, 10 Rus askerinin öldüğü bildirildi. Çeçenistan Acil Durumlar Bakanlığı Sözcüsü Vladimir Gerasimov, başkent Grozni'nin 25 kilometre güneybatısındaki Şali kentinde bir Rus üssünde meydana gelen patlamada, aracı süren komutanın yanı sıra onu durdurmaya çalışan 7 askerin öldüğünü söyledi. Üs sözcüsü yaralanan askerlerden ikisinin öldüğünü ve ölü sayısının 10'a çıktığını ifade etti. Bu arada, Çeçen militanların Samaşki köyünde bir konvoya saldırarak 2 polisi öldürdüğü, 3 polisle 4 askeri de yaraladığı bildirildi. 
   
   Afganistan'dan tehlikelisi yok 
   Dünyanın en tehlikeli 10 yeri, Amerikan FORBES dergisi tarafından belirlenirken, Irak'ın beşinci olduğu listede ilk sırayı Afganistan aldı. Dergi, özellikle Amerikalılara uyarıda bulunarak, bu yerlere değil turistik amaçla, iş icabı bile olsa gidilmesinin büyük riskler taşıdığına dikkat çekti. FORBES dergisinin haberine göre, 2004 yılında dünyanın en tehlikeli yerleri sırasıyla Afganistan, Burundi, Kongo, Haiti, Irak, Liberya, Pakistan, Somali, Yemen ve Zimbabve. Taliban ve El Kaide Örgütü'nün h l etkili olduğu Afganistan'da kara mayınlarından silahlı aşiretlere kadar birçok ölüm makinesi faaliyette. 
   
   
   
</TEXT>
</DOC>
