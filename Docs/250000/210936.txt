<DOC>
<DOCNO> 210936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/guncel/gun04.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlığın ceza tarifesi belirlendi 
</HEADLINE>
<TEXT>

   Yargıtay, 2004 yılında hırsızlık, kapkaç ve bankanın içini boşaltma suçlarında da uygulanacak tarifeyi belirledi 
   GÖKÇER TAHİNCİOĞLU Ankara 
   
   Yargıtay, 2004'te işlenecek hırsızlık vb. suçlarda uygulanacak fiyat tarifesini belirledi. Buna göre, 500 milyon liranın altında bir değerdeki eşyayı çalan hırsızın cezası normalde alması gereken cezanın üçte birine kadar indirilecek. Söz konusu oranlar, kapkaç, hileli iflas ve eski banka sahiplerinin yargılandığı dolandırıcılık suçları için de uygulanacak. 
   Türk Ceza Kanunu'nun 522. maddesi, TCK'nın "mal aleyhindeki cürümler" başlıklı suçlardaki indirim veya artırımının esaslarını düzenliyor. 
   Madde, işlenen cürüm "pek hafif" değerindeki bir mala karşıysa verilecek cezanın üçte bir oranına kadar "hafif" değerindeyse yarısına kadar indirilebileceğini içeriyor. "Normal" değerindeki bir mala karşı işlenen cürüm için ceza artırımı ya da indirimi öngörmeyen madde, "pek aşırı" değerindeki bir mala karşı işlenen cürümler için ise yarısı kadar artırılabileceğini öngörüyor. 
   
   2 milyar 'pek aşırı' 
   Bu yılki değerlere göre, 500 milyon lira değerindeki suçlar 'pek hafif' 500 milyon- 1 milyar lira değerindeki suçlar 'hafif' 1 ile 2 milyar arasındaki değerdeki suçlar "normal" 2 milyar ve üzerindeki mal veya paraya karşı işlenmiş suçlar ise 'pek aşırı' kabul edilecek. 
   Bu değerlere göre, bir kapkaççıya çaldığı çantadan 2.5 milyar çıkması halinde 10 seneden 20 seneye kadar ceza verilip bu ceza yarı oranında artırılacak. 
   
   
</TEXT>
</DOC>
