<DOC>
<DOCNO> 244167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/soneko11.html </URL>
<DATE> 2004/05/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bankalar döviz pozisyonunu düzeltti... 
</HEADLINE>
<TEXT>

     Bankacılık sektörü, döviz kurları ve piyasalardaki dalgalanmalar karşısında döviz pozisyonlarındaki açığı 1.4 milyar dolara yakın küçülterek, kur riskini önemli ölçüde azalttı. 
     Bankaların, yıl başından mart ayı sonuna kadar sürekli artış eğilimi içerisinde olan döviz pozisyonlarında nisan ayında başlayan yüksek iniş çıkışlar mayıs ayında da devam etti. Bankalar, 7 Mayıs itibariyle 1 milyar dolara çıkardıkları döviz pozisyonlarındaki açığı, 14 Mayıs'ta yeniden 549 milyon dolara kadar düşürerek, hafta sonları itibariyle şubat ayı başından bu yana olan dönemin en düşük düzeyine çektiler. 
     Bankacılık Düzenleme ve Denetleme Kurumunun BDDK verilerine göre sektörün yıl başında 20 milyon dolar düzeyinde bulunan bilanço içi yabancı para pozisyonundaki açık, oçak ayı sonunda 409 milyon, şubat sonunda 1 milyar 634 milyon ve mart sonunda da 1 milyar 901 milyon dolarla bu yılki en yüksek noktasına çıkmıştı. Sektör açık pozisyonunu nisan sonunda 649 milyon dolara kadar düşürmüş, ancak 7 Mayıs itibariyle beklenmedik bir şekilde yeniden 1 milyar doların üzerine taşımıştı. 
     7-14 Mayıs arasında 461 milyon dolar küçülterek 549 milyon dolara indirdi. Sektördeki açık pozisyon tümüyle özel sermayeli bankalardan kaynaklanıyor. Diğer banka gruplarının bilanço içi yabancı para pozisyonları artıda seyrediyor. Özel bankaların ise nisan ayı başından bu yana küçülmekle birlikte hala 822 milyon dolar düzeyinde bir kur riski bulunuyor. 
     Döviz açığının, zirveye çıktığı mart sonundan 14 Mayıs'a kadar geçen sürede özel bankalar açıklarını 772 milyon dolar azaltı. Yabancı bankalar mart sonunda 396 milyon dolar olan açığını, 1.5 aylık sürede 394 milyon dolarlık bir iyileşmeyle 25 milyon dolar fazlaya dönüştürdüler. Kamu bankalarının 171 milyon dolar olan fazlası 190 milyon dolara yükseldi. 
     TMSF bankaları 2 milyon dolarlık döviz fazlasını 30 milyon dolara çıkarırken, kalkınma ve yatırım bankaları ise 112 milyon olarlık açıklarını 139 milyon dolarlık iyileşmeyle 139 milyon dolara çıkardılar. 
     
     MERKEZ BANKASI'NIN FAZLASI BÜYÜDÜ 
     Bu arada bankacılık sektörünün döviz pozisyon açığını azaltması Merkez Bankasının döviz pozisyonundaki fazlanın büyümesini engellemedi. Merkez Bankasının 2003 sonunda 55 milyon dolar olan döviz pozisyonundaki fazla bu süreçe önemli ölçüde büyüyerek 14 Mayıs itibariyle 3 milyar 815 milyon dolara kadar yükseldi. 21 Mayıs'ta ise 2001 krizinden bu yanaki en yüksek düzeyi olan 4.1 milyar dolara çıktı. Bankaların son 1.5 aylık dönemde döviz pozisyonunu küçültmesi Merkez Bankası'nın döviz fazlasını azaltmadı. 
     
     KIRILGANLIĞI AZALTTI 
     Bu arada son haftalardaki olumsuz koşullar nedeniyle döviz kurlarında yaşanan dalgalanmaların önceki yıllara göre nispeten düşük düzeyde seyretmesinde, bankacılık sektörünün döviz açığının nispeten düşük bir düzeyde bulunmasının da etkisi olduğu belirtiliyor. Bu yapının özellikle cari işlemler açığındaki büyümeden kaynaklanan kırılganlığı azalttığı izleniyor. 

ANKA 
     
</TEXT>
</DOC>
