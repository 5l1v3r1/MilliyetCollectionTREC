<DOC>
<DOCNO> 232749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun38.html </URL>
<DATE> 2004/04/19/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Fransa'da solcular ve gençler Türkiye'yi destekliyor... 
</HEADLINE>
<TEXT>

     Fransa'da yayınlanan Marianne dergisinde bugün yer alan bir kamuoyu araştırmasında, Fransa'da Türkiye'nin AB üyeliğini destekleyenlerin oranının giderek arttığı belirtilerek, ''Laik, ama Müslüman kültüre sahip bu 67 milyon nüfuslu büyük ülke, bir Hıristiyan kulübünün kapısında sonsuza kadar beklemeye mahkum edilmeyecek'' denildi. 
     Fransa'da daha önce yapılan kamuoyu araştırmalarında Türkiye'nin üyeliğine karşı çıkanların oranının daha fazla olduğu kaydedilen haberde, derginin BVA Enstitüsü ile birlikte yaptığı kamuoyu yoklamasının, ilk defa bunun tersini ortaya koyduğu bildirildi. 
     
     SOL, SAĞ VE NESİL FARKI 
     Fransa'da sol ve sağ ile birlikte nesiller arasında bu konuya yaklaşım biçiminde farklılıklar olduğu ifade edilen haberde, solda Türkiye'nin üyeliğine destek verenlerin oranının yüzde 58 iken, sağ seçmenlerin yüzde 55'inin buna karşı çıktığı hatırlatıldı. 
     Araştırmada, 18-24 yaş arasındakilerin yüzde 63,7'sinin Türkiye'nin üyeliğine taraftar iken, 65 yaş üzerindekilerin yüzde 52,6'sının muhalif olduğu bildirildi. 
     Derginin haberinde, ''Türkiye ile başlaması beklenen uzun müzakereler sonucunda, şimdiye kadar sadece Batı'ya doğru açılan Avrupa'nın, yüz değiştirebileceği'' yorumu yapıldı. 
     Haberde, Türkiye'nin Avrupa Birliği'ne birkaç yıl sonra katılımına taraftar olanların oranın yüzde 51, karşı olanların yüzde 39, kararsızların oranınsa yüzde 10 olduğu hatırlatıldı. 
     
</TEXT>
</DOC>
