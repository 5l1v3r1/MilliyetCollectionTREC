<DOC>
<DOCNO> 244933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun10.html </URL>
<DATE> 2004/06/03/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Avrupa Konseyi Türkiye'de ifade özgürlüğü sorunu sürüyor 
</HEADLINE>
<TEXT>

     Avrupa Konseyi Bakanlar Komitesi'nin Daimi Delegeler düzeyinde yaptığı toplantıda AİHM'de Türkiye aleyhinde sonuçlanan bazı davalara ilişkin kararların uygulamasına ilişkin bir ara karar alındı. Bu çerçevede, Fikret Başkaya, Haluk Gerger, Yalçın Küçük ve Eşber Yağmurdereli davaları kararlarının uygulamasını inceleyen Bakanlar Komitesi'nin ara kararında özellikle Terörle Mücadele Yasası'nın 6. maddesinden kaynaklanan sorunlara dikkat çekiliyor. 
     Avrupa Konseyi Bakanlar Komitesi'nin Daimi Delegeler düzeyinde yaptığı toplantıda AİHM'de Türkiye aleyhinde sonuçlanan bazı davalara ilişkin kararların uygulaması değerlendirilirken Türkiye'de ifade özgürlüğüne ilişkin bir ara karar benimsendi. Ara kararda Türk Anayasası ile yasalarında ve uygulamasında Avrupa İnsan Hakları Sözleşmesi'nin ifade özgürlüğüne ilişkin maddelerine uyma yolunda ilerleme sağlanmakla birlikte Terörle Mücadele Yasası'nın 6. maddesinin uygulamasından kaynaklanan sorunların çözümlenmediği ifade ediliyor. 
     Türk yetkililerinin, Türk yasalarının Sözleşme'nin ifade özgürlüğünü güvence altına alan 10. maddesine uyumlu hale getirilmesi için çaba göstermeye çağrıldığı ara kararda Türk yetkilileri, özellikle Terörle Mücadele Yasası'nın 6. 
     maddesinin kapsamına girmekle birlikte kamuoyunun yararına olan ve şiddeti teşvik etmeyen ifadelerin cezalandırılmamasını sağlamaya cesaretlendiriliyor. Sözleşme ve AİHM kararlarının, Türk yasalarının özellikle yargıçlar ve savcılarca yapılacak yorumu üzerindeki doğrudan etkilerini güçlendirmek için ek önlemlerin alınması da istenen ara kararda Bakanlar Komitesi'nin dokuz ay sonra söz konusu davalara ilişkin olarak alınan önlemleri yeniden değerlendireceği ifade ediliyor. Bu arada Terörle Mücadele Yasası'nın yürürlükten kaldırılan 8. maddesine göre verilen cezaları içeren davaların incelenmesinin ise, kişisel bazda önlemlerin alındığı teyidiyle sona erdirileceği de kaydediliyor. 
     
     ARA KARARIN EKLERİ 
     Söz konusu ara kararın birinci ekinde AİHM'de 1998 ile 2003 arasında Türkiye'nin aleyhinde sonuçlandırılan, ve 
     mahkeme kararının uygulanması Bakanlar Komitesince izlenecek olan, ifade özgürlüğü ihlaline ilişkin 28 dava listesine yer verildi. Bu davalar arasında, Fikret Başkaya, Haluk Gerger, Yalçın Küçük ve Eşber Yağmurdereli davaları da bulunuyor. Aynı ekte Türkiye'nin bazı taahhütlerde bulunması üzerine 2002-2003 dönemimde "dostane çözüm"e bağlanması nedeniyle AİHM listesinden çıkarılan ifade özgürlüğü ihlallerine ilişkin 13 şikayete de yer veriliyor. Ara kararın 2. ekinde ise, Türk hükümetince verilen bilgiye dayanarak Türkiye'de ifade özgürlüğü alanında 2001 yılından bu yana atılan adımlar da ayrıntılı bir biçimde sıralanıyor. 

ANKA 
     
</TEXT>
</DOC>
