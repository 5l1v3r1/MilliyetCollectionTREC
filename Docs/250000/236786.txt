<DOC>
<DOCNO> 236786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/spor/aspo.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN YARASI 2-2 
</HEADLINE>
<TEXT>


Ligdeki çıkışını sürdürmek isteyen Galatasaray, kümede kalmaya çalışan İstanbulspor önünde Balili ile geriye düştü. Ayhan ve Necati skoru döndürdü, Yordanov oyunu dengeye götürdü. Sonuç iki takımı da üzdü 


90 dakika 

MEHMET DEMİRKOL 

Son derece soğuk havada 20 - 25 bin Galatasaray taraftarı tribünleri doldurmuştu. Vefakar ve cefakardılar. Hem stadı kapatmak için yoğun çaba sarfettiler ve bunu başardılar, hem de Galatasaray'dan çok Trabzonspor lehine tezahürat yaptılar. Takımlarının haftaya Trabzonspor'a yenilmesini istiyorlardı. Tam bu tezahüratın en üst noktaya çıktığı anda Galatasaray geriye düştü. 28'de Hasan Şaş'ın kaptırdığı bir top sonrası Boliç'in güzel pasında Balili soldan girip, sol ayağının dışıyla çaprazdan Mondragon'u avladı 0-1 
Galatasaray maç başından bu yana ilk kez bu kadar ciddi bir savunma açığı vermişti. Derli toplu, alanları iyi kapatan bir 4-5-1'leri vardı. Ama hücumda pas otomatikleri İstanbulspor için bile hafif kaldı. Özellikle Hasan ve Sabri'nin kekeme oyunları hücuma katkı yapmaya çalışan kanat savunmacıları da dahil tüm takımı etkiliyordu. Kısırlık yaratan bu durumu Necati'nin üst düzey performansıyla aşmaya çalıştılar. Maç boyunca az çok pozisyona benzeyen tüm akınlarda onun payı vardı. Ama maçın golden önceki ilk net pozisyonunu İstanbulspor buldu. 24'te Saidou'nun şık aşırtma kafa vuruşunu Mondragon doksandan çıkardı. Gol sonrası Hagi, Orhan'ın yerine Ayhan'ı sahaya sürdü. Petre savunmaya geçti. 35'te Galatasaray, İstanbulspor'un yumuşak karnını ilk kez kullandı. Yan toplarla sürekli sorun yaşayan Sarı - Siyahlılar'ı bir kornerde Hakan'ın indirdiği top sonrası Ayhan'ın golüyle üzdüler. Golden sonra hareketlendiler. İlk yarı sona erene kadar Hakan ve Necati'nin ayağından üç pozisyon yakaladılar. Metodu öğrenmişlerdi ama sayıyı bulmak için ikinci yarıyı beklemek gerekirdi. 
İkinci yarı ilk pozisyonlar İstanbulspor'undu. Ama golü bulan Galatasaray oldu. 56'da yine bir yan topta Hakan Ünsal'ın son üç yılda yaptığı en iyi ortaya Necati'nin vurduğu şık voleyle öne geçtiler. 2-1'lik üstünlük sadece saniyeler sürdü. Hemen sonra sahanın en iyilerinden Musa Büyük'ün müthiş sürüklediği topu Yordanov'a "al da at" diye verişi, Bulgar oyuncunun ayağından beraberlik golünü getirdi. İstanbulspor belki Bursa'nın 2-0'dan 3-2 öne geçişinden habersizdi ve oyalandığı onca dakika sonrası son bölümde hareketlendi. 87'den sonra Boliç, Bushi ve Aytekin ile üç net pozisyona girdiler ama sayıyı bulamayınca düşmeme mücadelesinde işi tehlikeye attılar. 

Taraftar kepenk kapadı 

Galatasaray taraftarının küfürlü tezahüratı nedeniyle hakem Mustafa Çulcu 1 ve 2 nolu anonsu yaptırdı. Bu nedenle Cim - Bom'a saha kapama cezası gelecek 

'Şampiyon Trabzon' 
İSTANBULSPOR maçı öncesinde "Şampiyon Trabzonspor" tezahüratı yaparak Fenerbahçe'yi kızdıran Galatasaray taraftarının küfürlü sözleri, Cim - Bom'a pahalıya patladı. Hakem Mustafa Çulcu, Sarı - Kırmızılılar'ın 73 ve 76. dakikalardaki küfürler nedeniyle arka arkaya 1 ve 2 nolu anonsu yaptırarak taraftarı uyardı. 

Sabri de cezalı 
ANONSLAR nedeniyle PFDK'ya sevk edilecek olan Galatasaray, Elazığspor maçında İstanbul taraftarından mahrum kalacak. Saha kapaması kesin görünen Aslan'a, hakem ve gözlemci raporlarına bakılarak seyircisiz oynama cezası verilebilecek. Sabri de sarı kart cezası nedeniyle Trabzon karşısında yer almayacak. 

Maçın hakemi 
Çulcu dört dörtlüktü 
GALATASARAY - İstanbulspor gibi düşme hattındaki takımları doğrudan ilgilendiren bir maçta görev alan Mustafa Çulcu, çok iyi bir performans gösterdi. Futbolcularla diyaloğu, takımlara yaklaşımı ve anonslardaki zamanlaması doğruydu. Çulcu'nun dünkü başarısındaki diğer faktör de, iki takım oyuncularının kendisine maksimum derecede yardımcı olmasındandı. 

Maçtan notlar 
Cim-Bom 'Umut'suz 
ASLAN, Ankaragücü'nün genç ismi Umut'a kanca attı. Fenerbahçe maçı için İstanbul'a gelen Başkent ekibinin yöneticilerinden nabız yoklayan Cim - Bom'un, bu oyuncunun 2007'e kadar sözleşmesinin bulunduğunun öğrenilmesi üzerine transferi rafa kaldırdığı belirtildi. 

'Sus biraz sus' 
İKİ hafta önce Denizlispor maçında da ağız dalaşına giren Hasan Şaş ile Necati dün yine kapıştı. Pas alamamaktan yakınan Necati'ye çıkışan tecrübeli futbolcu, "Sus biraz sus " diye bağırdı. 

'Güçlü olanın sözü geçiyor' 
İSTANBULSPOR Teknik Direktörü Aykut Kocaman, diğer maçların sonuçlarına bakarak sitem etti. Basın toplantısı yapmayan Kocaman, "Burası güçlülerin ülkesi, burada güçlü olanın sözü geçiyor. Güçsüzler ise kendi çabalarıyla birşeyler yapmaya çalışıyorlar ama başarılı olamıyorlar" dedi. 

Şampiyon Galatasaray 
NIKE Premier Cup'ta geçen yıl Türkiye ve Avrupa Şampiyonu olan Galatasaray Yıldız Takımı, dün de şampiyonluğa ulaştı. Cim - Bom, Kocaeli İsmet Paşa Stadı'ndaki finalde Trabzonspor'u 5-1 yendi. 

PAF'lar galip 
SON üç maçından mağlup ayrılan Galatasaray PAF takımı, İstanbulspor'u 2-1 yendi. Sarı - Kırmızılılar'a galibiyeti getiren golleri penaltıdan Yusuf ve Zahid kaydederken, Boğalar'ın tek sayısı ise Özdoğan'ın penaltıdan attığı golle geldi. 


</TEXT>
</DOC>
