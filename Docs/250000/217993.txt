<DOC>
<DOCNO> 217993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko13.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault Scenic II, Mart ayında Türkiye'de... 
</HEADLINE>
<TEXT>

     Renault, Mart ayında Türkiye pazarına sunacağı Scenic II modeliyle tek hacimli monospace otomobil segmentinde liderliğini sürdürmeyi hedefliyor. 
     Scenic II, Şanlıurfa, Gaziantep ve Adana'da gerçekleştirilen test sürüşüyle basına tanıtıldı. 
     Dış tasarımıyla daha dinamik bir görünüş kazanan Scenic II'nin, 1.6 16v 115 bg ve 2.0 16v 136 bg benzinli motor seçeneği ile fiyatı 37 milyar liradan başlayıp 52 milyar liraya kadar çıkıyor. 
     Scenic II, konforlu ve geniş iç mekanı ile kullanıcısına büyük bir hareket özgürlüğü sunuyor. Vites kolu ve otomatik park freni ön panel üzerinde yer alan, açılır tavana sahip olan yeni modelde, arkada yer alan 3 koltuk katlanabiliyor, çıkartılabiliyor. 
     Scenic II, monospace sınıfında dünyada ilk kez üç yenilik, çift-xenon farlar, otomatik park freni ve entegre benzin deposu kapağı getiriyor. 
     Megane II programının Türkiye pazarına sunulacak üçüncü modeli olan Scenic II, Euro NCAP çarpma testlerinde ''5 yıldız''la en yüksek notu alan beşinci Renault modeli oldu. 
     Renault Mais Motorlu Araçlar İmal ve Satış A.Ş. Ürün Sorumlusu Fatoş Tuna Aksel, Birecik Barajı Kültür Merkezi'nde düzenlenen basın toplantısında yaptığı konuşmada, Scenic'in, Renault'un tüm dünya pazarlarında son derece stratejik şekilde konumlandırdığı bir ürün olduğunu vurguladı. Aksel, Avrupa'da 2 milyonun üzerinde, 1998 yılında pazara girdiği Türkiye'de ise yaklaşık 9 bin adet satıldığını bildirdi. 
     Pazara ilk girdiklerinde bu segmentte tek ürünken, bugün 10'dan fazla rakipleri olduğuna dikkat çeken Aksel, ''Bu rekabet ortamında Scenic ile iddiamız, yaratıcısı olduğumuz segmentte liderliğimizi korumak ve monospace segmentinin gelişmesini sağlamak'' diye konuştu. 
     Sınıfının en güvenli otomobili olan Scenic II ile öncelikle aileler, bekarlar, üniversite öğrencileri ile aktif bir yaşamı olan, yeniliklere meraklı 30-45 yaşlarında kitleyi hedeflediklerini anlatan Aksel, 19 Mart'ta lansmanı yapılacak ve ay sonunda Türk tüketicisiyle buluşacak yeni modelin dizel motorlarını da yıl içinde getireceklerini söyledi. 
     
     KRİZLERİ ATLATMIŞ OLARAK GELİYORUZ 

     Toplantıya katılan Renault Mais Genel Müdürü İbrahim Aybar, Scenic II satış hedefine ilişkin soru üzerine, bu yıl 5 binin üzerinde satış beklediklerini belirterek, ''Oldukça iddialıyız'' dedi. 
     Otomobil sektörünü etkileyen 2001'deki krizlerin atlatıldığına dikkat çeken Aybar, ''Şimdi o krizleri atlatmış olarak geliyoruz ve bu yılın rüzgarı ile bu ürünün sinerjisi birleşecek, daha güzel rakamlar olacak'' dedi. 
     Aybar, ''Kimlerden pazar payı alacaksınız '' sorusuna, ''Bunun kendi içinde zaten çok güzel bir pazar payı var. Orta sınıf segment, otomobil pazarının yüzde 40'ını ifade ediyor. Bu otomobilimiz ile de yüzde 40 içinde yüzde 3.6'nın üzerine çıkmayı hedefliyoruz. Aslında o kadar iddialı değil, gayet mütevazi. Rakiplerimiz korkmasın, dahası olabilir'' şeklinde yanıt verdi. 
     
     OTOMOBİL SATIŞLARINDA ÇOK DİNAMİK GELİŞME VAR 

     Türkiye'de binek otomobil satışının bu yıl 300 binin üzerine çıkmasını beklediklerini dile getiren Aybar, pozitif yönde bir dinamizm içinde olduklarını vurguladı. 
     Aybar, ''Çok dinamik bir gelişme var. Daha yukarı rakamları da görebiliriz, ama şimdilik bu rakamı veriyoruz. Baharı yaşamamız lazım, rakamları o zaman daha net konuşabiliriz'' dedi. 
     Bir gazetecinin Başbakan Recep Tayyip Erdoğan'ın akaryakıta zam yapılacağı yönünde açıklamaları olduğunu anımsatarak, bunun satışlara etkisini sorması üzerine Aybar, ''Pazarın olumlu trend ile bu yıl içinde de devam edeceğini görüyoruz. Dediğiniz anlamda bir endişe taşımıyoruz, yeter ki temel makro ekonomik dengeler bozulmasın'' dedi. 
     İbrahim Aybar, bir soru üzerine, Avrupa'da yüzde 44 pazar payı olan dizel pazarının Türkiye'de 2000'de yüzde 2.8 düzeyinden bugün yüzde 20 seviyelerine geldiğine işaret etti. 
     Renault Pazarlama Müdürü Luc Soriau da Scenic II'nin Fransa'da bulunan Douabi fabrikasında üretildiğini belirtti. 
     
</TEXT>
</DOC>
