<DOC>
<DOCNO> 210978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/spor/yguven.html </URL>
<DATE> 2004/01/25/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Kar suyu 
</HEADLINE>
<TEXT>

   
   Kar yağarken balık bol olur. Sersemler, mübarekler. Balıkçılar bu durumu "Balığın kulağına kar suyu kaçtı" diye özetler. 
   Balıkların bu garip davranış özelliklerini paylaşanlar kim peki Yöneticiler. 
   Bir kar yağdı, şehrin ana caddelerinde mahsur kaldık. Donduk, süründük. 
   Yetmedi, dün de futbol tuzağına düştük. Şehri yönetenler, ihtiyaç olmadıkça sokağa çıkmayın diyor, futbolu yönetenler İstanbulspor - Fenerbahçe maçını ancak bir saat önce erteliyor. 
   Oysa insanlar ya stada varmış ya da yollarda. Bu kadar hayati konuda, karar verme yetkisi gariban hakemin omuzlarında. Halbuki Meteoroloji, Kara Yolları, Valilik, Belediye, Federasyon falan gibi bir sürü güzide kurum ve kuruluş var. Ve oralarda bir sürü saygın yönetici vatandaşlar. 
   İnsan merak ediyor yönetici ne işe yarıyor Balıkların hiç olmazsa ızgarası güzel oluyor. 
   
      
</TEXT>
</DOC>
