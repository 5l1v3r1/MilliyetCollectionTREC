<DOC>
<DOCNO> 235799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/yasam/yas09.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teşvik primi' dinen 'şık' değil 
</HEADLINE>
<TEXT>


Diyanet, futboldaki 'teşvik primi' iddiaları için, "Şık bir davranış değil" yorumu yaptı 


Diyanet İşleri Başkanlığı, futbolla ilgili hemen her kişi ve kuruluşun gündeme getirdiği teşvik priminin "şık ve uygun bir davranış olmadığı"nı bildirdi. Şikenin de İslama uygun olmadığını belirten Diyanet açıklamasında, "Bir spor karşılaşmasının sonucunu etkilemek veya değiştirmek amacıyla maddi ya da manevi bir çıkar sağlamak, yani şike yapmak uygun değildir" yorumunda bulunuldu. 
Diyanet İşleri Başkanlığı'nın, "Teşvik primi günah mıdır " sorusuna verdiği yanıt da şöyle "Bir takımın, oyuncularını isteklendirmek ve özendirmek için teşvik primi vermesi, dinimizce uygun görülmektedir. Çünkü her takım sahaya kazanmak için çıkar. 'Kapasiteni kullan, prim vereyim' denirse, dinen bir şey denilemez. Ancak puan sıralamasındaki durumunu lehine çevirmek için başka takım oyuncusuna teşvik primi vermek, sportif ahlak ve centilmenlikle bağdaşmayacağından şık ve uygun değildir." 



</TEXT>
</DOC>
