<DOC>
<DOCNO> 225172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko32.html </URL>
<DATE> 2004/03/24/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
TÜSİAD Başkanı Sabancı, AB Zirvesi'ne katılacak... 
</HEADLINE>
<TEXT>

     Avrupa özel sektörünün temsil kuruluşu UNICE başkanlarından oluşan heyet, yarın Brüksel'de toplanacak olan AB Zirvesi'ne katılacak. 
     UNICE heyetinde, Türk özel sektörünü temsilen TÜSİAD Yönetim Kurulu Başkanı Ömer Sabancı ve TÜSİAD AB Temsilcisi Bahadır Kaleağası yer alacak. Ömer Sabancı, temaslar çerçevesinde AB dönem başkanı İrlanda'nın Başbakanı Berti Ahern ve AB Komisyonu üyesi David Bryne ile de bir araya gelecek. 
     AB yetkilileri ve Avrupa özel sektörü arasındaki toplantılarda, Avrupa iş dünyasının AB liderlerinden ekonomik ve siyasi beklentileri, Avrupa'nın küresel rekabet gücü için Lizbon Stratejisi'nin uygulanmasındaki gecikmelerin aşılması, girişimciliği destekleyecek daha yalın bir mevzuat ortamı oluşturma çalışmaları, çevreyi korumaya yönelik uluslararası anlaşmaların Avrupa dışındaki sanayileşmiş ülkeler tarafından da benimsenmesi, genişlemenin sosyal etkileri ve AB Komisyonu'nun önümüzdeki altı aylık çalışma programı gibi konular ele alınacak. 
     TÜSİAD Yönetim Kurulu Başkanı Ömer Sabancı, AB Zirvesi çerçevesinde AB dönem başkanlığı ve iş dünyası liderlerine TÜSİAD'ın mesajlarını iletecek. 
     
     VURGULANACAK KONULAR 
     TÜSİAD'dan yapılan açıklamaya göre, görüşmelerde ağırlıklı olarak şu konular vurgulanacak 
     ''Türkiye'de demokratik reform süreci, artık müzakereler için gerekli noktaya gelmiştir. Önümüzdeki aylarda yapılacak olan yeni mevzuat ve anayasa değişiklikleri ve uygulamaya hükümet tarafından gösterilen özenli yaklaşım, toplum tarafından büyük destek görmektedir. 
     Kıbrıs konusundaki görüşmelerde, Türk tarafı kararlı yaklaşımından vazgeçmeyecektir. Sorunun Avrupa ilkelerine ve hakkaniyete uygun olarak çözülebilmesi için, Annan Planı'ndaki derogasyonların AB hukuku güvencesine sahip olması gerekmektedir. AB'nin bu konuda son derece duyarlı olması gerekir. 
     Türkiye ekonomisi, makro ekonomik istikrar, yatırım ortamının iyileşmesi, ihracat ve iç tüketimin artması ve mali sistemin olgunlaşması yönünde çok büyük bir mesafe kaydetmiştir. Türkiye önümüzdeki dönemde Avrupa ekonomisinin büyümesini sağlayacak önemli bir itici güç durumuna gelmiştir. AB ile müzakere sürecinin başlaması, bu bağlamda da tüm Avrupa için bir ortak kazanç teşkil etmektedir.'' 
     
</TEXT>
</DOC>
