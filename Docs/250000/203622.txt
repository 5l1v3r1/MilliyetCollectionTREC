<DOC>
<DOCNO> 203622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/spor/spo03.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefet bastırıyor 
</HEADLINE>
<TEXT>

   Galatasaray'ın önde gelen isimleri Şamdan'da bir araya geldi. Bazı üyeler Faruk Süren ve Mehmet Cansun'un göreve gelmesi için baskıya başladı 
      HALİL ÖZER 

   
   Gizli buluşma 
   SARI - Kırmızılı kulüpte Başkan Özhan Canaydın'ın yaptığı arama konferanslarının bir benzerine de muhalefet kanatı imza attı. Yaklaşık 70 kişiden oluşan ve içinde eski yöneticilerin de yer aldığı bir grup geçtiğimiz günlerde Şamdan'da bir araya geldi. Atilla Donat'ın ev sahipliği yaptığı yemekte kulübün geleceği ve yönetimin son durumu masaya yatırıldı. 
   
   Dönün baskısı 
   BÜYÜK buluşmaya eski başkanlardan Mehmet Cansun da katıldı. Cansun ve eski başkan Faruk Süren'in, maç günü yönetim, takım ve Terim hakkında yaptığı eleştiriler hatalı olarak yorumlandı. Bu arada bazı yöneticilerin Süren ile Cansun'a yeniden göreve dönmeleri için baskı yaptığı iddia edildi. Cansun'un yemekte aday olacağını net olarak açıklamadığı öğrenildi. 
   
   Yılmaz sesleri 
   CAİMA içinde Mesut Yılmaz'ın adı da daha sık dolaşmaya başladı. İnternet sitelerinde Canaydın ve ekibine büyük bir tepki yumağı oluştu. Forumlara katılan Galatasaraylılar, kulübün giderek Fenerbahçe'nin yapısına ulaştığını belirtip, ağır topları göreve çağırdı. Bu arada ilk Divan Kurulu toplantısında tepkilerin doruğa çıkması bekleniyor. 
   
   Yönetim direniyor    Başkan Özhan Canaydın'ın Mart'taki seçime yeni bir listeyle gireceği iddia edildi. Futbol şube sorumluluğunun Murat Beyazıt'a verileceği öğrenildi 
   ERHAN TELLİ 

   Futbola yeni patron 
   GALATASARAY'DA Mart ayındaki kongre öncesi liste çalışmaları başladı. Yeniden aday olması beklenen Başkan Özhan Canaydın'ın, listesini değiştirmeyi planladığı öğrenildi. Canaydın'ın, yeni dönemde görev almayacak olan Ali Dürüst ile Özer Saraçoğlu'nun yerine eski başkanlardan Selahattin Beyazıt'ın oğlu Murat Beyazıt'ı futbol şubesinin sorumluluğuna getireceği iddia edildi. 
   
   Kredi arayışlarında 
   CANAYDIN'IN, sorumluluğu Beyazıt'a verip, Terim'in işlerini hafifletmeyi düşündüğü bildirildi. Galatasaray Başkanı'nın, yeni bir kredi bulup, ikinci yarı için takıma transfer takviyesi yapmak istediği de vurgulandı. Bu arada Ali Sami Yen'in bir Belçika şirketi tarafından yapılacağı iddiaları yöneticiler tarafından yalanlandı. 
   
   'Pişman değilim'    BOZHAN MEMİŞ 

   SARI - Kırmızılı formayı bir türlü giyme şansı bulamayan Suat Usta, Galatasaray'a geldiği için pişman olmadığını açıkladı. Gurbetçi oyuncu, "Fatih Terim bana güvenmese kulüpte durmazdım. Hedefim kalıcı olmak. Ne zaman şans bulursam o zaman oynarım" dedi. Galatasaray'da çok iyi bir ortam bulduğunu söyleyen Suat, "Bana gelirken orada papazlar ve yobazlar var demişlerdi. Asla olumsuz bir tabloyla karşılaşmadım" yorumunu yaptı. 
   
   Florya boşaldı    SÜPER Lig'in ilk yarısında adeta kabus yaşayan Galatasaray'da tatil başladı. Sarı - Kırmızılı futbolcular dün sabahtan itibaren İstanbul'u terk ederek, gözde tatil mekanlarına gitti. Gurbetçi futbolcular soluğu Almanya'da alırken, takımın büyük bölümünün yılbaşı kutlamaları için yurtdışını tercih ettiği bildirildi. Sarı - Kırmızılı takımda Tamas, Petre, Bratu, Ümit Karan, Volkan, Ayhan, Berkant ve Ömer'in 28 Aralık'ta iş başı yapacağı, diğer oyuncuların ise 3 Ocak'ta toplanacağı açıklandı. 
   
   
</TEXT>
</DOC>
