<DOC>
<DOCNO> 224045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy18.html </URL>
<DATE> 2004/03/20/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Kutan ''AKP, milli görüş gömleğini çıkardı, IMF gömleğini giydi'' 
</HEADLINE>
<TEXT>

     Saadet Partisi SP Genel Başkan Vekili Recai Kutan, ''AK Parti milli görüş gömleğini çıkardı, IMF gömleğini giydi'' dedi. 
     Balıkesir Kuvayı Milliye Meydanı'nda partililere seslenen Kutan, SP Balıkesir Belediye Başkan adayı Bayram Ali Ayyıldız'a destek istedi hükümeti eleştirdi. 
     AK Parti'nin bir ekonomi programı olmadığını, Başbakan Recep Tayyip Erdoğan'ın, ''Kemal Derviş ve IMF politikalarını uyguladığını'' öne süren Kutan, şöyle konuştu 
     ''AK Parti, 15 ayda mevcut borçlara ilave olarak 72 milyar dolar borçlandı. 72 milyonluk nüfusumuz olduğunu düşünürsek, kundaktaki bebek de borçlu doğuyor. Türkiye'de solcuların uyguladığı ekonomi politikasıyla AK Parti'nin politikası arasında bir fark yok, ikisi de IMF'ci... AK Parti milli görüş gömleğini çıkardı, IMF gömleğini giydi. Ekonomiyi IMF'ye teslim ettiler.'' Kutan, son günlerde ''ılımlı İslam'' diye bir kavram ortaya atıldığını, bu kavramı ortaya atanların ''İslamı protestanlaştırmak, İslamı yok etmek istediklerini'' de savundu. 
     
</TEXT>
</DOC>
