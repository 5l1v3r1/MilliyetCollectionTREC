<DOC>
<DOCNO> 207362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur19.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de hava sıcaklığı -1 dereceye düştü, kar başladı... 
</HEADLINE>
<TEXT>

     İzmir'de hava sıcaklığı -1 dereceye düştü ve kar yağışı başladı. 
     AA muhabirinin Meteoroloji Bölge Müdürlüğü yetkililerinden aldığı bilgiye göre, İzmir kuzeyden gelen soğuk ve karlı havanın etkisine girdi. Kar yağışının akşam saatlerine kadar aralıklarla devam edeceği kaydedildi. 
     Yetkililer, kar yağışının Ayvalık ve İzmir'de etkili olacağını, güneydeki bölgelere inmesinin beklenmediğini bildirdiler. 
     İzmir'de hava sıcaklığının gece -3 'e düşeceği yarın ise 6 dereceye çıkacağı belirtildi. Yetkililere göre sıcaklık yarından itibaren artmaya devam edecek. 
     Kar yağışının Muğla'da da etkili olabileceği, ancak Denizli ve Aydın'da kar yağışı beklenmediği bildirildi. 
     İzmir'e son olarak 3 Ocak 2002 tarihinde kar yağmıştı. 
     
</TEXT>
</DOC>
