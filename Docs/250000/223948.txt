<DOC>
<DOCNO> 223948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yasam/ayas.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İki gazeteci konvoy kurbanı 
</HEADLINE>
<TEXT>

   Seçim otobüsü üstünde sırtları dönük görev yapan muhabirler Hasan İşler ve Volkan Eryiğit, fark etmedikleri köprüye çarparak can verdi 
      FATİH KARAÇALI, TUNCAY DAĞLI Adana DHA 
   
   SHP'nin Adana'daki seçim konvoyunda yer alan otobüsün üzerinde çekim yapan Evrensel gazetesi muhabiri Hasan İşler 26 ile Dicle Haber Ajansı muhabiri Volkan Eryiğit 28 , korkunç bir kazada hayatlarını kaybetti. 
   Altı partinin oluşturduğu Demokratik Güç Birliği'nin Adana ve Ceyhan mitinglerine katılmak için Ankara'dan DEHAP Genel Başkanı Tuncer Bakırhan, EMEP Genel Başkanı Levent Tüzel, ÖDP Genel Başkan Yardımcısı Haydar İlker ve DEHAP MKYK üyesi Filiz Oğuz, dün saat 12.00 sıralarında karayoluyla Adana'ya geldi. Otobanın Adana batı çıkışında yaklaşık 50 araçlık konvoyun karşıladığı partililer, SHP'ye ait Veysi Özdemir yönetimindeki seçim otobüsüyle Ceyhan'a gitmek üzere yola çıktı. 
   
   'Şoför uyarmıştı' 
   Bu sırada otobüsün üzerinde görüntü alan İşler ile Eryiğit, konvoy hareket ettikten yaklaşık 500 metre sonra, sırtları dönük olduğu için göremedikleri köprüye kafalarını çarptı. İki genç gazeteci olay yerinde can verdi. 
   Otobüsün üzerine çıkmamaları konusunda şoförün uyardığı iddia edilen iki gazetecinin köprüyü fark etmediğini söyleyen SHP Seyhan Belediye Başkan adayı Salim Canoğulları, "Gazetecilerden biri otobüsün içine düştü, diğeri bir kaç metre ileriye fırlayıp tavanda kaldı. Çarpmanın şiddetiyle kafatası ve boynu kırıldığı için hemen ölmüşler" dedi. Olay üzerine, Demokratik Güç Birliği'nin Adana'daki mitingleri iptal edildi. 
   
   Yedi yıl önce yine olmuştu 
   Gaziantep'te 22 Temmuz 1997'de meydana gelen benzer kazada da iki gazeteci ölmüştü. ANAP'lı bakanların kente gelişinde sonra seçim konvoyunun havaalanından çıkışı sırasında, otobüs üzerinde fotoğraf çeken Milliyet gazetesi muhabiri Kemal Bağcı ile yerel Güncel gazetesi muhabiri Nuri Karabulut, başlarını yol üzerindeki 'tak'a çarparak ağır yaralanmıştı. İki gazeteci daha sonra yaşam savaşını kaybetmişti. 
   
   
   
</TEXT>
</DOC>
