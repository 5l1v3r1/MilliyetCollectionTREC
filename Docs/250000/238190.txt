<DOC>
<DOCNO> 238190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo28.html </URL>
<DATE> 2004/05/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Real Madrid Queiroz'un yerine Camacho'yu getiriyor 
</HEADLINE>
<TEXT>

     Şenhan BOLELLİ Bildiriyor 
İspanya Birinci Futbol Ligi'nin ünlü ekibi Real Madrid'in, bu sezon hedeflerine ulaşamayınca gelecek sezon için teknik direktörlüğe İspanyol teknik adam Jose Antonio Camacho'yu getireceği iddia edildi. 
     İspanya Kral Kupası'nı finalde yitiren, Avrupa Şampiyonlar Ligi'nde çeyrek finalde AS Monaco'ya elenen ve ligde de lider Valencia'nın 4 puan arkasında kalarak sezon başında belirlediği hiçbir hedefe ulaşamayan Real Madrid'de, Portekizli teknik direktör Carlos Queiroz'un görevine son verilmesine kesin gözüyle bakılıyor. 
     İspanyol basını, Queiroz'un yerine en güçlü aday olarak şu anda Benfica'da görev yapan Camacho'yu gösteriyor. Real Madrid içinde de başta başkan Florentino Perez olmak üzere tüm yöneticiler Camacho'nun, ''Bir Real Madrid dostu'' olduğunu söylüyorlar. 
     1995 yılında Perez'in Real Madrid Kulübü Başkanlığı'na aday olduğunda favori teknik direktörünün Camacho olduğunu hatırlatan İspanyol basını, o dönemde seçimi Lorenzo Sanz'ın kazanmasından dolayı İspanyol teknik adamın Real Madrid'e gelemediğini, ancak şu anda durumun farklı olduğunu belirtiyor. 
     İspanya Milli Takımı'nın eski teknik direktörü Camacho ise verdiği demeçlerde, ''Şu anda Benfica'dayım ve çok önemli 2 maçı kazanmak zorundayız. Lig bittikten sonra bakacağız. Elbette ilk Benfica ile konuşacağım. Eğer şartları benim için uygun olursa bakacağız. Ama ben bağımsızım, bu benim çalışma şeklim'' açıklamalarında bulundu. 
     Camacho, Real Madridli yöneticilerle iyi ilişkisi olduğunu doğrulayarak, resmi öneri geldiğinde Madrid'e gidebileceğini ima etti. Öte yandan transfer iddialarında Real Madrid'in Real Sociedad'ta oynayan İspanyol Xabi Alonso'yu sezon sonunda hemen alacağı belirtiliyor. 
     
</TEXT>
</DOC>
