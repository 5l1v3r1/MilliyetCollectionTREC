<DOC>
<DOCNO> 214228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun05.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Saddam ile El Kaide'nin bağlantısı olduğu tezi güçleniyor" 
</HEADLINE>
<TEXT>

     ABD Dışişleri Bakanı Colin Powell, New York Times gazetesinin dünkü haberinde, Irak'ta bulunduğundan söz edilen Ürdünlü Ebu Musab El Zarkavi'nin 17 sayfalık belgesinin, El Kaide ile devrik Irak devlet başkanı Saddam Hüseyin rejimi arasındaki bağlantının varolduğu tezine inanılırlık kazandırdığını belirtti. 
     Powell, dün akşam düzenlediği basın toplantısında, bu haberin geçen yıl BM'deki konuşmasında, El Zarkavi'nin Irak'taki faaliyetleri hakkında söylediklerini doğrular nitelikte olduğunu belirterek, ''Yine de bu bağlantıları arıyoruz, bu bağlantıları kanıtlamaya çalışıyoruz'' dedi. 
     17 sayfalık belgenin ''El Kaide'nin koalisyonun çabalarını baltalamakta güçsüzlüğünü gösterdiğini'' belirten Powell, ''Belge aynı zamanda terör örgütünün Irak'a daha fazla terörist sokmaya çalıştığını da gösteriyor'' dedi. Powell, Irak savaşı henüz başlamadan, 5 Şubat 2003'te BM Güvenlik Konseyi'nde yaptığı konuşmada, El Zarkavi'nin adından da söz ederek, Irak rejiminin El Kaide ile bağlantıları bulunduğunu ileri sürmüştü. 
     New York Times'ın dünkü haberinde, ABD'nin El Kaide ile bağlantısı bulunduğu şüphesiyle bir süredir peşinde olduğu Ürdünlü El Zarkavi'nin, Şii-Sünni çatışması çıkarmak amacıyla dinci militanlara çağrıda bulunduğu 17 sayfalık tarihsiz bir mektup kaleme aldığının düşünüldüğü aktarılmıştı. 
     El Zarkavi'ye atfedilen ve Bağdat'ta bir sığınakta bulunduğu belirtilen belgede, ''El Kaide'nin Amerikan birliklerini Irak'tan kovamadığı için üzgün olduğu, ancak Haziran'dan önce, Sünnilere yönelik bir karşı saldırıyı kışkırtabilmek amacıyla Şii çoğunluğa yönelik bir saldırı tasarlandığı'' ifadelerinin yer aldığı belirtilmişti. 
     Gazetenin haberi, Irak'ta bulunan Amerikalı Tuğgeneral Mark Kimmitt tarafından doğrulanmıştı. 
     
</TEXT>
</DOC>
