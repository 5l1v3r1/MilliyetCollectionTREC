<DOC>
<DOCNO> 211857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/yasam/yas04.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Katrilyoner doğdular, sıfırdan başlayacaklar 
</HEADLINE>
<TEXT>

   "Çocuklarım başarı öyküsünü kendileri yazsın" diyen Bill Gates, üç çocuğuna 45 milyar dolar olarak tahmin edilen muazzam servetinin yalnızca 10 milyon dolarını bırakma kararı aldı 
      EKONOMİ SERVİSİ 
   
   ÜÇ kardeşten Jennifer 8, John 5 yaşında. En küçükleri Phoebe Adelle ise henüz 14 aylık. Bu üç kardeşi dünyadaki milyarlarca çocuktan ayıran özellikleri, soyadlarının Gates olması. Yani, dünyanın en zengin adamlarından Microsoft'un sahibi Bill Gates'in çocukları olmaları. Herkes onların, babaları hayata gözlerini yumduğu anda 45 milyar dolar 60 katrilyon 210 trilyon lira olarak tahmin edilen servetin varisleri olacaklarını sanıyor. 
   
   Kalan kısmı vakfa 
   AMA durum çok farklı. Gates kardeşlerin o kadar da gıpta edilecek bir tarafı yok. Bill Gates kısa süre önce, 3 çocuğuna sadece 10 milyon dolar 13 trilyon 380 milyar lira bırakacağını, servetinin geri kalan kısmının, eşiyle birlikte kurduğu Bill Melinda Gates Vakfı tarafından hayır işlerine harcanacağını açıkladı. Bu radikal kararın gerekçesini Gates şöyle açıkladı 
   
   Çok para sağlıklı değil 
   "ÇOCUKLARIMIN bu derece çok parayla hayata başlamasını istemiyorum. Milyarlarca dolara sahip olarak büyümelerinin sağlıklı olduğunu düşünmüyorum. Jennifer, John ve Adelle'in hayatlarında 'Bill Gates'in varisleri' olarak değil, kendi çabalarıyla kurdukları şirketlerin patronları olarak anılmasını, bir başarı öyküsü yazmasını istiyorum." 
   
   Hayır işlerine daha çok ayırdı    SERVETİNİN neredeyse tamamını hayır işleri için harcayacağını beyan eden Gates, kurduğu vakıfla şimdiye kadar 300 milyon dolardan fazla parayı sağlık alanında çalışan organizasyonlara bağışladı. 300 milyon dolardan fazla para da yoksul aile çocuklarının eğitimi için harcandı. Kuzeybatı Pasifik'te halk için yapılan projelere de 54 milyon dolardan fazla, özel projeler ve yıllık bağışlar için de 29 milyon dolardan fazla para harcandı. Gates, 38 milyon dolar harcayarak Standford Üniversitesi'nde bir bilgisayar enstitüsü kurdu. 
   
   O, 14 yaşında başlamıştı    49 yaşındaki işadamı, Seattle'da avukat bir babayla öğretmen bir annenin çocuğu olarak doğmuş. Daha lise yıllarında bilgisayara ilgi duyan Gates, yazdığı programlarla eğitim masraflarını karşılamaya başlamış. Henüz 14 yaşındayken Bill ve hayatının diğer kısmında da çalışma arkadaşı olacağı Paul Allen, şehir trafik sistemini düzenlemek için bir program yazıp 20 bin dolar kazanmış. İki arkadaş, bu parayla kurduğu şirketle bugünkü Microsoft'un temellerini atmış. 
   
   
</TEXT>
</DOC>
