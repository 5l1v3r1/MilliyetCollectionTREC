<DOC>
<DOCNO> 230847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/yazar/guclu.html </URL>
<DATE> 2004/04/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Güle güle Sakıp Ağa 
</HEADLINE>
<TEXT>

   
   Böylesine yaşam dolu birisinin aramızdan ansızın çekip gitmesine alışmak gerçekten kolay değil. Geride kalanlara sabır diliyoruz. 
   Sakıp Ağa, günlerdir hemen her yönü ile anılıyor. Görebildiğim kadarı ile tek eleştireni yok. Sağlığında da yoktu. Çünkü öylesine özverili ve candandı ki karşısındakini kırması mümkün değildi. 
   Son bir yıl içerisinde kendisini iki kez Genç Bakış'a konuk ettik. İlki Koç Üniversitesi'nde, ikincisi ise Sabancı Üniversitesi'nde idi. Koç'tayken, Koç ailesi, Koç Grubu ve Koç Üniversitesi için söyledikleri, kendi ailesini, yakınlarını, üniversitesini kıskandıracak boyutlardaydı. Öylesine içtendi ki şov yapıyor diyenler bile daha sonra kendisinden özür diledi. 
   Eğitimi, bilimi, gençleri çok seviyordu. Onlar adına yapılan her etkinliğin içerisinde olmak istiyordu. Rahmetli Vehbi Bey ile bu noktada öylesine ortak özellikler taşıyorlardı ki bu benzerlik söz konusu edildiğinde, ben bu özellikleri ondan gaptım demeyi bir borç biliyordu. 
   Müthiş enerjisi vardı. Gece yarılarına kadar süren programlarda ekran başındakiler çoktan uykuya dalarken, gençler gözlerini ovuştururken, o, durun bakalım daha gonuşacak çok şey var diyerek program sonrasında da saatlerce gençlerle birlikte oluyordu. 
   Çalışın, çalışın, daha çok çalışın. Öğrencilerden birisi, sanki bir şarkı ister gibi, Sabancı'dan kendisi için bu sözleri bir kez daha tekrarlamasını isteğinde hiç gocunmadan ve hiç bozulmadan defalarca tekrar etti. 
   Programlarda çok renkli görüntüleri vardı. Onlardan bir bölümünü yarın akşam yeniden sizlerle paylaşacağız. Semra Özal ile Özal'ı anarken, Sakıp Bey'i de rahmetle hatırlayacağız. O her yönü ile örnek bir kişiliğe sahipti. Şimdi arkasından söylenenleri ve yapılanları görse, amma da abartınız be ağam. Daha yapacak o kadar çok şey vardı ki derdi. Huzur içerisinde yatsın... 
   
   Reklam arası program    Hafta sonu bir grup arkadaş, bir araya geldik. Söz televizyonlardan açılınca hemen herkesin odaklandığı nokta reklamlar oldu. Belli ki herkese gına gelmiş. Ağız tadı ile televizyon izleyemiyoruz diye yakındılar. Haksız da sayılmazlar. 40, 50 dakikalık programların içerisine her biri 10 ile 20 dakika arasında değişen 4 reklam kuşağı koyarsanız ne filmin tadı kalıyor ne de programın. 
   Reklamlar yüzünden program saatleri de kaydıkça kayıyor. 21'de başlayacak denilen program 22'de, 24'te başlayacak denilen de gece 01'den önce başlayamıyor. 
   Bu çarpık gidişat nedeni ile ne reklamlar izleniyor ne de programlar. Üstüne üstlük reklamlara karşı bir tepki oluşmaya başladı. Reklam verenler bunun farkında mı bilmiyorum. Ama bu kafa ile gidilirse yakında ne reklam izleyen kalır ne de televizyon izleyen. 
   Reklamların bu kadar çokluğu rekabetten kaynaklanıyormuş. Bazı kanallar öylesine fiyat kırmış ki, diğerleri de uymak zorunda kalmış. Peki RTÜK ne yapıyor O da bizim gibi olanı biteni izlemekle yetiniyor. 
   Yayıncılığın da bir kuralları olmalı. Her şeyden önce de izleyiciye saygı. Bir programın ilan edilen saatte yayımlanmamasından daha büyük saygısızlık ne olabilir ki .. 
   İlgili tüm tarafların, bu konuyu soğukkanlı bir şekilde bir kez daha değerlendirmelerinde yarar var. Bindikleri dalı kestiklerinin ne zaman farkına varacaklar .. 
   
      
   
   
</TEXT>
</DOC>
