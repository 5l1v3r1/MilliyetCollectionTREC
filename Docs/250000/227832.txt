<DOC>
<DOCNO> 227832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/yazar/guclu.html </URL>
<DATE> 2004/04/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Görmeyenlerin okuma aşkı 
</HEADLINE>
<TEXT>

   
   İçinde bulunduğumuz hafta, Kütüphaneciler Haftası. Değişik etkiliklerle kutlanıyor. Beni en çok etkileyen görme özürlülerin okuma konusunda gösterdikleri gayret oldu. Beyazıt Devlet Kütüphanesi'nin bu konuda gerçekleştirdiği samimi çabalar, gerçekten takdire şayan. 
   Çalışmalarını yerinde görmek için iki kez ziyaretlerine gittim. Beklentilerini, isteklerini ve hayallerini uzun uzadıya dinleme olanağı buldum. Bazen ben anlattım onlar sordu. Bazen de onlar anlattı ben dinledim. Gözleri görmese de duyguları, hissettikleri ve hissettirdikleri ile içimizden birileri. Hatta bu konuda birçoğumuzdan çok daha duyarlılar. 
   İçlerinde mastır ve doktora yapanlar da vardı. Dünyada olup bitenleri, entelektüel boyutun çok üzerinde izleyenler de. Görmeden yaşamak çok zor. Konuşurken bir an için gözlerimi kapatıp, hissettiklerini hissetmeye çalıştım. Pek çoğu, içerisinde bulunduğu durumu çoktan aşmış. Kimileri de yeni yeni kabullenip kendine yol arıyor. Dostane bir ortam ve büyük hayalleri vardı. Umarım gerçekleştirirler. Bu konuda hemen herkesin katkısına ihtiyaçları var. Yakılan her mum, yeni bir görmezin dünyasını aydınlatacaktır. 
   Adını ne koyarsanız koyun. Nasıl ifade ederseniz edin onlar için fark etmiyor. Kimileri görme özürlü diyor kimileri de görmeyen ya da kör. Bu onların hiç umurunda değil. 
   Sayılarının ne kadar olduğu konusunda ne Türkiye'de ne de dünyada resmi bir istatistik yok. Ama Dünya Sağlık Örgütü'nün verilerine göre her 10 kişiden birinin özürlü olduğu kabul ediliyor. Bu oran Türkiye'ye uyarlandığında 7 milyon özürlünün yaşadığı varsayılıyor. Çeşitli özür grupları içerisindeki görme engellilerin sayısının ise bir milyonu aşkın olduğu ifade ediliyor. 
   Çok yaygın olmasa da görme özürlülere yönelik teknolojik altyapı Türkiye'de de mevcut. Görmeyenlere yönelik en yaygın öğrenme yöntemi, seslendirilmiş kitaplar. Gönüllülerin okuduğu kitaplar sayesinde bilgilerine bilgi katıyorlar. Kabartma harflerden oluşan yayın çeşitliliği de giderek artıyor. Çeşitli programlar sayesinde internetten yararlananların sayısı da her geçen gün çoğalıyormuş. 
   Beyazıt Devlet Kütüphanesi'ndeki ilgili bölüm, 12 yıl önce 50 milyon liralık bir destekle kurulmuş. Zaman zaman unutulsa da zaman zaman kaynak, ödenek yetersizliği nedeni ile durma noktasına gelse de bugün bazı duyarlı yöneticilerin ve sivil toplum örgütlerinin katkıları ile çalışmalarını yoğun bir şekilde sürdürüyor. 
   Benzer çalışmalar Ankara ve İzmir'de de sürdürülüyormuş. İzmir'de görmeyenlere çok sayıda yayın üretecek bir matbaa için kollar sıvanmış. 
   Benim kendilerine önerim, hayatın içerisine daha fazla nasıl girebileceklerine yönelik proje hazırlamaları oldu. Nasıl farklı meslekler kazanabilirler ve edindikleri bu mesleği nasıl hayata geçirebilirler Bir ay sonra bunları konuşacağız. Eminim ortaya çok sayıda proje çıkacak. Nerede, nasıl yapılabilecekleri konusunda da sadece devletten değil, toplumun her kesiminden destek isteyeceğiz. 
   Okumaya, öğrenmeye, meslek kazanmaya ve toplumda saygın bir statü kazanmaya öylesine istekliler ki eminim başaracaklardır. 
   Beyazıt Devlet Kütüphanesi'ne 0212. 522 31 67 nolu telefondan ulaşabilirsiniz. 
   Kütüphaneciler Haftası'nda tüm kütüphanecilerin özellikle de okul kütüphanecilerinin gayretlerini canı gönülden kutlarım. Özürlülere hizmet verenler gibi onlar da görevlerini canla başla yapıyorlar. Keşke herkes onlar kadar işlerinin hakkını verebilse. 
   
      
   
   
</TEXT>
</DOC>
