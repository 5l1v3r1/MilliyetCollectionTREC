<DOC>
<DOCNO> 208763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun09.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Diana'nın öldüğü kaza nasıl oldu .. Tanık anlatıyor... 
</HEADLINE>
<TEXT>

     Galler Prensesi Diana'nın hayatını kaybettiği Paris'teki trafik kazasının tanığı Muhammed Medcahdi 29 , prensesin bulunduğu Mercedes marka otomobilin kontrolünü kaybettiğini söyledi. 
     Cezayir asıllı Medcahdi, Daily Mail gazetesine yaptığı açıklama, kaza olmadan önce aracıyla Pont D'Alma tünelinde prensesin bulunduğu aracın hemen önünde seyretmekte olduğunu belirterek, sürücülüğünü Henri Paul'ün yaptığı aracın kontrolden çıktığını gördüğünü anlattı. 
     Gazete, Medcahdi'nin daha önce Fransız makamlarına verdiği ifadenin İngiltere'deki soruşturmayı yürüten polis yetkililerine verileceğini yazdı. 
     Medcahdi, kaza sırasında Prenses Diana'nın aracının büyük bir hızla kendi aracının üzerine doğru geldiğini, ondan kurtulmak için gaza daha çok bastığını söyledi. Medcahdi, ''Daha sonra otomobilin, tünelin beton duvarına çarptığını gördük'' dedi. Medcahdi, ''Korkunç bir gürültüydü bu, sanki bomba patladı. Aracın çarpmasıyla ortaya çıkan gürültü dakikalarca tünelin içinde çınladı'' diye konuştu. 
     Kaza sırasında tünelde bir başka araç ya da paparazzilerin bulunmadığını belirten Medcahdi, ''Trajik bir kazaydı ve kimsenin de olayda bir rolü yoktu'' dedi. 
     Fransızların yaptığı soruşturmada, sürücü Henri Paul'ün yola çıkmadan önce alkolle bazı ilaçları birlikte aldığı için aracın kontrolünü kaybettiği ve kazaya yol açtığı sonucuna varılmıştı. 
     
</TEXT>
</DOC>
