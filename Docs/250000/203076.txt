<DOC>
<DOCNO> 203076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur33.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ATM dolandırıcılarına dikkat .. 
</HEADLINE>
<TEXT>

     Bostancı'daki bir bankanın ATM'sinde, dolandırıcılar tarafından yerleştirilen ve kartları sıkıştırarak geri verilmesini engelleyen alet bulundu. 
     Alınan bilgiye göre, Kocayol caddesindeki bir bankanın ATM'sini müşterilerin şikayeti üzerine kontrol eden banka yetkilileri, cihazın kart girişi bölümünde yabancı bir cisim fark edince polise ihbarda bulundu. 
     İlgili bankanın Güvenlik Servisi elemanları ile polis tarafından açılan ATM'nin içinden, dolandırıcılar tarafından yerleştirildiği anlaşılan bir alet çıktı. 
     Banka yetkilileri, ATM'nin kart giriş bölümüne yerleştirilen plastikten yapılma aletin, kartları sıkıştırarak geri verilmesini engellediğini belirterek, aleti yerleştiren dolandırıcıların yardım etme bahanesiyle gelerek kartı sıkışan müşterilerin şifrelerini öğrendiklerini söyledi. 
     Yetkililer, kartını kaptıran müşterilerin uzaklaşmasından sonra dolandırıcıların ATM'den hesaptaki paraları çekerek kaçtıklarına işaret etti. Yetkililer, müşterilerin hiç kimseye şifrelerini söylememeleri gerektiğini hatırlattı. 
     
</TEXT>
</DOC>
