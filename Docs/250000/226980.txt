<DOC>
<DOCNO> 226980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur13.html </URL>
<DATE> 2004/03/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Altınşehir'de yangın 
</HEADLINE>
<TEXT>

     İçinde yanıcı ve parlayıcı maddeler bulunan bir depoda çıkan yangın, itfaiye ekiplerince söndürüldü. İstanbul Büyükşehir Belediyesi Yanıcı, Parlayıcı ve Kimyevi Depolar Müdürlüğü'nün deposunda, saat 13.40 sıralarında yangın çıktı. 
     Altınşehir Kayabaşı Köyü yolu üzerinde bulunan İstanbul Büyükşehir Belediyesi Yanıcı, Parlayıcı ve Kimyevi Depolar Müdürlüğü'ne bağlı bir depodaki tiner tanklarından birinde patlama meydana geldi. 
     Patlamanın ardından çıkan yangına, Kocasinan, Bakırköy, Sefaköy, Bağcılar, Gaziosmanpaşa ve Şişli itfaiye ekipleri müdahale etti. 
     Olay yerine, olası yaralanmalara karşı tedbir olarak ambulanslar da sevk edildi. 
     İtfaiye ekiplerinin müdahaleleri sonucu, öncelikle diğer kimyasal madde tanklarına sıçraması engellenen yangın daha sonra söndürüldü. 
     Bu arada, meydana gelen patlama sırasında bir kişinin hafif şekilde yaralandığı öğrenildi. 
     
</TEXT>
</DOC>
