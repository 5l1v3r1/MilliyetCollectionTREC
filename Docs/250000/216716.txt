<DOC>
<DOCNO> 216716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/yazar/yilmaz.html </URL>
<DATE> 2004/02/21/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Şahinkaya da Topbaş yemeğinde 
</HEADLINE>
<TEXT>

   
   İstanbul adaylığı eş, dost, ağabey gibi sıfatlara sığacak bir durum değil. Geniş kesimlerin onayı ve desteği gerekiyor. Bunu en iyi değerlendiren AKP aday adayı Beyoğlu Belediye Başkanı Kadir Topbaş. Topbaş, bir süreden beri çeşitli sivil toplum örgütleri, akademik çevreler ve iş dünyası ile ortak projeler yürütüyor. 
   Bunlar içinde ilk gözümü çarpan Koç Grubu'nun, Tofaş Bayi ve eski GS yöneticilerinden Ergun Gürsoy ile yürüttüğü Beyoğlu Müzesi projesi. Odakule'nin yanında inşa edilecek Beyoğlu Müzesi, Koç'un sanat ve kültüre olan duyarlılığını şehirin göbeğine taşıyacak. 
   Kadir Topbaş, Beyoğlu'nda yalnızca derslik açığını gidermek değil, aynı zamanda da kolej düzeyinde eğitim verebilecek bir okula da imza atıyor. Pazartesi günü Hasköy'de temeli atılacak lisenin finansmanını Finansbank sağlıyor. 
   İstanbul'da turizmde gelişme beklentisine sektör sahip çıkıyor. Turizmcilerin kurduğu Eminönü Platformu'nun geçtiğimiz gün düzenlenen toplantısına çağrılan tek İstanbul aday adayı Kadir Topbaş olmuştu. Bundan geriye gidersek Turizm ve Otelciler Birliği TÜROB da, Topbaş'ın konuşmacı olarak katıldığı bir öğlen yemeği vermişti. Topbaş için verilen yemekler salonlarla sınırlı değil. Özel ofislerde de destek yemekleri düzenleniyor. 
   Önceki akşam armatör Mecit Çetinkaya'nın Üsküdar'daki ofisinde de seçili bir grup, Topbaş ile bir araya geldi. Bunlar içinde en ilgi çeken isim Hava Kuvvetleri Eski Komutanı emekli Orgeneral Tahsin Şahinkaya'ydı. Yemekte Galatasaray Spor Kulübü eski başkanlarından Mehmet Cansun da yer aldı. Cansun'un dostu Mesut Yılmaz ile yakınlığından dolayı ANAP Genel Başkanı Nesrin Nas'ın adayını destekleme lüksünü koruyor mu, onu da bilmiyoruz. 
   Yine yemeğe dönersem, Motorola'nın eski genel müdürü Adnan Paksoy, Baycan Cikletleri'nin sahibi Ertan Acar, Kinetix'in sahibi Mehmet Büyükekşi, Sarkuysan Ticaret Müdürü Yavuz Akın, Torunlar Gıda Sanayi'nin sahibi Aziz Torun'un da içinde olduğu 25 kişi bir masa etrafında toplandılar. 
   Beyoğlu'nun açıklanan belediye başkan adayı Ahmet Nisbah Demircan ise farklı bir durum. 
   Neden farklı Çünkü ilçelere ve beldelere gelindiğinde AKP, eş, dost, teşkilat gibi baskılardan kendini kurtaramıyor. Demircan ismine kamuoyu aşina. Babası Ali Rıza Demircan, Süleymaniye Cami eski imamı bir ilahiyatçı. Ali Rıza Demircan'ın ünü yazdığı "İslama göre cinsel hayat" kitabından geliyor. Kitap İslami çevrelerde tartışma yaratmış, aralarındaki polemik TV ekranlarına taşınmıştı. 
   Umre ve haç organizasyonları yapan bir turizm şirketi sahibi de olan Ahmet Demircan İstanbul AKP il örgütünden yerel yönetimlere aday gösterilen iki isimden biri. Demircan'ın gönlü Sarıyer'den yanaydı, olmadı. Başbakan Tayyip Erdoğan'ın gönlü Demircan'ı açıkta bırakmaya razı gelmedi, sürpriz yaparak Beyoğlu'na koydu. AKP çevresi Erdoğan'ın, İmam Hatip eğitimi sırasında Demircan ailesinden destek gördüğünü biliyor. Ailenin aslında en renkli siması Dündar Kılıç ekolünden bir "kabadayı" Sultan Demircan. Yiğeninden çıkan kurşunla öldürüyor. 
   Dost işi adaylıklarda gözümü çarpan bir başka isim ise, avukatı Hayati Yazıcı'nın bürosunda, Erdoğan'ın davalarına bakan bir başka avukat, Nevzat Er Eminönü'nden aday gösterildi. 
   Kadınlara gelince... Onlar umduklarını bulamadılar. Yalnızca iki beldede kadın aday açıklandı. AKP'nin adaylarına bakıldığında RP'de birlikte siyaset yaptığı ekibin ağırlığı hissediliyor. Bu da siyaseti zapt - ı rap altına almak isteyen güçlerin gözünden kaçmıyor. Belediyeler, Meclis'e benzemiyor. Bakanların listesi, Cumhurbaşkanı Ahmet Necdet Sezer'in veto ihtimaline göre hazırlanıyordu, başkanların "sicilini" kim kontrol edecek Halk. Seçim sonuçları, AKP'nin siyasi yelpazedeki yerinin de onayı anlamına gelecek. 
   
      
   
</TEXT>
</DOC>
