<DOC>
<DOCNO> 217278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/dunya/adun.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Duvar savaşları 
</HEADLINE>
<TEXT>

   Lahey'deki Uluslararası Adalet Divanı, İsrail'in Batı Şeria'da Filistinli teröristlere karşı inşa ettiği 'güvenlik duvarı'nı tartışmak üzere toplanırken, propaganda savaşı zirveye çıktı 
      DIŞ HABERLER SERVİSİ 

   
   Hollanda'nın Lahey kentindeki Birleşmiş Milletler BM Uluslararası Adalet Divanı, İsrail'in Batı Şeria'da inşa ettiği 740 km. uzunluğundaki "güvenlik duvarı"nın yasal olup olmadığını dün görüşmeye başladı. "Duvarın intihar eylemcilerini İsrail'den uzak tutmak için inşa edildiğini" söyleyen ve konunun Adalet Divanı ile ilgisi olmadığını iddia eden İsrail, 3 gün sürecek oturumları boykot ederken, Filistin tarafı 15 yargıçtan oluşan divan heyetine hitaben, "duvarın Batı Şeria'da yaşayan Filistinlileri tecrit etmek amacıyla inşa edildiği" görüşünü savundu. Gerek Filistin'de, gerekse Lahey'de düzenlenen gösteriler duruşmanın içeriğini gölgeledi. İsrailli ve Filistinli yetkililerin karşılıklı açıklamalarıyla topyek n bir propaganda savaşı yaşandı. 
   
   Otobüs enkazı Lahey'de 
   Dünkü oturumda söz alan Filistin'in BM Temsilcisi Nasır Kidva, divan heyetine, İsrail'in inşa etmeye başladığı duvarı tamamladığı takdirde Filistinlilere, Batı Şeria'nın yalnızca yarısının kalacağını söyledi. 
   İsrail hükümetinin Lahey'e gönderdiği, geçen ocakta intihar saldırısına hedef olan otobüsün enkazı mahkeme binası önünde sergilendi. Mahkeme binasının önünde duvar karşıtlarıyla İsrail hükümetinin organize ettiği duvar yanlılarının karşılıklı gösterilerinin bugün ve yarın da sürmesi bekleniyor. 
   Filistin'in birçok kentindeyse inşaata karşı çıkan binlerce Filistinli, gösteriler düzenledi. Filistin lideri Yaser Arafat'ın gösteri çağrısının ardından okullar dahil kamu kurumları tatil edildi. 
   Öte yandan ABD yönetimi Uluslararası Adalet Divanı'ndan duvar konusunda görüş beyan etmemesini istedi. ABD Dışişleri Bakanlığı Hukuk Danışmanı William Taft, Mahkeme'ye gönderdiği yazıda, duvarın meşruiyeti konusunda görüş beyan etmenin Ortadoğu barış sürecini baltalayacağı ve kurumu siyasileştireceği iddiasında bulundu. 
   
   FİLİSTİN Duvar ilhaka teşebbüs 
   Filistin tarafı, İsrail'in 1967'de ele geçirdiği toprakların işgal altında olduğu ve uluslararası yasalara göre ilhak edilemeyeceği görüşünde. Filistinliler, bu bölgede ve özellikle Filistinlilerin gelecekte başkent olarak gördüğü Doğu Kudüs'ün çevresinde bir duvar inşasının ilhaka teşebbüs anlamı taşıdığını ve bu bölgelerde yaşayan Filistinlileri günlük haklarından mahrum bıraktığını düşünüyor. Filistin Başbakanı Ahmed Kurey, Batı Şeria engelini Filistinlileri kantonlara bölecek bir "ayrımcılık duvarı" diye tanımladı. Kurey, duvarın iki devletli çözümü ve bağımsız bir Filistin devletinin kurulmasını da tehlikeye düşürdüğünü söylüyor. Filistinliler, duvarın binlerce kişinin işine ve okuluna erişimini engelleyeceğini de vurguluyor. 
   
   İSRAİL 'Çit', terörizme karşı 
   İsrail, 1967'de ele geçirdiği bölgenin işgal altında olduğunu reddediyor. İsrail görüşüne göre, 1967'ye kadar Batı Şeria'nın kontrolü Ürdün'deydi. Ancak Ürdün buradan çekilince bölgenin statüsü belirsizleşti. Yapıyı bir "çit" olarak tanımlayan İsrail, duvarın siyasi hiçbir anlamı olmadığını, sadece güvenlik amacıyla inşa edildiğini söylüyor. İsrail Dışişleri Bakanlığı'ndan konuyla ilgili yapılan bir açıklamada, "Ne yazık ki Filistinliler, konuları doğrudan görüşmelerle çözmek yerine, İsrail'e karşı uluslararası arenada sinik bir siyasi manevraya girişti" denilmişti. Önceki gün Kudüs'te bir otobüse düzenlenen ve 8 kişinin ölümüne yol açan intihar saldırısının ardından İsrail Dışişleri Bakanı Silvan Şalom da, "çitin terörizme karşı bir zorunluluk olduğunu" söylemişti. 
   
   
   
</TEXT>
</DOC>
