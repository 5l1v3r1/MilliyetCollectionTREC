<DOC>
<DOCNO> 217797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur13.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırgan Ahmet Çakar'a çiçekle yaklaştı... 
</HEADLINE>
<TEXT>

     Eski FİFA hakemlerinden Ahmet Çakar'ı silahla yaralayan saldırganın, elindeki bir buket çiçekle Çakar'a yaklaşıp, yakın mesafeden ateş ettiği belirlendi. 
     AA muhabirinin aldığı bilgiye göre, polis, Profilo Alışveriş Merkezi'nin alt tarafındaki Mecidiyeköy Sağlık Ocağı yakınında TV yorumcusu ve eski FİFA hakemi Dr. Ahmet Çakar'a yönelik düzenlenen silahlı saldırının ardından görgü tanıklarının bilgisine başvurdu. 
     Buna göre, 34 VD 5102 plakalı otomobiliyle doktorluk yaptığı Mecidiyeköy Sağlık Ocağı'na gelen Çakar'ın yanına, araçtan inmek üzereyken elinde bir buket çiçek olan bir kişi yaklaştı. 
     Çakar'a bir metre kadar yaklaşan bu kişi, daha sonra tabancasını çekerek 3 el ateş etti. 
     Göbek ve bacağından 2 kurşun yarası aldığı görülen Çakar, hemen hastaneye kaldırıldı. Saldırgan ise elindeki çiçeği yakındaki bir çöp tenekesine atarak kaçtı. 
     Polisin olay yerinde yaptığı incelemelerde, 9 milimetre çapında 3 adet boş kovan bulundu. 
     Görgü tanıkları, saldırgan ile Çakar arasında olay sırasında herhangi bir konuşma geçmediğini bildirdiler. 
     Polis, olaydan sonra kaldırıldığı Avrupa Florence Nightingale Hastanesi'nde ameliyata alınan Çakar'ın henüz ifadesine başvuramadı. 
     
</TEXT>
</DOC>
