<DOC>
<DOCNO> 205870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonyas11.html </URL>
<DATE> 2004/12/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Daha iyi baba olmanın yolları... 
</HEADLINE>
<TEXT>

     Milli Eğitim Bakanlığı ve Anne Çocuk Vakfı işbirliğiyle yürütülen ''Babalara Destek Programı'' BADEP kapsamında belirlenen pilot iller arasında yer alan Manisa'da, babalara ''daha iyi bir baba olmanın yolları'' öğretiliyor. 
     Milli Eğitim Bakanlığı Çıraklık ve Yaygın Eğitim Genel Müdürlüğü Özel Eğitim Rehberlik ve Danışma Hizmetleri Genel Müdürlüğü ile Anne Çocuk Eğitimi Vakfı AÇEV işbirliğiyle yürütülen programa, 2-10 yaş grubunda çocuğu olan her baba katılabiliyor. 
     Babalara haftada bir gün 4 saat süreyle rehberlik öğretmenleri tarafından ''babanın çocuk eğitimindeki rolü ve önemi, kendisinden beklenenler'' gibi konularda bilgi verilecek kursların, 13 hafta süreceği bildirildi. 
     Programın ülke genelinde uygulamasına ışık tutmak amacıyla belirlenen pilot iller arasında yer alan Manisa'da, 30 babanın katılımıyla ilk kurs düzenlendi. 
     Saruhanbey İlköğretim Okulu'nda gerçekleştirilen ilk derste, rehberlik öğretmeni Ramazan Yıldırım, babalara slayt gösterimi eşliğinde ''Babanın çocuğa etkisi, toplumun, eşin ve çocuğun babadan bekledikleri'' konularını anlattı. 
     
     DERSE VALİ DE KATILDI 
     Alacakları eğitimle daha iyi baba olmayı hedefleyen babaların heyecanına, Manisa Valisi Orhan Işın da katıldı. 
     İlk dersi, eşi Aysel Işın ile izleyen Vali Işın, artık çocukların yetiştirilme tarzının değiştiğini ifade ederek, şöyle konuştu 
     ''Artık zaman değişti. Çocuğun babasına korkarak değil, inanarak saygı duyması lazım. Bu kurslara, tüm babalarımızın katılımını bekliyoruz. Kurslarımıza katılmak isteyen babalar, Halk Eğitim Merkezleri'mize müracaat etmeleri halinde, uygun olan gün ve saatlerde rehber öğretmenler tarafından belirlenen okullarda eğitim alacaktır.'' 
     
</TEXT>
</DOC>
