<DOC>
<DOCNO> 244757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy23.html </URL>
<DATE> 2004/06/02/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Şahin "Başbakan'ın 4 sermaye şirketinde ortaklık payı bulunmaktadır" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Başbakan Recep Tayyip Erdoğan'ın 4 sermaye şirketinde ortaklığı bulunduğunu bildirdi. 
     CHP Diyarbakır Milletvekili Mesut Değer'in soru önergesini Başbakan adına cevaplandıran Şahin, Erdoğan'ın ortaklığı bulunan 4 şirketteki sermaye payının nominal olarak 37 milyar, 60 milyar, 600 milyon ve 12 milyar lira, ortaklık pay oranının ise her birinde yüzde 12 olduğunu kaydetti. 
     Başbakan'ın ortak olduğu şirketlerin de sırasıyla Ülker mamullerinden çikolata, bisküvi, gofret gibi ürünlerin dağıtımı ve pazarlaması, Ülker mamullerinden yağ, süt, peynir ve yoğurt gibi ürünlerin dağıtım ve pazarlaması dallarında faaliyette bulunduğunu anlatan Şahin, diğer iki şirketten birinin güvenlik, mutfak ve tamir-bakım gibi alanlarda sosyal hizmet verdiğini, ötekinin ise Ülker mamullerinden Cola Turka'nın dağıtım ve pazarlamasını yaptığını belirtti. 
     Bu şirketler dolayısıyla Başbakan'ın ücret geliri elde etmediğini, şirketlerin yetkili kurullarının kar dağıtımı yapmadığını bildiren Şahin, ayrıca konut ve işyerinden dolayı herhangi bir kira geliri bulunmadığını da dile getirdi. 
     
</TEXT>
</DOC>
