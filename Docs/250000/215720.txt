<DOC>
<DOCNO> 215720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko21.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa hafif kayıpla birinci seansı tamamladı 
</HEADLINE>
<TEXT>

     Türkiye'nin bu yıl sonunda AB'den tam üyelik müzakerelerine başlama tarihi alabilmesi için kritik görülen Kıbrıs sorununun çözümü için Ada'da yapılacak görüşmeleri bekleyen borsada, endeks sabah seansında dar aralıkta dalgalanma sonrası hafif kayıpla kapandı. 
     Seansta en yüksek 19,525.63 puanı gören İMKB-100 Endeksi kapanışta 19,279.17 puan ile dünün 45.32 puan veya yüzde 0.23 altındaydı. Endeks dün yüzde 1.71 artmıştı. 
     Endeks, seans içinde en düşük 19,170.18, en yüksek 19,525.63 puanı gördü. 
     İşlem hacmi ise 458.47 trilyon lira ile dün sabahki 731.34 trilyon liraya göre yüzde 37.3 azaldı. 
     1. seansta işlem gören toplam 289 hisse senedinden 107'si değer kazanırken, 107 hisse senedi de değer kaybetti, 75 hissenin fiyatında değişiklik olmadı. 
     Seansta, Doğan Holding, Yapı Kredi Bankası, İş Bankası C , Turkcell ve Sabancı Holding en yoğun işlem gören hisseler oldu. 
     Uzmanlar, Kıbrıs müzakereleri başlayana kadar piyasanın yatay bir bant içinde hareket etme eğiliminde olacağını belirterek, ciddi bir nakit çıkışı gündeme gelmedikçe endeksin 19,000 seviyesini korunmaya çalışacağını kaydediyor. 
     Piyasada bekleme eğilimi için 19.000 - 19.700 puan aralığı öngörülüyor. 
     
</TEXT>
</DOC>
