<DOC>
<DOCNO> 216677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/spor/spo02.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli bekleyiş 
</HEADLINE>
<TEXT>

   Fenerbahçe yönetimi, uyarıya rağmen federasyona yerli bir kaleci antrenör bildirimi yapmadı. Eğer bir hafta içinde de isim verilmezse, işlem yapılarak, yaptırımlar devreye girebilecek 
      YUSUF KOBAL 

   
   Immel çalıştırıyor 
   SEZON başından bu yana kaleci antrenörünü Futbol Federasyonu'na bildirmeyen Fenerbahçe'ye ihtar gelmişti. Immel'in bu görevi sürdürmesi, yabancı olduğu için de kendisine izin verilmemesi üzerine zor durumda kalan yönetim, bu uyarıya rağmen, federasyona halen bir yerli kaleci antrenörü ismi iletmedi. Bu konuda somut bir adım atılmaması halinde, federasyonun işlem yapabileceği bildirildi. 
   
   Faturası ağır 
   YÖNETMELİKTE ihtarın ardından yaptırım olarak Sarı-Lacivertli kulübü sırasıyla para cezası verilmesi, puan silinmesi ve küme düşürülmesi tehlikesi bekliyor. Altyapıda kaleci antrenörü olan Yavuz Şimşek, resmi olarak A takımda çalışmaması nedeniyle, federasyondan üç yıla kadar meslekten men cezası çıkabileceği endişesiyle diplomasını kulübe vermekten kaçınıyor. 
   
   Daum sıkıntılı    Derdi eksikler 
   SARI - Lacivertli ekip, deplasmandaki Gaziantepspor maçının hazırlıklarını dün basına kapalı yaptığı tek çalışma ile sürdürdü. Teknik Direktör Christoph Daum'u, özellikle defans bölgesindeki eksiklikler düşündürüyor. Ali Güneş'in cezalı, İsmail'in de formsuz oluşu nedeniyle sıkıntı yaşayan Alman hoca, uzun süredir maç oynamayan Fatih'in de verim sağlayıp, sağlayamayacağı konusunda endişe taşıyor. 
   
   Arayış sürüyor 
   PETKOV'U yabancı kontenjan engeline takıldığı için sol kanatta kullanamayan Daum, İsmail'in yetersizliği nedeniyle Kemal ve Ümit gibi oyuncuları da bu bölgede deneyip, alternatifleri artırmaya çalışıyor. Alman hoca, sol kanatta forma giyecek isim konusundaki kararını maç günü verecek. Ancak Ümit'in daha şanslı olduğu bildirilirken, cezalı Ali Güneş'in yerine de Fatih'in görev yapması bekleniyor. 
   
   Çifte beklenti    İSVİÇRE'YE ikinci kez giderek kontrolden geçen Servet, kasığındaki ağrıların sona ermesi için adeta dua ediyor. Dr.Baumann tarafından iğne tedavisi uygulanan genç oyuncuya, sorunun sürmesi halinde küçük bir operasyon yapılacak. Fenerbahçe'ye küsmesinin mümkün olmadığını tekrarlayan Servet, "Bir an önce iyileşip, hocamın bana görev vermesini bekleyeceğim" dedi. 
   
   Pavyon tamam    KADIKÖY'DEKİ Kenan Evren Lisesi'nin arsası içinde yer alan tarihi eser konumundaki Leyla Hanım Pavyonu'nu kulübe kazandırmaya çalışan Fenerbahçe hedefine ulaştı. Yöneticilerin, Kültür Bakanlığı ve İstanbul Büyükşehir Belediyesi ile yaptıkları temaslar olumlu sonuç verdi. Böylece alış veriş merkezi ve otopark inşaatı için engel kalmadı. 
   
   Antep iddialı    GAZİANTEPSPOR Başkanı Celal Doğan, Fenerbahçe karşısında galibiyete yakın tarafın kendileri olduğunu ileri sürdü, "İbre bizden yana" dedi. Teknik Direktör Nurullah Sağlam, tüm hesapları galibiyet üzerine kurarken, "Hedefimiz üç puan" diye konuştu. Afrika Kupası'ndan sakat dönen Jaziri'nin oynaması için takımda seferberlik ilan edildi. 
   
   Taziye ziyareti    FENERBAHÇELİ oyunculardan Kaptan Ümit Özat, Fatih ve Ali Güneş, Elazığ maçına giderken Kayseri'deki trafik kazasında hayatını yitiren Özcan Tekir'in Kulaksız Mezarlığı'ndaki kabrini ziyaret edip, ailesine başsağlığı dilediler. Kaptan Ümit, Rize maçında giydiği formayı Tekir'in ailesine verirken, futbolcular bir miktar maddi yardımda bulundu. 
   
   
</TEXT>
</DOC>
