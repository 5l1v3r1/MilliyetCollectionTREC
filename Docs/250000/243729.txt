<DOC>
<DOCNO> 243729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/aspo.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan Fransız avı 
</HEADLINE>
<TEXT>


Galatasaray Yönetimi, transfer listesine İnter'de forma giyen Sabri Lamouchi'yi ekledi. Kulübüyle bir yıllık daha sözleşmesi olan yıldız futbolcunun kiralanması gündeme geldi 

HALİL ÖZER 


Yeni bir aday daha 
100. yılın transfer çalışmalarını yoğun bir şekilde sürdüren Galatasaray, rotayı İtalya'ya çevirdi. Sarı - Kırmızılı yönetimin, İnter'de forma giyen Sabri Lamouchi'nin peşine düştüğü açıklandı. Galatasaray, Fransız futbolcunun bir yıllık daha sözleşmesinin olması nedeniyle kiralama formülünü gündeme getirerek, İtalyan kulübüne ilk teklifini yaptı. 

Karkouri umudu 
PARİS Saint Germain'de forma giyen Faslı Karkouri için de pazarlıkların sürdüğü öğrenildi. Sarı - Kırmızılı kulüpten yıllık 1 milyon 600 bin dolar talep eden 28 yaşındaki oyuncudan indirim yapmasının istendiği bildirildi. Karkouri'nin bonservisinin elinde olması nedeniyle bu rakamda direndiği ve kesin kararını bir iki gün içinde vereceği vurgulandı. 

Hagi sahada 
TEKNİK Direktör Hagi, Bulgarlar'ın efsane ismi Hristo Stoichkov'un bu gece İspanya'da yapılacak olan jubile maçında forma giyecek. Dünya Karması ile Barcelona'nın karşılaşacağı özel karşılaşma Nou Camp Stadı'nda oynanacak. Rumen teknik adam, karşılaşmanın ardından hemen İstanbul'a dönecek ve yeni sezon hazırlıklarına devam edecek. 

Lamouchi kimdir 
DOĞUM TARİHİ 9.11.1971 
DOĞUM YERİ Fransa 
BOYU 1.75 
KİLOSU 73 
MEVKİİ Orta saha 
OYNADIĞI KULÜPLER Ales B , Auxerre, Monaco, Parma, İnter 


</TEXT>
</DOC>
