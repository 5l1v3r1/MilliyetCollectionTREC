<DOC>
<DOCNO> 244564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur37.html </URL>
<DATE> 2004/06/01/ </DATE>
<TIME> 21.28 </TIME>
<AUTHOR>  </AUTHOR>
<HEADLINE>
Yurttan Kısa Kısa... DSİ çalışanlarının ücret tepkisi... 
</HEADLINE>
<TEXT>

     KESK'e bağlı Enerji Sanayi ve Maden Kamu Emekçileri Sendikası ESM Antalya Şube Başkanı Gülsüm Alioğlu, DSİ çalışanlarının yoksulluk sınırının altında maaş aldığını söyledi. 
     Alioğlu, DSİ 13. Bölge Müdürlüğü önünde toplanan bir grup DSİ çalışanı adına yaptığı açıklamada, Türkiye'de nisan ayına göre yoksulluk sınırının 1 milyar 650 milyon lira olduğunu belirtti. 
     DSİ çalışanlarının 657 sayılı yasa kapsamında değişik kurumlarda çalışan personelden daha düşük ücret aldığını ve mağdur edildiğini ifade eden Alioğlu, ''Diğer kurumlarda çalışan personelin ücretleri değişik fon ve ödemelerle yükseltilirken, DSİ çalışanlarından bu durum esirgenmiştir. Yıllardır çözülmeyen bu durum çalışanların haklı tepkisine yol açmaktadır'' dedi. 
     
     GYTE'DEN BAYMİRZA HAYİT'E FAHRİ DOKTORA UNVANI... 
     Gebze Yüksek Teknoloji Enstitüsü GYTE , Özbekistanlı Türk Tarih Yazarı Baymirza Hayit'e, fahri doktora unvanı verdi. 
     Çayırova Yerleşkesi'ndeki törende konuşan GYTE Rektörü Prof. Dr. Alinur Büyükaksoy, Baymirza Hayit'in Türk dünyası için önemli bir kişi olduğunu söyledi. 
     Enstitü olarak Türk dünyası ile ilişkilere önem verdiklerini ifade eden Büyükaksoy, teknoloji ve araştırma alanlarında ilişkilerin daha da geliştirileceğini kaydetti. 
     Hayit'in yaşam öyküsünün anlatıldığı sinevizyon gösterisinin ardından Büyükaksoy, Hayit'e fahri doktora unvanını vererek cüppesini giydirdi. 
     Felçli olduğu için görevlilerin yardımıyla ayağa kalkabilen Hayit, mutlu ve gururlu olduğunu ifade ederek GYTE'ye teşekkür etti. 
     Törene, AK Parti İstanbul Milletvekili Nevzat Yalçıntaş ve Türk Dünyası Araştırmaları Vakfı Genel Başkanı Turan Yazgan da katıldı. 
     
     EDİRNE BELEDİYESİ'NDEN REFÜJ DÜZENLEMESİ... 
     Edirne Belediye Başkanı Hamdi Sedefçi, kent içi yolların bakım çalışmalarını sürdürdüklerini belirtti. 
     Sedefçi, yaptığı açıklamada, 21-27 Haziran tarihlerinde yapılacak ''643. Tarihi Kırkpınar Yağlı Güreşleri ve Kültür Etkinlikleri Haftası'' öncesi kent içinde yol çalışmasına ağırlık verdiklerini belirtti. 
     Belediye ekiplerinin Kıyık Semti'nde asfaltlama çalışması yaptıklarını ifade eden Sedefçi, ''Anayolda 50 santimetre olan refüj yüksekliği yeni düzenlemeyle 30 santimetreye indiriliyor. Şimdilik Ayşekadın Balta Otel ile Eski Cami kavşağı arasını tamamlayacağız. Refüj çalışması 15 günde tamamlanacak'' dedi. 
     
     MALATYA MEFRUŞAT KURSU SONA ERDİ 
     Milli Eğitim Müdürlüğü ile Malatya Belediyesi Fuarcılık Şirketi tarafından ortaklaşa düzenlenen ''Mefruşat Kursu''nda başarılı olan 90 kursiyere sertifikaları verildi. 
     Sertifikaların verilmesinden sonra kursiyerler tarafından Belediye İş Hanı'nda düzenlenen serginin açılışı yapıldı. 
     Halk Eğitim Merkezi Başkanı Salih Aydın, serginin açılışında yaptığı konuşmada, kurslardaki hedefin insanların hem boş zamanlarını en iyi şekilde değerlendirmeleri, hem de bir meslek sahibi olmalarına aracılık etmek olduğunu bildirdi. 
     
     3. ALSANCAK ŞENLİĞİ... 
     Konak Belediyesi'nin koordinasyonunda bu yıl üçüncüsü gerçekleştirilen Alsancak Şenliği'ne katkıda bulunan kişi ve kuruluşlara plaket ve belgeleri törenle verildi. 
     Konak Belediye Başkanı Muzaffer Tunçağ, törende, sivil toplum kuruluşları, sanatçılar ve Kıbrıs Şehitleri Caddesi'ndeki esnafların katkılarıyla gerçekleştirilen şenliğin başarıyla tamamlandığını söyledi. Şenliğin organizasyonunda örnek bir katılım ve birliktelik sağlandığını belirten Tunçağ, tüm emeği geçenlere teşekkür etti. 
     Törende, şenliğin gerçekleştirilmesinde katkıda bulunanlara teşekkür belgeleri verildi. 
     
     BAŞARILI SSK PERSONELİNE ÖDÜL 
     Isparta SSK Şube Müdürlüğü'nde görev yapan personel, yeni çıkan kanun ve yönetmeliklerle ilgili eğitim sonunda yapılacak sınavı kazanırsa ikramiyeyle ödüllendirilecek. 
     SSK Şube Müdürü M. Salih İlhan, yaptığı açıklamada, yönetmelik ve tüzüklerde meydana gelen değişiklikler nedeniyle SSK Şube Müdürlüğü çalışanlarının eğitimden geçirileceğini söyledi. 
     Eğitim sonunda, personelin sınava tabi tutulacağını belirten İlhan, sınavı kazanamayan personelin tekrar eğitimden geçirileceğini, başarılı olanın ise ikramiyeyle ödüllendirileceğini kaydetti. 
     
     MANİSA'DA TOPLU NİKAH... 
     İl Sosyal Hizmetler Müdürlüğü'ne bağlı Toplum Merkezi'ne başvuran 25 çiftin, ''Manisa'da Resmi Nikahsız Çift Kalmasın'' kampanyası çerçevesinde nikahları kıyıldı. 
     Fatih Nikah Salonu'nda, Nüfus ve Vatandaşlık İşleri Müdürü Mustafa Alan'ın nikahını kıydığı ilk çift olan Mehmet Vefa Yakut ile Şennur Gezici'nin şahitliğini, Vali Yardımcısı Sait Topoğlu ile Manisa Belediye Başkanı Bülent Kar yaptı. 
     Toplum Merkezi Müdürü Nail Gelgeç, İl Nüfus ve Vatandaşlık İşleri Müdürlüğü, İl Sağlık Müdürlüğü, Sosyal Yardımlaşma ve Dayanışma Vakfı işbirliğiyle kampanya çerçevesinde, bugüne kadar 522 çiftin nikahlarının kıyıldığını söyledi. 
     
     ISPARTA'DA YANGIN KULELERİNDE GÖZETLEME İŞLEMİ BAŞLADI 
     Isparta Orman Bölge Müdürlüğü Koruma Şube Müdürü Alaaddin Yetiş, ormanlık alanlarda en fazla 1 Haziran-31 Ekim tarihlerinde yangın çıktığını söyledi. 
     Yetiş, yaptığı açıklamada, yangın olma olasılığının arttığı bu dönemde, Sütçüler bölgesinde 4, Bucak işletmesinde 5, Eğirdir işletmesinde 1 ve Burdur işletmesinde 1 yangın kulesinin fiilen gözetleme işlemine başladığını ifade etti. 
     Hava durumuna göre ilerleyen günlerde diğer yangın ekiplerinin de kulelerde görev yapmaya başlayacağını vurgulayan Yetiş, ''Yangın sezonunda Orman Bölge Müdürlüğü sorumluluk alanı içerisinde yaklaşık 415 civarında orman işçisi çalışacak. Amacımız her yıl olduğu gibi bu yıl da yangın sezonunu en az yangınla kapatmak'' dedi. 
     
     D.Ü'DE ''TÜBİTAK ULUSAL GENÇ ARAŞTIRMA KARİYER 
     GELİŞTİRME PROGRAMI'' TOPLANTISI YAPILACAK Diyarbakır'da ''TÜBİTAK Ulusal Genç Araştırmacı Kariyer Geliştirme Programı'' konulu toplantı düzenlenecek. 
     Dicle Üniversitesi'nce D.Ü 3 Haziran'da gerçekleştirilecek toplantıya, Türkiye Bilimsel ve Teknik Araştırmalar Kurumu TÜBİTAK Başkan Yardımcısı Prof. Dr Yavuz Oruç konuşmacı olarak katılacağı bildirildi. 
     
     SAMANDAĞ'DA ÇEVRE TEMİZLİK KAMPANYASI 
     Hatay'ın Samandağ İlçesi Kaymakamlığı'nca, sahil şeridinde çevre temizlik kampanyası düzenleneceği bildirildi. 
     Samandağ Kaymakamlığı'ndan yapılan yazılı açıklamaya göre, 4 Haziran Cuma günü ilçe sahilinde gerçekleştirilecek kampanyanın, kamu kurum ve kuruluşları, sivil toplum örgütleri ve gönüllülerin katılımıyla yapılacağı belirtildi. 
     Açıklamada, 1993 yılında turizm bölgesi ilan edilen ilçenin, 14 kilometre uzunluk ve ortalama 100 metre genişlikteki sahilinde, deniz canlıları için koruma alanlarının yer aldığı, ancak bu alanda kirlilik nedeniyle çevre sorunları yaşandığı ifade edildi. 
     
     FETHİYE RESSAMLAR DERNEĞİ KARMA SERGİSİ 
     Fethiye Ressamlar Derneği üyeleri, 1. Karma Sergisi'ni açtı. 
     Fethiye Ressamlar Derneği Başkanı İlhan Özdilek, sergide öğrenci, doktor ve asker gibi çeşitli gruplardan resim sanatıyla ilgilenen kişilerin eserlerinin yer aldığını söyledi. 
     Özdilek, ''Sergide 13 yaşından 70 yaşına kadar çeşitli yaş ve meslek gruplarından insanların eserleri var. Bu, sergiyi diğer alışageldiğimiz sergilerden farklı kılıyor. Amacımız bu dernek aracılığıyla Fethiye'de resim yapmak isteyen ve yetenekli olan insanları bir araya getirmek'' dedi. 
     Fethiye Kaymakamı Hasan Karakaş, resim sanatına ilgi duyanların derneğe müracaat etmelerini isteyerek, ''Buraya gelenler hem eğitim alıyorlar, hem de okullarına hazırlanıyorlar'' dedi. 
     Fethiye Kültür Müdürlüğü salonundaki sergide, 30 ressamın 130 eseri yer alıyor. 
     
</TEXT>
</DOC>
