<DOC>
<DOCNO> 205840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur28.html </URL>
<DATE> 2004/12/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Cinayet sanığından hakime Cezalandırılmak istiyorum 
</HEADLINE>
<TEXT>

     Adana'da, parkta uyurken tekme attığı gerekçesiyle bir kişiyi bıçaklayarak öldürdüğü iddia edilen sanık, mahkeme heyetinden cezalandırılmasını istedi. 
     Adana 5. Ağır Ceza Mahkemesi'ndeki duruşmada, tutuklu sanık Serkan Şimşek 26 hazır bulundu. 
     Sanık Serkan Şimşek, parkta uyuduğu sırada Sinan Tuğal'ın 35 kendisini tekme atarak uyandırdığını ve aralarında tartışma çıktığını söyledi. Sinan Tuğal'ın bıçak zoruyla parasını da aldığını öne süren Serkan Şimşek, ''Ben de cebimdeki bıçağı çıkardım. Bana saldırdığı sırada kendimi korumak amacıyla bıçağı rasgele salladım. Yaralayamadığımı düşünerek oradan kaçtım'' dedi. 
     Sanık Serkan Şimşek, ailesinin duruşmalara neden gelmediğini soran mahkeme başkanına, annesi ve babasının öldüğünü, karısının da depremde hayatını kaybettiğini söyledi. 
     Mahkeme kararıyla istenilen nüfüs kayıtlarında aile fertlerinin yaşadığı görülen sanık Serkan Şimşek, ifadesini şöyle sürdürdü 
     ''Ben onları öldü biliyorum. Nüfus kayıtlarından düşmemiş olabilir. Cenazeleri toprağa verildi. Babaannemin baktığı oğlumu ise nüfusa kaydettirmedim. Ben cezalandırılmak istiyorum. Cezamı öğrenirsem iyi olur. Yine de takdiri mahkeme heyetine bırakıyorum.'' Mahkeme heyeti, dosyadaki eksiklerin tamamlanması ve tanıkların dinlenmesi amacıyla duruşmayı erteledi. 
     
</TEXT>
</DOC>
