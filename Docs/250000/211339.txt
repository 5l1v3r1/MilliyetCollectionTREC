<DOC>
<DOCNO> 211339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/ekonomi/eko03.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom ihalesinde 'teklif' yöntemi 
</HEADLINE>
<TEXT>

   Özelleştirme İdaresi Başkanı Metin Kilci, Türk Telekom ihalesinde finansal bağlayıcılığı olmayan teklifler alıp görüşme sürecini başlatacaklarını söyledi 
      EKONOMİ SERVİSİ 
   
   Özelleştirme İdaresi Başkanı Metin Kilci, Türk Telekom ihalesinde katılımcılardan finansman olarak bağlayıcı olmayan ancak bedeli olan bir teklif alınacağını söyledi. 
   Kilci, İstanbul Ticaret Odası'nda düzenlenen ve kötü hava koşulları nedeniyle sadece 35 kişinin katıldığı "Türkiye'de Geçmişten Bugüne Özelleştirme" konulu toplantıda şöyle konuştu 
   "Yatırımcı nasıl bir Türk Telekom istiyor, biz nasıl bir Türk Telekom verebiliriz, bunun hazırlığı içerisindeyiz. Yatırımcı içinde ne olduğunu bilmediği bir mal için yüksek miktarda teminat yatırarak büyük bir teklif verip daha sonra pişman olsun istemiyoruz." 
   Kilci, " Telekom'da öncelikle ilgili yatırımcılardan ilgilerini ifade eden ancak finansal bağlayıcılığı olmayan teklifler alacağız. Bunun ardından ilgili firmalarla birebir görüşme sürecine başlayacağız ve diğer detayları bunun üzerine inşaa edeceğiz" dedi. 
   
   '2004'ten umutluyum' 
   2004 yılından umutlu olduğunu, kapsamı genişletmeyip portföydeki kuruluşların satılacağını da dile getiren Kilci, Tüpraş'ta değer tartışmasına taraf olmayı uygun bulmadığını söyledi. 
   Petkim'de 30 Ocak'a kadar teklif alınacağını belirten Kilci, Tekel konusunda da, "Satış stratejisini baştan değerlendirip, yeniden ihaleye hazırlayacağız" dedi. 
   
   
</TEXT>
</DOC>
