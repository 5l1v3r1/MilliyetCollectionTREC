<DOC>
<DOCNO> 213364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo36.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor İç saha fobisi Samsunspor maçında bitecek... 
</HEADLINE>
<TEXT>

     Denizlispor Kulübü Başkanı Zafer Katrancı, ''iç saha fobisi''ne Samsunspor maçında son vereceklerini söyledi. 
     Birinci Süper Lig'de deplasmanda en çok puan toplayan ikinci takım olduklarını, ancak aynı başarıyı kendi sahalarında gösteremediklerini kaydeden Katrancı, ''Bu durum giderek fobiye dönüştü. Futbolcularla yaptığımız toplantıda 'buna bir son verin' dedik. Onlar da son derece istekli ve kararlı. İç saha fobisini Samsunspor karşısında 3 puan alarak bitireceğiz'' dedi. 
     Denizli'deki maçlarda sürpriz şekilde puan kayıplarına uğramaları nedeniyle daha üst sıralarda bulunma avantajını kaçırdıklarını kaydeden Katrancı, Samsunspor karşılaşmasının bu açıdan bir dönüm noktası olduğunu söyledi. 
     Denizlispor'da kart cezalısı Ersen Martin ve sakatlığı bulunan Mustafa Keçeli bu hafta oynayamayacak. 

     
</TEXT>
</DOC>
