<DOC>
<DOCNO> 211124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/guncel/gun01.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu telefonlar mı hayat kurtarıyor 
</HEADLINE>
<TEXT>

   Geçen perşembe tipi nedeniyle otobanda mahsur kalanlar, bir umut SOS telefonlarına yöneldi. Ne var ki hiçbiri çalışmıyordu... 
      Ömer Erbil 
   
   İstanbul'da geçtiğimiz perşembe günü yaşanan beyaz afetten en çok etkilenen yerlerden biri İstanbul-Edirne TEM otoyoluydu. Otobanda kilometrelerce uzunluğunda kuyruklar oluştu. Öyle ki araçlarında donma tehlikesi geçirenler oldu. Zor durumda kalanlar kendilerine en yakın SOS acil yardım telefonlarına başvurdu. Ancak telefonlar çalışmıyordu. Çalışanlara da cevap veren yoktu. 
   SOS telefonlarının ne derece işe yaradığını araştırmak için Mahmutbey gişelerden Edirne istikametine girdik. İlk olarak Karasu viyadüğü öncesi 446 numaralı SOS telefonuna ulaştık. Bu mevkide cep telefonları çekmiyor. Önce kapağı kaldırıyoruz. Üç buton var. İlkyardım, polis ve arıza. 
   
   Tam 20 dakika bekledik 
   Kullanma talimatı şöyle diyor "Kapağı kaldırın. İhtiyacınıza uygun düğmeye basın. 'Bekle' ışığı yanınca kapağı kapatın. Görevlinin sesini duyuncaya kadar bekleyin. Sağ alt köşedeki mikrofona doğru konuşun." Önce "ilkyardım" butonuna basıyoruz. Ancak buton çalışmıyor. Sonra "polis" butonuna basıyoruz. Bir sinyal sesi geliyor ve bekleyin lambası yanıyor. Aradan 20 dakika geçiyor. Ne arayan var, ne soran. "Arıza" butonu da çalışmayınca yola devam ediyoruz. 
   2 kilometre sonra 444 numaralı SOS telefonunu görüyoruz. Hiç bir buton çalışmıyor. Belki bir sonraki çalışır umuduyla 2 kilometre daha ilerliyoruz. 442 numaralı SOS telefonu. Burada da sadece polis butonu çalışıyor. Ancak yine yanıt yok. Bu kontrol kilometrelerce devam etmesine rağmen sonuç değişmiyor. 
   Silivri'den İstanbul yönüne geri dönüyoruz. Kontrol ettiğimiz SOS telefonlarının hiç biri çalışmıyor. 
   
   
</TEXT>
</DOC>
