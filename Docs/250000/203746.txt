<DOC>
<DOCNO> 203746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo14.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de 1 numaralı gündem transfer... 
</HEADLINE>
<TEXT>

     Kadrosunu güçlendirmek amacıyla transfer çalışmalarına erken başlayan Fenerbahçe'nin, ligin ikinci yarısına çok sayıda değişiklik yaparak girmesi bekleniyor. 
     Brezilyalı futbolcu Marcio Ferreira Nobre'nin transferiyle yabancı oyuncu sayısını 7'ye çıkaran Fenerbahçe, bu ülkeden bir oyuncu daha transfer edip, Ortega'yı da geri getirirse sayı 9 olacak. Gelişmeler bu yönde gerçekleşirse sarı-lacivertliler bir yabancı oyuncusunu göndermek zorunda kalacak. 
     Forvet transferini gerçekleştiren yönetim kurulunun transfer gündemindeki en önemli meseleyi orta sahaya alınacak bir oyuncu ve Ortega'nın dönüp dönmeyeceği konuları oluşturuyor. 
     Başkan Aziz Yıldırım'ın takımda görmek istediğini açıkladığı Ortega'nın durumunun kısa zaman içerisinde açıklığa kavuşması bekleniyor. 
     Teknik direktör Christoph Daum'un, takımdaki bazı yerli oyuncular konusunda ne yönde karar vereceği de merak konusu. 
     İlk yarıda sadece iki maçta son dakikalarda şans bulan, son haftalarda ise kadro oluşturmak konusunda sıkıntı yaşanmasına rağmen takımda düşünülmeyen Alper'in durumu belirsiz. 
     
</TEXT>
</DOC>
