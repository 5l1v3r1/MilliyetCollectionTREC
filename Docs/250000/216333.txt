<DOC>
<DOCNO> 216333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur17.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'ın en uzun seçimi... 259. turda sonuç alındı... 
</HEADLINE>
<TEXT>

     Yargıtay'ın yaklaşık bir yıldır devam eden 8. Ceza Dairesi Başkanlığı seçimi bugün sonuçlandı. Başkanlığa 259. turda aynı daire üyesi Zeki Aslan seçildi. 
     Yargıtay Genel Kurulu'nda geçen yıl 26 Mart'ta başlayan seçimlerde bugün sonuç alındı. Seçimlerin bugün yapılan 5. turunda salt çoğunluk olan 126 üyenin oyunu alan 8. Ceza Dairesi Üyesi Zeki Aslan Başkanlığa seçildi. Diğer aday Yargıtay 2. Ceza Dairesi Üyesi Yusuf Kenan Doğan 71 oy aldı. Seçimde 17 oy boş çıkarken, 14 oy da geçersiz sayıldı. 
     Yargıtay 8. Ceza Dairesi Başkanlığı geçen yıl 20 Mart'ta Naci Ünver'in yaş haddinden emekliye ayrılmasıyla boşalmıştı. Başkanlığa seçilen Aslan dışında Doğan ve aynı daire üyesi Serpil Çetinkol'un da aday olduğu seçimlerde sonuç alınamaması üzerine Yargıtay Kanunu'nda değişiklik yapılmıştı. Yapılan değişiklik ile her 5 tur sonucunda seçilen olmaması halinde, yeni adayların da başvurusuyla 5'li turların devam etmesi öngörülmüştü. 
     Bu süreçte, bu 3 adayın dışında bir kez Yargıtay 3. Ceza Dairesi Üyesi Muhittin Mıhçak aday olmuş, ancak o da yeterli oyu alamayınca daha sonraki turlarda adaylığını koymamıştı. 
     
     ''SEÇİM SÜRECİNDE ÇOK YIPRANDIM'' 
     Aslan, seçimin ardından yargı muhabirlerine yaptığı açıklamada, seçimin çok uzun sürdüğünü, ancak her işin bir olgunlaşma süreci bulunduğunu söyledi. Yargıya en iyi şekilde hizmet edeceğine inandığını dile getiren Aslan, ''Ülkenin değişik yörelerinde değişik görevlerde bulundum. Bu görevi de en iyi şekilde yapacağıma inanıyorum'' dedi. 
     Aslan, Anayasa'da yer alan ve Yargıtay'ın herhangi bir dairesine başkan seçilmek için salt çoğunluk oyu arayan hükmün değiştirilmesine gerek bulunup bulunmadığı yönündeki soru üzerine bu seçimlerin çok uzadığını, ancak bazı kuralların uzun yıllar yaşanan deneyimlerin sonucu getirildiğini söyledi. Bu seçim sürecinde en fazla yıpranan kişilerin başında kendisinin geldiğini ifade eden Aslan, ''Ancak buna rağmen Anayasa'daki seçilebilmek için gerekli olan salt çoğunluğa ilişkin hükmün değiştirilmemesi gerektiğine inanıyorum'' dedi. 
     Bir başka soru üzerine Aslan, seçim sürecinde psikolojik yönden inişli-çıkışlı dönemler yaşadığını ancak adaylıktan çekilmeyi de düşünmediğini sözlerine ekledi. 
     
     ÖZGEÇMİŞ 
     Yargıtay 8. Ceza Dairesi Başkanlığı'na seçilen Zeki Aslan, 1944 yılında Denizli'nin Çivril ilçesinde doğdu. Ankara Üniversitesi Hukuk Fakültesi'nden 1967 yılında mezun olan Aslan, Aydın hakim adayı olarak mesleğe başladı. Aslan sırasıyla Çatalzeytin, Feke, Tavas, Mardin Cumhuriyet Savcılığı Diyarbakır Sıkıyönetim Savcılığı, Konya Cumhuriyet Savcılığı, Malatya DGM Cumhuriyet Başsavcılığı ve Balıkesir Cumhuriyet Başsavcılığı görevlerinde bulundu. 
     1995 yılında Yargıtay üyeliğine seçilen Aslan, evli ve 3 çocuk babası. 
     
</TEXT>
</DOC>
