<DOC>
<DOCNO> 240666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun32.html </URL>
<DATE> 2004/05/17/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Rice Türkiye Müslümanların demokrasiyi istediğine en iyi örnektir 
</HEADLINE>
<TEXT>

     ABD Ulusal Güvenlik Danışmanı Condoleezza Rice, Türkiye'nin, Müslümanların demokrasiyi isteyip istemediklerini soranlara en iyi örneği teşkil ettiğini söyledi. 
     Rice, Alman 1. televizyonu ARD'de yayımlanan ''Sabine Christiansen'' adlı programda yaptığı konuşmada, Türkiye'nin demokrasi ile İslam dünyası arasında köprü oluşturabilecek bir konumda olduğunu belirterek, ''Bu, Türkiye'nin AB üyeliği yolunda olduğu bir dönemde çok güzel bir mesaj. Türkiye, Müslümanların demokrasiyi isteyip istemediklerini soranlara en iyi örnektir'' dedi. 
     NATO zirvesinin İstanbul'da yapılacağını hatırlatan Rice, şunları söyledi 
     ''Bazen, 50 yıldan bu yana NATO'ya üye olan ülkelerin, bir diktatörlükte yaşamanın ne kadar kötü bir şey olduğunu ve ittifakın halkların diktatörlüklerden kurtarılmaları için ne kadar önemli olduğunu unuttuklarını düşünüyorum. Yeni üyelerimiz bize bunu hatırlatıyorlar. İstanbul'daki zirvede Afganistan ve Irak konularını da ele alacağız. NATO'nun bu ülkelerde etkili rol oynaması çok önemli.'' ABD Ulusal Güvenlik Danışmanı Rice, gazetecilere yaptığı bir açıklamadaysa Türkiye'nin, bölgesinde önemli bir faktör olduğunu, bu nedenle AB içinde yerini almasının da önemli olduğunu söyledi. 
     
</TEXT>
</DOC>
