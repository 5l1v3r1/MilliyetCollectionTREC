<DOC>
<DOCNO> 214306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo14.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat Meşalesi'ni taşıma yarışması düzenlenecek 
</HEADLINE>
<TEXT>

     Samsung Electronics, 2004 Atina Olimpiyat Oyunları öncesi, 6 Temmuz'da İstanbul'dan da geçecek Olimpiyat Meşalesi Koşusu'nda meşaleyi taşıyacak 10 kişiyi yarışmayla seçecek. 
     Organizasyonun tanıtımı amacıyla Samsung Electronics Genel Müdür Yardımcısı Duke Park ile firma pazarlama müdürü Cenk Sönmezsoy ve pazarlama müdür yardımcısı Azra Kertmelioğlu, Swissotel'de basın toplantısı düzenledi. 
     2004 Atina Olimpiyat Oyunları'nın resmi kablosuz iletişim sponsoru Samsung firması, İstanbul'dan da geçecek Olimpiyat Meşalesi Koşusu için yarışmayla 10 taşıyıcı belirleyecek. Meşale taşıyıcılarının, olimpiyat ruhunu yansıtan, barışçı, uzlaştırıcı, birleştirici, ilham veren, tek başına fark yaratan, pozitif, zorluklara meydan okuyan ve insana değer veren, topluma katkıda bulunan kişiler arasından seçileceği bildirildi. 
     ''Türkiye'nin gururları'' adı verilen yarışmaya katılmak isteyenlerin 29 Şubat'a dek, kendileri veya tanıdıkları birinin ''gurur hikayeleri''ni ''www.samsung.com.tr olimpiyat'' internet adresine veya Samsung Olimpiyat Meşalesi Koşusu'nun 0212 336 04 numaralı telefon hattına iletebilecekleri bildirildi. 
     2 Mart'ta toplanacak yarışma jürisinin yapacağı değerlendirmeye göre 10 asil, 10 da yedek olmak üzere en yüksek puanı alan 20 kişinin koşuya katılmak üzere sağlık kontrolüne ve Türkiye Milli Olimpiyat Komitesi'nin TMOK onayına girmesine hak kazanacağı duyuruldu. Katılımcıların 6 Temmuz itibariyle 14 ya da 14 yaşından büyük olmaları gerektiği kaydedildi. 
     
     ÜNLÜLER DE TAŞIYACAK 
     Olimpiyat Meşalesi Koşusu'nda Samsung firmasının toplam 25 kişiye taşımacılık görevi vereceği, yarışmayla seçilecek 10 kişinin yanı sıra, 10 kişinin sanat ve spor çevresinden ünlülerin olacağı, kalan 5 kişiyi ise firma üst düzey yetkililerinin oluşturacağı bildirildi. 
     Koşuda meşaleyi taşıyacak 10 ünlü isim arasında şimdiye dek katılması kesinleşen tek ismin Hülya Avşar olduğu bildirildi. 
     
     OLİMPİYAT MEŞALESİ KOŞUSU 
     4 Haziran'da Avustralya'nın Sydney kentinden start alacak 2004 Atina Olimpiyat Oyunları Olimpiyat Meşalesi Koşusu, olimpiyat halkalarının temsil ettiği 5 kıtada, 26 ülkede, aralarında İstanbul'un da bulunduğu toplam 34 kenti kapsayacak. 
     Olimpiyat Meşalesi İstanbul'da yaklaşık 50 kilometrelik bir yol üzerinde taşınacak. Ataköy Olimpiyatevi önünden verilecek startla başlayacak İstanbul koşusunda Sultanahmet, Boğaziçi Köprüsü, Bağdat Caddesi'ni dolaştıktan sonra Taksim Meydanı'nda sona erecek. 
     Koşu rotasına, 2012 Olimpiyat Oyunları'na adaylığını koyan İstanbul'un tanıtımı amacıyla Sultanahmet Meydanı, Ayasofya, Topkapı Sarayı, Kız Kulesi, Boğaziçi Köprüsü gibi tarihi ve kültürel mekanların da dahil edildiği kaydedildi. 
     
</TEXT>
</DOC>
