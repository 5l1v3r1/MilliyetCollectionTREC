<DOC>
<DOCNO> 236748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonyas03.html </URL>
<DATE> 2004/05/02/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Dikkat İnternette yeni virüs... 
</HEADLINE>
<TEXT>

     İnternette Sasser adında yeni bir virüsün yayılmaya başladığı ve kısa sürede milyonlarca bilgisayarı etkilediği bildirildi. 
     Antivirüs yazılımı üreten Fin firması F-Secure yetkililerinden Mikko Hyppoenen, yaptığı açıklamada, ''worm'' türü Sasser virüsünün diğer birçok virüsün aksine elektronik posta yoluyla bulaşmadığını, ''kurbanlarını rastgele seçtiğini'' söyledi. 
     Virüsün bulaştığı bilgisayarı kapattığı, yeniden açtığı ve bunu birçok kez tekrarladığını belirten Hyppoenen, bilgisayarı kullanmayı engellese de virüsün zararsız olduğunu ifade etti. 
     ''Blaster'' virüsünün geçen yıl ağustos ayında milyonlarca bilgisayarı etkilediğini belirten Hyppoenen, Sasser'in daha fazla bilgisayara bulaşabileceğini söyledi. 
     Antivirüs üreticisi Amerikan firması Symantec'e göre, 15.872 byte boyutundaki virüs, Windows 2000, Windows Server 2003 ve Windows XP işletim sistemi kullanılan bilgisayarlara ''saldırıyor''. 
     Sasser virüsü, Linux, McIntosh, Novell Netware, OS 2, UNIX, Windows 95, Windows 98, Windows Me ve Windows NT sistemleri kullanılan bilgisayarları etkilemiyor. 
     Sasser'in Microfost yazılımlarındaki bir güvenlik açığından faydalandığını belirten uzmanlar, virüsün bu açığı tespit ettiği bilgisayarlara rastgele saldırdığını söylediler. 
     Amerikan Panda Software firmasına göre, virüsten en çok etkilenen ülkeler arasında Estonya, İsrail, Tayvan, İspanya ve Fransa bulunuyor. 
     Sasser'in ilk olarak dün sabaha karşı, Microsoft'un 18 gün önce çıkardığı son yamayı sistemlerine kurmayan kullanıcıların bilgisayarlarında görüldüğü belirtiliyor. 
     
</TEXT>
</DOC>
