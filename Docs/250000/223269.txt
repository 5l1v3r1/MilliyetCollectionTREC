<DOC>
<DOCNO> 223269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/dunya/dun02.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'u sevmiyoruz 
</HEADLINE>
<TEXT>

   Pew anketine göre, Türk halkının yüzde 72'si Irak Savaşı'na karşıyken, yüzde 67'si de Başkan Bush'a olumsuz bakıyor 
      SEMA EMİROĞLU 

   
   ABD'deki Pew Araştırma Kuruluşu'nun 8 ülkenin yanı sıra Türkiye'de de yaptığı anket, Türkiye'de ABD'nin Irak'ta güç kullanmasına yüzde 72 oranında karşı çıkıldığını gösterdi. 
   Washington merkezli bağımsız araştırma kuruluşunun anketine katılan Türklerin yüzde 64'ü, ABD'nin Ortadoğu petrolünü ele geçirmeyi amaçladığı, yüzde 61'i de Washington'un asıl hedefinin dünyayı kontrol etmek olduğu görüşünü taşıyor. Ankette, ABD Başkanı George W. Bush'un da, Türkiye'de hiç popüler olmadığı ortaya çıktı. Türklerin sadece yüzde 21'i Bush'a olumlu bakarken, ABD başkanı hakkında olumsuz değerlendirme yapanların oranı yüzde 67 olarak belirlendi. 
   Türklerin yüzde 56'sının, ABD'nin teröre karşı mücadele yaklaşımına destek vermediğini ortaya koyan ankete göre, Türklerin yüzde 66'sı, Bush ve Blair'in savaştan önce Irak'ın kitle imha silahları konusunda yalan söylediğini düşünüyor. Anket, Türklerin yüzde 56'sının, Irak Savaşı'nın terörle mücadeleye aslında zarar verdiği düşüncesini taşıdığını da gösterdi. 
   
   Bin Ladin'i de sevmiyoruz 
   Ankette, terörist Usame Bin Ladin'e sempati taşımayan tek Müslüman ülkenin Türkiye olduğu ortaya çıktı. Türklerin sadece yüzde 11'i Bin Ladin hakkında olumlu görüş belirtirken, yüzde 75'lik çoğunluk teröriste karşı çıktı. 
   
   Kerry garanti    ABD'de 3 Kasım'da yapılacak başkanlık seçiminde Cumhuriyetçi George W. Bush'un karşısına çıkacak Demokratik Parti'nin adayı belli oldu. Massachusetts Senatörü John Kerry, önceki gün yapılan Illinois eyaleti ön seçimini rahat bir şekilde kazandı ve kendisini destekleyen delege sayısını partinin resmen adayı olabilmesi için yeterli çoğunluk olan 2.262'ye çıkardı. Böylece Demokratik Parti'nin hazirandaki aday belirleme toplantısı formaliteye dönüştü. Kerry, kampanyası sırasında "ABD'nin yönünü yeniden çizme" temasına ağırlık vereceğini belli etti. 
   
   
   
</TEXT>
</DOC>
