<DOC>
<DOCNO> 212957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur32.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Abidin, Firdevs'i yendi 
</HEADLINE>
<TEXT>

     Manisa'da yapılan deve güreşlerinde Firdevs ve Abidin isimli develerin mücadelesinden Abidin galip çıktı. 
     Manisa Yörükler Derneği tarafından 8 Eylül Stadı'nda düzenlenen deve güreşlerine, Ege ve Marmara bölgelerinden 55 deve katıldı. Güreşleri çok sayıda vatandaş seyretti. 
     Manisa Yörükler Derneği Başkanı Şerif Yurtçular, yaptığı açıklamada, artık geleneksel hale gelen deve güreşlerinin kentte büyük heyecan oluşturduğunu, güreşlerin bundan sonra da devam edeceğini söyledi. 
     Bu arada, televizyonda yayınlanan Pop Star yarışmasının finalistleri Abidin ile Firdevs'in isimlerinin verildiği develerin güreşi de büyük ilgi gördü. Heyecan ve çekişmeye sahne olan güreşi, Abidin kazandı. 
     Güreşlerde en büyük görev ise urgancılara düştü. Urgancılar, güreşler sırasında ayrılmak istemeyen develeri ayırabilmek için çok çaba gösterdi, ancak zaman zaman da develerin altında kalma tehlikesi yaşadı. 
     Ege Bölgesi'nin çeşitli illerinden gelen deve güreşi meraklıları, bir yandan güreşleri izlerken, bir yandan da piknik yaptı. 
     
</TEXT>
</DOC>
