<DOC>
<DOCNO> 233561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo19.html </URL>
<DATE> 2004/04/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Beşiktaş Cordoba'ya güvenimiz tam... 
</HEADLINE>
<TEXT>

     Beşiktaş Kulübü Yönetim Kurulu, bir açıklama yaparak, kaleci Oscar Cordoba'ya duyulan güvenin ''tam'' olduğunu bildirdi. 
     Yapılan yazılı açıklamada, medyada yer alan ve kulüp başkan Serdar Bilgili ile Cordoba arasında yapıldığı iddia edilen görüşme haberlerine değinilerek, ''Başkan Serdar Bilgili'nin ne tarz, ne de konumu gereği Cordoba ile haberdeki gibi bir görüşme yapması düşünülemez'' denildi. 
     Yöneticilerin, görevleri gereği zaman zaman futbolcuların motivasyonunu artırmaya yönelik görüşmeler yaptığı, ancak bu tür bir görüşmenin söz konusu olmadığı ifade edilen açıklamada, '''Cordoba, başarılı maçlarıyla taraftarlarımızın gönlünde taht kurmuş bir futbolcumuzdur. Tüm futbolcularımıza olduğu gibi ona da güvenimiz tamdır'' ifadeleri kullanıldı. 
     Açıklamada, ligde en kritik döneme girilirken takımın motivasyonunu bozabilecek bu tür spekülatif haberlere itibar edilmemesi istendi. 
     
</TEXT>
</DOC>
