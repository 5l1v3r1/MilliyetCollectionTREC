<DOC>
<DOCNO> 233623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur45.html </URL>
<DATE> 2004/04/21/ </DATE>
<TIME> 18.24 </TIME>
<AUTHOR>  </AUTHOR>
<HEADLINE>
CHP, dokunulmazlıkların Anayasa değişikliğinde yer alması için ısrarlı 
</HEADLINE>
<TEXT>

     CHP Merkez Yönetim Kurulu MYK , gündemdeki Anayasa değişikliği paketini değerlendirirken, milletvekili dokunulmazlığı ve yargı bağımsızlığına ilişkin düzenlemelerin de pakette yer alması için ısrarlı olunmasını kararlaştırdı. 
     CHP MYK, Genel Başkan Deniz Baykal'ın başkanlığında toplandı. Basına kapalı olarak gerçekleştirilen toplantı, yaklaşık 4 saat sürdü. 
     Alınan bilgiye göre, toplantıda, gündemdeki Anayasa değişikliği paketi görüşüldü. Konuya ilişkin bir değerlendirme yapan Baykal'ın, pakette milletvekili dokunulmazlığı ve yargı bağımsızlığına ilişkin düzenlemelerin de yer alması konusunda ısrarlı olunmasını vurguladığı öğrenildi. 
     CHP lideri, Avrupa Birliği'ne AB uyum çerçevesinde gündeme getirilen değişiklik önerileriyle ilgili olarak da ''Yanlış anlaşılmalarına meydan vermeyecek bir tavır izlenmesi gerektiğini'' ifade etti. 
     Toplantıda, bazı üyelerin İstanbul milletvekili Yaşar Nuri Öztürk'ün partiden istifasını gündeme getirmek istedikleri, ancak Baykal'ın, ''Bu konuları kapatalım, bunlarla zaman geçirmeyelim. Dışa dönük çalışmalar yapalım'' dediği öğrenildi. 
     Bu arada, İstanbul milletvekili Kemal Derviş'in Abant Platformu tarafından Washington'da düzenlenen toplantıya katılması konusu toplantıda, dolaylı bir şekilde gündeme geldi. CHP Genel Başkan Yardımcısı Cevdet Selvi, Derviş'in gezisinden söz etmedi, ancak milletvekillerinin yurtdışında yapılan toplantılara katılırken, grup yönetiminden izin almaları gerektiğini söyledi. 
     CHP Genel Başkanı Baykal, MYK üyelerine Avrupa Sosyalistleri Partisi PES Kongresi'ne katılmak üzere yarın gideceği Brüksel gezisi ile ilgili de bilgi verdi. 
     
</TEXT>
</DOC>
