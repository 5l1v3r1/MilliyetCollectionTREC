<DOC>
<DOCNO> 209259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun02.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in İsveç Büyükelçisi, müzedeki tabloyu tahrip etti 
</HEADLINE>
<TEXT>

     İsrail'in İsveç Büyükelçisi Zvi Mazel, başkent Stockholm'deki Tarih Müzesi'nde sergilenen bir tabloyu tahrip etti. 
     İsveç radyosunun haberine göre ''Kar Beyazı ve Gerçeğin Deliliği'' adlı tablo, Hanadi Jaradat adlı Filistinli bir intihar eylemcisini tasvir ediyor. Tabloda, Jaradat'ın portresinin bulunduğu bir bot, kan gölünde batıyor. Jaradat'ın, İsrail'in Hayfa kentinde geçen ekimde düzenlediği intihar saldırısında, kendisiyle birlikte 19 kişi ölmüştü. 
     Büyükelçi Mazel, Stockholm'de 26-28 ocak tarihlerinde düzenlenecek olan soykırım karşıtı bir konferans çerçevesinde Tarih Müzesi'nde açılan resim sergisinin konukları arasındaydı. 
     Açılış sırasında bu tabloya bağlı elektrik kablolarını öfkeyle koparan Büyükelçi, bir spot lambasını da resme fırlattı. Büyükelçi Mazel, daha sonra yaptığı açıklamada, ''Bu sanat değil. Zevksizlik örneği. Gerçeklerin açıkça çarpıtılması'' dedi. 
     Müze müdürü Kristian Berg, bu tablonun sergiye konmasının Mazel'in duygularını yaralamış olabileceğini anladığını belirtti, ''Ancak sanat eserini tahrip etmek, kabul edilemez. Gördüğünüz şeyden hoşlanmadıysanız, binayı terk edersiniz'' dedi. 
     
</TEXT>
</DOC>
