<DOC>
<DOCNO> 236393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/ygokce.html </URL>
<DATE> 2004/05/01/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Artık ne yersen ye 
</HEADLINE>
<TEXT>



Kaçan kaçmış, düşen düşmüş... Adanaspor ligi veda etmiş, Beşiktaş'ta Şampiyonlar Ligi'ne Hem şampiyonluğu kaçırmış, hem de "büyük pazarı"... 
Serdar Bilgili'nin olağanüstü kongre kararı alarak yönetim fişini çekmesi de ayrı bir bunalım. 
Lucescu deseniz, o zaten Ocak'tan beri hasta... Anlaşıldı ki, ne kendini tedavi edebilecek ne de Beşiktaş'ı... 
Ligin en acı, en garip, en dramatik maçı dün oynandı işte... Beşiktaş, yedek kulübesini bile dolduramadı. Hedefsizliğin, kaybetmişliğin, hayal kırıklığının, çözülemeyen sorunların yorgunluğu ile Adana sıcağında nafile dolaştı, durdu. 
Adanaspor da öyle... Zoraki, kerhen, gönülsüz top dürtmelerle oynamaya çalıştılar. 
Ama bireysel anlamda transferde kulüp bulma, emek pazarlama konusunda Beşiktaşlılar'dan daha istekliydiler. Ali Asım'ın golü işte bu emek ve istek farkından doğdu. 
Lucescu'nun görev verdiği gençler Sinan ve Ali Cansun, motivasyonu bozuk, organizasyonu kaybolmuş takımın içinde kendilerini gösteremediler. Tümer de maşallah sezon bitiyor hala lider olmayı öğrenemedi. Beşiktaş'ın kanatları ne Okan Koç'la ne de Kaan Dobra ve İbrahim'le verimli bir etkinlik alanı olabildi. Orta alanda Ümit ve Giunti işte öylesine ayaklarına gelen toplara basarak bir şeyler yapmaya çalıştılar. Ama, nafile... 
Lucescu'nun vatandaşı Adrian İlie de oyunu yaşamıyordu, topu istemiyordu. 
Bu maç Beşiktaş'ın kayıplar hanesine yazıldı. Maçı ve üç puanı kaybetmenin ötesinde umutlarını, zevklerini, kazanma duygularını ve dayanışma anlayışını da kaybetmiş, motivasyonsuz bir takım olarak oynadılar. 
Keşke Beşiktaş Jimnastik Kulübü'nün MALİ İŞLER KADROSU oynasaydı bu maçı... Çünkü onlar Hüsnü Güreli'nin babacanlığı ile önümüzdeki üç yılı garantiye almışlar. Onların motivasyonu maçı kazanmaya yeterdi. 



</TEXT>
</DOC>
