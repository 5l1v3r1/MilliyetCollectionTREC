<DOC>
<DOCNO> 237955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas06.html </URL>
<DATE> 2004/05/06/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Dört ayaklı dostlarımız, artık "tabutla" uğurlanacak... 
</HEADLINE>
<TEXT>

     İnsanlara yaşamları boyunca can yoldaşlığı yapan, hayatlarına neşe katan ''dört ayaklı dostlar'', artık son yolculuklarını bir çöp yığının içinde noktalamayacak. Hayvanseverlerin isteğiyle bir veteriner hekim tarafından oluşturulan Başkent'in ilk hayvan mezarlığı Akyurt'ta hizmete girdi. 
     Veteriner hekim Hasan Tahsin Gürhan tarafından oluşturulan Sarmaşık Kedi ve Köpek Mezarlığı, Başkent'in 35 kilometre dışında dört ayaklı dostlara ''ebedi istirahatgah'' olarak tasarlandı. Dört yanı sarmaşıklarla çevrilmesi planlanan mezarlığın ilk ''sakinleri'' ise iki köpek ve bir kedi... 
     Mezarının başına mezartaşı da konulan ''Lucky'', 12 yaşında ölürken, ''gözüyaşlı'' sahibi onu hayvan mezarlığına defnetti. Kanserden ölen ''Beyaz'' ile ''Tekir'' adlı kedi de hayvan mezarlığının diğer iki sakini. 
     Hayvanların mezarlığa ''tabutla'' getirilmesi planlanırken, isteğe göre mezartaşı da yapılacak. Kireçlenerek gömülecek kedi ve köpekleri ziyaret etmek isteyenler için mezarlığa yapılacak dinlenme tesisinin inşaatı da sürüyor. 
     Hayvanların öldükten sonra çöpe veya yol kenarlarına atılıp çevreye mikrop ve hastalık saçmasını da engellemek amacıyla kurulan hayvan mezarlıkları, tüm gelişmiş ülkelerde bulunuyor. 
     
     ''HAYVANSEVERLERDEN ÇOK TALEP VAR'' 
     Veteriner Hekim Gürhan, AA muhabirine yaptığı açıklamada, Kızık Köyü yakınlarındaki mezarlığın belli bir ücret karşılığında kedi ve köpek sahiplerine hizmet vereceğini söyledi. 
     Mezarlık fikrinin bir hayvanseverin talebi doğrultusunda ortaya çıktığını anlatan Gürhan, ''Artık dört ayaklı dostlarımız çöpe atılmayacak, bir mezarlıkları bulunacak. Hayvanları hasta ya da çok yaşlı olanlardan da gelip isimlerini yazdıranlar var. Çok talep alıyoruz'' dedi. 
     Mezarların 5 yıllığına kiralanacağını, daha sonra bu hayvanların yanına başkalarının da gömülebileceğini kaydeden Gürhan, ''Gerçi duyanlar dudak büküyor, gülüyor ama biz dört ayaklı dostlarımızın da birer mezarı olsun istedik'' diye konuştu. 
     
</TEXT>
</DOC>
