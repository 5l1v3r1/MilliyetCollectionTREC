<DOC>
<DOCNO> 220866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/siy06.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, havadan atılacak silahtan korkuyormuş .. 
</HEADLINE>
<TEXT>

   Denktaş, bütün önerilerini reddeden Rumların, Türkiye'den adaya gelen Türklerin 'tehlikeli olacakları' gerekçesiyle geri dönmesini istediğini söyledi 
      SEFA KARAHASAN Lefkoşa 

   
   Kıbrıs sorununun çözümü için Ada'da sürdürülen müzakerelerinin dün yapılan 11. görüşmesinde, güvenlik konusu ele alındı. KKTC Cumhurbaşkanı Rauf Denktaş, Rum Yönetimi'nin, "Türkiye'den Ada'ya gelen yerleşiklerin askeri eğitim aldığı ve havadan kendilerine silah atılması durumunda tehlikeli olacakları" tezini savunduğunu, yerleşiklerin geri dönmesini talep ettiğini belirtti. Türkiye'de Kıbrıs konusunda "büyük bir oyun oynandığını" savunan Denktaş, "Bir kısım basın beni küçük düşürmeye, Türk hükümetini bana öfkelendirmeye çalışıyor" dedi. 
   Denktaş, basın toplantısında, önceki gece 40 sayfalık bir belge sunan Rumların, tarafların statüsü konusunda Annan Planı'nın atıfta bulunduğu İsviçre ve Belçika modellerini reddettiğini, tüm Rumların eski yerlerine dönmeleri konusunda ısrarcı olduğunu söyledi. Rumların KKTC'nin Türkiye'yle yaptığı anlaşmaları kabul etmediğini belirten Denktaş, Türkiye'nin anlaşmayı görmeden garanti vermesi talebini ortaya koyduğunu, kıyılar, havaalanları gibi konuları federal devlete devretmek isteğini kaydetti. Denktaş, "Annan Planı'nı yaşayabilir hale getirmek için yaptığımız tüm önerileri reddettiler. Planda değiştirmedik madde bırakmadılar" dedi. 
   
   'Büyük bir oyun oynanıyor' 
   Rumların, 21 Nisan'ın Yunanistan'daki 1967 darbesinin yıldönümü olduğu gerekçesiyle, bu tarihte yapılması beklenen referandumu, 20 Nisan'a almak istediğini de belirten Denktaş, Yunanistan'daki iktidar değişiminin görüşmeleri etkilemeyeceğini vurguladı. 
   Denktaş, "Türkiye'de Kıbrıs konusunda büyük bir oyun oynanıyor. Maksatlı haberler çıkıyor. Bir kısım basın beni küçük düşürmeye, Türk hükümetini bana öfkelendirmeye çalışıyor. Basın çok acayip bir durumdadır" dedi. 
   
   
   
</TEXT>
</DOC>
