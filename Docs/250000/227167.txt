<DOC>
<DOCNO> 227167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun48.html </URL>
<DATE> 2004/03/31/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
AB Komisyonu kan kaybediyor 
</HEADLINE>
<TEXT>

     AB Komisyonu'nun bölgesel politikalardan sorumlu üyesi Michel Barnier, Fransa'da yeni kurulacak hükümette Dışişleri Bakanı olacağı gerekçesiyle komisyondan ayrılıyor. 
     AB Komisyonu, ''ağır toplarından'' birini daha kaybedeceğini belirtirken, Komisyon Başkanı Romano Prodi, Barnier'in dışişleri bakanı olması veya Brüksel'de kalması olasılıklarının ikisinin de kendisini memnun edeceğini belirtti. 
     Gelecek kasım ayına kadar görevde kalacak AB Komisyonu'nun üyelerinden istihdamdan sorumlu Yunan Anna Diamantopoulou ile ekonomik ve parasal işlerden sorumlu İspanyol Pedro Solbes de geçen haftalarda komisyondan ayrılarak, ülkelerinde siyasi görevler üstlenmişlerdi. 
     AB Komisyonu'nun rekabetten sorumlu üyesi İtalyan Mario Monti'nin de IMF Başkanlığı'na aday gösterilmek üzere Brüksel'deki görevini bırakabileceği bildiriliyor. 
     
</TEXT>
</DOC>
