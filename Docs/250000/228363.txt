<DOC>
<DOCNO> 228363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/spor/spo04.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
1. İstanbul zaferi 
</HEADLINE>
<TEXT>

   Trabzon, İstanbulspor engelini geçti, gözünü İstanbul'daki Galatasaray-Beşiktaş derbisine dikti. Cim-Bom bugün puan alırsa, Karadeniz ekibi ikinci zafere imza atacak, maç fazlasıyla oturduğu, ikincilikte kalacak 
      
   Perdeyi Mehmet açtı 
   TRABZONSPOR, İstanbulspor'u yenip, maç fazlasıyla lig ikinciliğine yükseldi. İstanbulspor'un savunmadaki eksikleri nedeniyle ofansif bir kadroyla sahaya çıkan Bordo - Mavililer'i Boliç ilk dakikalarda biraz zorladı. Ancak 29. dakikada Mehmet Yılmaz, takımını öne geçiren golü attı. İlk yarı 1-0 Karadeniz ekibinin üstünlüğüyle sona ererken, 50'de Somers'in sayısı galibiyeti perçinledi. Trabzonspor şimdi Olimpiyat Stadı'nda yapılacak Galatasaray - Beşiktaş derbisinde, Cim - Bom'un puan alması için dua ediyor. 
   
   Doğan'dan özeleştiri 
   'Böyle olmamalı' 
   İSTANBULSPOR'U net bir skorla yenen Trabzonspor'un Teknik Direktörü Ziya Doğan, bazı taraftarlara sitem etti. Şampiyonlar Ligi'ni kovalayan bir takım olduklarına dikkat çeken Doğan, "Ancak Avni Aker'deki ortam iyi değildi. Böyle olmaması gerekiyor" dedi. Takım halinde istenen kapasiteye ulaşamadıklarını da vurgulayan Ziya Doğan, "Rakibimiz bu açıklarımızı kullanabilirdi" ifadesini kullandı. 
   
   NOTLAR    Tolga iğneyle 
   MİLLİ maçtan hafif sakat dönen, bu nedenle iki gündür antrenmanlara katılamayan Tolga Seyhan dün maç öncesi testten geçti. Genç oyuncu iğneyle İstanbul maçına çıkarıldı. 
   
   Hasılat tepkisi 
   STADIN özel güvenliğini üstlenen şirket, yönetim tarafından tepki gördü. Basın Sözcüsü İbrahim Şahin, "Bu kadar kaçak olmaz. Stadın dolu olduğu maçlarda 200 milyar bekliyoruz, 60 milyar geliyor. Kontrolleri iyice gözden geçireceğiz" dedi. 
   
   Kocaman'ın çilesi 
   UCHE, Faruk, Nuri ve Pinto'nun sakatlıkları nedeniyle kadro kuramayan İstanbulspor'un Teknik Direktörü Aykut Kocaman, PAF takımından takviyeli bir kadroyu sahaya sürdü. Kocaman, "Bu sakatlıklar belimizi büktü" diye konuştu. 
   
   Taraftar savaşı 
   YÖNETİMDEN istedikleri kadar bilet alamayan bir grup Trabzonspor taraftarı, yönetim aleyhine tezahürat yaptı. Gruplar, "Taraftarı satanı biz de satarız" ve "Bu sene de şampiyon yine taraftar" derken, diğerleri ise "Beleşçi taraftar istemiyoruz" diyerek bunlara tepki gösterdi. 
   
   Para dopingi 
   TRABZONSPOR Yönetimi, İstanbulspor maçı öncesinde futbolculara, alacaklarına karşılık 300 milyar lira dağıttı. Bordo Mavili takıma, 1 trilyonluk liralık taksit ve maaş bedellerinin ise gelecek hafta içinde dağıtılacağı açıklandı. 
   
   
</TEXT>
</DOC>
