<DOC>
<DOCNO> 210361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun27.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin en büyük korkusu "TOPLU GÖÇ" 
</HEADLINE>
<TEXT>

     AB, 1 Mayıs'taki genişleme çerçevesinde üye sayısını 15'ten 25'e çıkarmaya hazırlanırken, bu genişleme nedeniyle Doğu Avrupa'dan batıya ''toplu göç'' yaşanacağı iddiaları kuvvetleniyor. 
     Genişlemeye 99 gün kaldığını, yaşanacak olası ''göç patlaması'' hakkında hiçbir somut veri ve fikir bulunmadığını belirten Belçikalı uzmanlar, her ülkenin çeşitli önlemler aldığını ifade ettiler. 
     Konuya ilişkin araştırma yapan çeşitli sivil toplum örgütleri farklı verilere ulaşıyor. 
     Bazı araştırma sonuçları, 1 Mayıs'tan itibaren Batı Avrupa'ya büyük göç olacağını, 700 binden fazla insanın bu göç hareketine katılacağını gösterirken, bir kısım araştırma sonuçları da bu rakamın 41 binde kalacağına işaret ediyor. 
     Belçikalı yetkililer, olası toplu göçe karşı önlemler alındığını, ''ilk iki yıl, yeni AB'lilerin batıya göç etmelerinin kesinlikle frenleneceğini'', 2006 sonuna kadar serbest dolaşım kısıtlamalarının bugünkü koşullarda süreceğini, bunun 2009'a kadar uzatılmasının AB yasalarınca mümkün olduğunu belirttiler. 
     Yetkililer, 2009'dan 2011'e kadar, ''özel gerekçeler'' öne sürülerek, göç hareketlerinin önlenmesinin mümkün olacağını anlattılar. 
     Kısıtlama kurallarının sadece işçi ve memurlar için geçerli olacağı, serbest meslek sahiplerinin ve turistlerin serbest dolaşım haklarının 1 Mayıs 2004'ten itibaren verileceği ifade edildi. Bu durum, özellikle yeni üye olacak Doğu Avrupa ülkelerinden kaçak işçi akınının yoğunlaşacağı endişesini gündeme getiriyor. 
     Uzmanlar, vize uygulamasının kalkması üzerine son dönemde Doğu Avrupa ülkelerinden gelmiş binlerce işçinin AB ülkelerinde kaçak ve sosyal güvence sahibi olmadan çalışmayı sürdürdüklerini, genişlemeden sonra bu kişilere yasal oturma ve çalışma izinleri verilmesi gerekeceğini de belirttiler. 
     
</TEXT>
</DOC>
