<DOC>
<DOCNO> 247495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/spor/spo15.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Diyarbakır'dan çifte atak 
DİYARBAKIRSPOR, Çaykur Rizespor'un kalecisi Murat Yiğiter ve Adanaspor'dan Gökmen Yıldıran ile anlaştı. Kulüp Menajeri İsmet Yılmaz, "Kaleci Murat ile 2 yıllık sözleşme imzalayacağız. Adanaspor'dan Gökmen ile de 2 yıllık anlaşma sağladık. Görüşmelerde bulunduğumuz 5 futbolcu var. Ancak bonservis problemlerini çözmeye çalışıyoruz" dedi. 

Sakaryaspor'da Diallo sesleri 
SÜPER Lig'in yeni takımlarından Sakaryaspor, Senegal Milli Takımı'nın kalecisi Oumar Diallo'yu Adapazarı'na çağırdı. Basın Sözcüsü Yavuz Köprülüoğlu, Diallo ile prensip anlaşmasına vardıklarını belirterek, "Diallo, Dünya Kupası maçlarından tanıdığımız bir kaleci. Aksilik çıkmazsa 2 yıllık sözleşme imzalamayı düşünüyoruz" diye konuştu. 

Mısırlı Tarek tam not aldı 
SOL kanat için arayışlarını sürdüren Samsunspor rotayı Mısır'ın Zamalek takımında oynayan Tarek El Said'e çevirdi. Bu futbolcu için yönetime olumlu rapor veren Futbol Şube Sorumlusu Suat Çalık'ın görüşmeleri resmen başlattığı belirtildi. Bu arada yönetim yüksek maliyet nedeniyle Avusturya'da yapılması planlanan hazırlık kampını iptal etti. 

Şenoğlu finalde 
ÇİN'DE düzenlenen Ericsson Cup Uluslararası Tenis Turnuvası'nda çiftlerde başarılı sonuçlar alan sporcumuz İpek Şenoğlu finale yükseldi. Şenoğlu ile Litvanyalı Liga Dekmeijere, yarı finalde ABD'li Megan Falcon ve Avustralyalı Daniela Kix çiftini 2-0 yendi. Şenoğlu - Dekmeijere çifti finalde Tayvanlı Chia-Jung Chuang ve Endonezyalı Wyenne Prakusya çifti ile karşılaşacak. 

Nevzat Kral rekora koştu 
ULUSLARARASI Romanya Bisiklet Turu'nda, Türk Milli Takımı'ndan Nevzat Kral, 03.48.22'lik derecesiyle birinci oldu. Kral, 174 kilometrelik "New Curacukrş - Bacau" etabında ulaştığı saatte 45 kilometrelik hızla da Türkiye rekorunu kırdı. Takım sıralamasında da Türk Milli Takımı, büyükler kategorisinde birinci, gençlerde ise ikinci sırada bulunuyor. 

Filede estik 3-0 
AVRUPA Erkekler Voleybol Şampiyonası Eleme Grubu B kategorisinde üçüncü grupta mücadele eden Milli Takımımız, dün Kıbrıs Rum Kesimi'ni 3-0 yendi. Danimarka'nın Brondby kentinde önceki gün de Azerbaycan'ı mağlup eden Ay - Yıldızlılar bugün ev sahibi ile karşılaşacak. Milliler, rövanş maçlarını ise gelecek yıl Türkiye'de oynayacak ve grubu lider bitirmesi halinde A Kategorisi'ne çıkacak. 

Bu kavga bitmez 
SUALTI Sporları Federasyonu Başkanı Harun Sevinç, dalgıç Yasemin Dalkılıç'ın dünya rekoru olarak kırdığı ilan edilen rekoru, federasyon olarak tasdik etmeyeceklerini belirtti. Sevinç, "Uydurma bir rekoru, birilerine kazanç sağlamak için tasdik etmemiz mümkün değil. Rekoru, Yasemin'in eşinin kurduğu "Free" isimli dalış şirketi onayladı. Dünya Federasyonu tasdik etmiş gibi gösteriyorlar" diye konuştu. 



</TEXT>
</DOC>
