<DOC>
<DOCNO> 214238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun15.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül AB üyeliği yerine imtiyazlı ortaklık teklifi kabul edilemez 
</HEADLINE>
<TEXT>

     Milli Savunma Bakanı Vecdi Gönül, Alman Birlik partileri CDU CSU tarafından Türkiye'ye AB'ye tam üyelik yerine teklif edilen ''imtiyazlı ortaklığı'' kabul edemeyeceklerini söyledi. 
     Bakan Gönül, Alman Handelsblatt gazetesine yaptığı açıklamada, Türkiye'nin ''imtiyazlı ortaklığı'' kabul etmesinin söz konusu olmadığını belirterek, ''Türkiye bu teklifi kabul edemez. AB Komisyonu'nun Türkiye ile üyelik müzakerelerine başlanması yönünde karar alacağı konusunda iyimserim. Bu konuda iyimser olmak istiyorum, çünkü aksi takdirde iktidar partisi olarak durumu halkımıza izah etmekte zorlanırdık'' dedi. 
     Avrupa'nın birleşmesinin ancak Türkiye'nin üyeliğinden sonra gerçek anlamda tamamlanmış olacağını ifade eden Gönül, ''Avrupa kültürü ağırlıklı olarak Roma İmparatorluğu kültürüne dayanmaktadır. Bu nedenle tarihte her zaman Roma İmparatorluğu'nu yeniden kurma çabaları olmuştur. Avrupa'nın birleşmesi ancak eski Doğu Roma İmparatorluğu'nun başkenti olan İstanbul'un AB'ye dahil olmasından sonra tamamlanmış olacaktır'' diye konuştu. 
     Türkiye'nin dış ve güvenlik politikalarında her halükarda AB ile işbirliğini sürdürmesi gerektiğini kaydeden Gönül, Türkiye'nin, bu yıl içinde kurulması öngörülen Avrupa Silahlanma Ajansı'na da dahil olmak istediğini söyledi. 
     Türkiye'nin, geçen yıllarda A400M tipi nakliye uçaklarıyla ilgili projelere de iştirak ettiğini hatırlatan Gönül, Alman Leopard-II tipi tankların alımından ise vazgeçtiklerini ifade etti. 
     Bakan Gönül, ''Şimdilik başka projelerimiz var. Örneğin mevcut tankların modernleştirilmesi gibi. Ayrıca yeterli tankımız var ve hükümet savunma harcamalarında tasarruf yapmak istiyor. Uzun zamandır ilk kez devlet bütçemizde eğitime ayrılan bütçe savunma bütçesinden daha fazla'' dedi. 
     
</TEXT>
</DOC>
