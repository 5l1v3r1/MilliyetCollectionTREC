<DOC>
<DOCNO> 249778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonyas11.html </URL>
<DATE> 2004/06/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Prenses Diana'nın eski uşağı şimdi 'talk show'cu... 
</HEADLINE>
<TEXT>

     Prenses Diana'nın ölümünden sonra, Diana'nın Prens Charles ile evliliği hakkında çarpıcı açıklamalarda bulunan ve bir kitap yazan Prenses'in eski uşağı Paul Burrell şimdi de ''talk show''cu oldu. 
     Prenses Diana'nın bazı özel eşyalarını çaldığı suçlamasıyla hakkında soruşturma açılan, ancak Kraliçe II. Elizabeth'in beklenmeyen tanıklığı sayesinde davadan kurtulan Burrell, ''Kraliyet Görevi'' adlı kitabının ardından, dün akşam Londra'nın ünlü Drury Lane tiyatrosunda sahneye çıktı. 
     Bir yandan kitabının promosyonunu yapan, diğer yandan da Prenses ile paylaştığı yaşamın farklı detaylarını anlatan Burrell'in ''talk show''unun kalabalık sayılabilecek bir topluluk tarafından izlendiği bildirildi. The Daily Telegraph gazetesinin sanat eleştirmenlerinden Charles Spencer, konuyla ilgili yazısında, ''Burrell gibi bir kişilik geçen yüzyıllarda yaşamış olması halinde, Londra'nın ünlü Tower Bridge'indeki zindanlara atılıp, kellesi kopartılırdı'' ifadesini kullandı. 
     Kraliyet'in en mahrem yanlarını ''talk show''a taşıyan Burrell'in ölen Prenses Diana'yı bir Prenses'ten ziyade bir ''arkadaş'' olarak anımsadığına dair sözlerine dikkat çeken Spencer, yazısında ''Aslında show'da bugüne kadar anlatılmamış, yeni bir unsur yoktu. Ancak yakın zamana dair tanıklıkları birinci ağızdan dinlemek ilginçti'' sözlerine de yer verdi. 
     
</TEXT>
</DOC>
