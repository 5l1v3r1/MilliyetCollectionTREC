<DOC>
<DOCNO> 231950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun21.html </URL>
<DATE> 2004/04/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Thierse Almanya'daki Türkler demokratik sistemi benimsiyor 
</HEADLINE>
<TEXT>

     Alman Federal Meclis Başkanı Wolfgang Thierse, Almanya'da yaşayan Türklerin ülkedeki demokratik sistemi benimsediğini söyledi. 
     Thierse, Berlin'deki Sosyal Demokrat Parti SPD merkez binası Willy Brandt Haus'da Alman yazar Thorsten Becker'in, Türk boksör Nasrettin Öztürk'ün hayatını anlattığı ''Sieger nach Punkten'' Sayı üstünlüğüyle galibiyet adlı romanın tanıtım toplantısına katıldı. 
     Thierse, burada yaptığı konuşmada, ''Almanya'daki Türklerin dini duyarlılığı artıyor. Aynı zamanda Alman demokrasisini de benimsiyorlar. Bu Türkiye'de de böyle. Türkiye'deki dini ve demokratik hükümet, önemli reformlar gerçekleştirdi. Bu gelişmelerin İslamcı köktendincilikle karıştırılmaması gerekiyor'' dedi. 
     Almanya'da yaşayan Türklerin, hem Almanya'ya, hem de Türkiye'ye bağlı olduğunu belirten Thierse, Türklerin sanat ve müzik dalında, son olarak da Berlin Film Festivali'nde başarılı olduğunu ve Almanya için bir zenginlik oluşturduğunu kaydetti. 
     Bu gelişmelere rağmen uyum konusunda hala bazı sorunlar bulunduğuna dikkati çeken Thierse, ''En önemli sorun dil sorunudur. Yetersiz Almanca bilgisi nedeniyle diplomasız olan ve meslek eğitimine sahip olmayan yabancılar var. Türklerin yüzde 40'ının meslek eğitimi yok. Bu oran, Almanlarda sadece yüzde 8. Bu durumun düzelmesi için Alman hükümetinin daha fazla para ayırması gerekiyor'' diye konuştu. 
     Thierse, uyumun en iyi şekilde gerçekleştirilmesinin sadece devletin görevi olmadığını, bu iki yönlü süreç içinde Türklerin de üzerine düşeni yapmaları gerektiğini söyledi. 
     Avrupa'nın geçmişte din savaşlarının yapıldığı bir kıta olduğunu hatırlatan Thierse, dinin etkilerinin azaltılması sonucunda bir barış ortamı yaratıldığını, çoğunlukla Hıristiyanlardan oluşan Avrupa'nın, Türkiye'yi AB'ye alarak, barışçı olmak istediğini göstermesi gerektiğini kaydetti. 
     
     ''SAYI ÜSTÜNLÜĞÜYLE GALİBİYET'' 
     Alman yazar Thorsten Becker'in, hafif tüy sıklette Avrupa Şampiyonu olan Alman vatandaşı Türk boksör Nasrettin Öztürk'ün hayatını anlattığı ''Sayı üstünlüğüyle galibiyet'' adlı 930 sayfalık romanda, Öztürk'ün Monaco'da Fransız Sandol'a karşı elde ettiği şampiyonluğun öyküsü, Osmanlı İmparatorluğu'na kadar uzanan hikayelerle zenginleştirilerek okuyucuya aktarılıyor. 
     Kitabın son sayfalarında, romanda kullanılan yaklaşık 150 Türkçe kelimenin anlamı açıklanıyor. Son sayfada, ''Almanya'daki Türkler ile Türkiye'nin Avrupa'nın eğitimine sağladığı katkılar hakkında bilgi edinmek isteyenlerin vazgeçemeyeceği bir kitap'' ifadesine yer veriliyor. 
     Tanınmış Alman yazarlarından Becker, 1958 yılında doğdu ve çocukluğunu Köln kentinde geçirdi. Çok sayıda romanı olan ve bugün Berlin'de yaşayan Becker, felsefe, tarih, sosyoloji ve tiyatro bilimi eğitimi gördü. 
     
</TEXT>
</DOC>
