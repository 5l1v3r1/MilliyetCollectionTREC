<DOC>
<DOCNO> 230294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/ekonomi/eko08.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Desteklerde tutunma çabaları etkili olacak 
</HEADLINE>
<TEXT>

   Kıbrıs'ta referandum sonuçlanana dek endeksin 21.300 zirvesini geçme olasılığı zayıf. Endeksin dirençleri 19.800 ve 20.200'de 
   Zeynep Candan Aktaş 
   
   Hafta boyunca satış baskısında olan piyasada Fransa Dışişleri Bakanı'nın 'Türkiye'nin AB adaylığına hazır olmadığını' ifade eden açıklaması desteklerin sert şekilde aşağı kırılmasına neden oldu. 
   Bütün varsayımlarını Kıbrıs sorununun çözülmesi ve Türkiye'nin AB adaylığı üzerine kuran piyasalarda bu açıklama bir anda piyasaların alt - üst olmasına neden oldu. Bu arada Kıbrıs konusunda da farklı kesimlerden farklı tepkiler geliyor. 
   Referandum sonuçlanana dek tartışmalar devam edecek gibi görünüyor. AB her ne kadar Rum kesiminin yanında görünse de ABD, Rumların referandumda 'hayır' demeleri durumunda Rum kesiminin bir maliyetle karşı karşıya kalacağı mesajını veriyor. Borsa ise yaklaşık bir buçuk aydır oldukça güçlü bir şekilde kademe kademe gittiği 21.300 zirvesinden yaklaşık 2000 puan geri geldi. Bu aşamada düzeltmenin süresi konusunda birşey söylemek çok güç. 19.300'ün üstündeki hareketin ve 21.300'deki zirveye doğru gelişecek atağın gücünü görmek gerekir. 
   Endeks senetlerinde yılbaşından bu yana yaklaşık 500 milyon doları bulan ortak satışları bir baskı oluştursa da hareketin genele yayılması nedeniyle değişik senetlerden gelen farklı tepkiler endekste beklenmeyen hareketlere neden olabilir. Referandum sonuçlanana dek endeksin en yüksek seviyesi 21.300 olmaya devam edecek. Bu nedenle önümüzdeki iki haftanın hareket marjları 19.000 - 21.000 aralığında gerçekleşebilir. Endekste ilk destekler 19.300 ve 19.000'de, dirençler 19.800 ve 20.200 seviyesinde bulunuyor. 
   
   
</TEXT>
</DOC>
