<DOC>
<DOCNO> 245994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonsiy05.html </URL>
<DATE> 2004/06/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Meclis'te bu hafta gündem dokunulmazlık ve DGM'ler 
</HEADLINE>
<TEXT>

     TBMM, bu hafta yoğun bir hafta geçirecek. 
     Meclis'in bu haftaki gündeminde, Telekom'un özelleştirilmesi, memurların yargılanması, gözlükçülük ve özel güvenlikle ilgili düzenlemeler bulunuyor. 
     Genel Kurul'da, 8 Haziran Salı günü, Yurtdışında Yaşayan Vatandaşların Sorunlarını Araştırma Komisyonu ile Yasama Dokunulmazlığı Araştırma Komisyonu'nun raporları görüşülecek. 
     Geçen hafta gündemin ön sıralarına çekilen AK Parti Kahramanmaraş Milletvekili Mehmet Ali Bulut ve 3 arkadaşının Memurlar ile Diğer Kamu Görevlilerinin Yargılanması Hakkındaki Yasa Teklifi de Genel Kurul'da ele alınacak. Teklif, Başbakanlık, bakanlık ve bağlı kuruluşların merkez teşkilatında görevli olup ortak kararla atanan memurlar ve diğer kamu görevlileri hakkında soruşturma için ilgili bakan veya başbakanın belediyeler ve bağlı kuruluşlarda çalışan memur ve diğer kamu görevlileri hakkında soruşturma için de belediye başkanının iznini gerekli kılıyor. 
     Türk Telekom'un özelleştirilmesine ilişkin yasa tasarısı da bu hafta Genel Kurul'da ele alınacak. Tasarı, Telekom hisselerinin yüzde 50'sinden fazlasının özelleştirilmesini, yabancı yatırımcıların da özelleştirme ihalesine katılmasını, TELSİM'in imtiyaz ve ruhsat satışının kolaylaştırılmasını, Hazine'nin GSM işletmecisi firmalardan alacaklarının uzlaşma yoluyla tahsil edilmesini sağlamaya yönelik düzenlemeler içeriyor. 
     Özel sektörün devletin izin ve denetimi altında güvenlik hizmeti verebilmesini düzenleyen tasarı ile gözlükçülük yasa tasarısının da bu hafta Genel Kurul'da yasalaşması bekleniyor. 
     
     KOMİSYONLAR 
     Anayasa'da yapılan son değişiklik gereği DGM'ler konusunda yapılacak yasal düzenlemenin bu hafta Meclis'e sevk edilmesi bekleniyor. Tasarının hafta içinde TBMM Adalet Komisyonu'nda, yetişmesi halinde Genel Kurul'da da görüşülmesi planlanıyor. 
     Plan ve Bütçe Komisyonu, İl Özel İdareleri Kanunu üzerindeki çalışmasını 8 Haziran Salı günü sürdürecek. 
     AB Uyum Komisyonu, Gümrük Kanunu'nda değişiklik içeren yasa tasarısını görüşmek üzere 8 Haziran Salı günü toplanacak. 
     İçişleri Komisyonu, 9 Haziran Çarşamba günü gündemindeki Türk Vatandaşlığı Kanunu'nda değişiklik yapılması ile terör ve terörle mücadeleden doğan zararların karşılanmasını içeren yasa tasarılarını görüşecek. 
     KİT Komisyonu, 8 Haziran Salı günü Türkiye Atom Enerjisi Kurumu Başkan Vekili Prof. Dr. Mehmet Tomak'tan brifing alacak. 
     Eski bakanlar hakkında oluşturulan Meclis soruşturma komisyonları da bu hafta toplanarak çalışmalarını sürdürecek. 
     
</TEXT>
</DOC>
