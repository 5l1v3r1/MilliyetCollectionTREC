<DOC>
<DOCNO> 231228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun19.html </URL>
<DATE> 2004/04/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Afganistan'da kızlar artık okula gidebiliyor... 
</HEADLINE>
<TEXT>

     Afganistan'ın başkenti Kabil'de 1996-2001'de hüküm süren Taliban yönetimi döneminde okula gitmeleri yasak olan binlerce kız öğrenci, şimdi okula gidebilmenin mutluluğunu yaşıyor. 
     Taliban döneminde kaybettikleri yılları telafi etmeye çalışan kız öğrenciler geleceğe umutla bakıyor. 
     Afganistan Eğitim Bakanlığı verilerine göre, Taliban yönetimi, ülke genelinde 2 milyon kız çocuğunun okula gitmesini engelledi. ABD'nin Afganistan'a müdahalesinin ardından yeniden yapılandırılan eğitim bakanlığı, kız çocuklarının okula gidebilmesini sağladı. 
     Taliban döneminde evlerine kapanmaya zorlanan ve bu yüzden okula gidemeyen kız öğrenciler, büyük sevinçle okullarına kavuştu. Kız öğrencilerden okuma ve yazma bilenler bakanlığın talimatıyla okulların 2 ve 3. sınıflarına kabul edildi. 
     Kabil'de 300 öğrenci kapasiteli Malalai Lisesi'nde, Taliban döneminde okula gitmeleri engellenen 60 öğrenci bulunuyor. 60 öğrencinin tamamı da okuma yazma bildiği için üst sınıflara kaydoldu. 
     Lisede 3. sınıf öğrencisi 3 kız çocuğu ile sınıfın resim öğretmeni de Taliban mağduru. Taliban döneminde okula gidemediğini anlatan Leyla Feyzl 16 , ''Taliban döneminde ev işleriyle uğraşıyorduk. Bize atölyelerde çanta yaptırıyorlardı. Şimdi okula gidebildiğim için mutluyum. Doktor olmak istiyorum. Okulumu başarıyla bitirmeye çalışıyorum'' dedi. 
     Ülkesi için okuduğunu ve doktor olmak istediğini söyleyen 17 yaşındaki Hamide Abdullahi de ''Hem ülkem için, hem de kendim için okumaya kararlıyım. Öğrenim gördüğüm için mutluyum'' diye konuştu. 
     Okula 2 yıl gecikmeli başlayan Meryem Nazari 14 de gazeteci olmak istediğini belirterek, Taliban'ın kız öğrencileri evde oturmaya zorladığını ifade etti. 
     Malalai Lisesi'nde resim öğretmeni olarak çalışan Yasemin Hatek 38 de ''O dönemlerde değil öğretmen olmak, evden bile çıkamıyorduk. Burka giymeye zorlanıyorduk'' dedi. 
     
</TEXT>
</DOC>
