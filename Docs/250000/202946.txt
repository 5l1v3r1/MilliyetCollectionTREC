<DOC>
<DOCNO> 202946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun40.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de hükümet arayışları... Talat, BDH ve ÇABP'ı ziyaret etti 
</HEADLINE>
<TEXT>

     KKTC'de 14 Aralık Pazar günü yapılan milletvekili genel seçiminden birinci çıkan Cumhuriyetçi Türk Partisi'nin Genel Başkanı Mehmet Ali Talat, hükümet arayışları çerçevesinde, seçimde 6 milletvekili kazanan Barış ve Demokrasi Hareketi BDH ile barajı aşamayarak meclise giremeyen Çözüm Avrupa Birliği Partisi'ni ÇABP ziyaret etti. 
     Talat, BDH'yı ziyaretinde yaptığı açıklamada, olası hükümet çalışmaları konusunda görüş alışverişinde bulunacaklarını belirtti. 
     Cumhurbaşkanı Rauf Denktaş ile dün yaptığı görüşmeye de değinen Talat, Cumhurbaşkanı ile görüşmesinde bazı ilkeleri ortaya koyduklarını, bugün temaslarına başlayacaklarını ve hükümeti kurma görevine talip olduğunu belirttiğini anımsattı. 
     Talat, BDH ile geleceği birlikte planlama çalışması yapacaklarını söyledi. 
     BDH Genel Başkanı Mustafa Akıncı da seçimden birinci parti olarak çıkan CTP'yi kutladıklarını belirtti. 
     1 Mayıs 2004'ün öneminin tüm ilgili taraflara anlatılması gerektiğini ifade eden Akıncı, böylece Kıbrıs'ta, tüm tarafların kazançlı çıkabileceği bir ortamın yaratılabileceği düşüncesinde olduklarını söyledi. 
     CTP Genel Başkanı Mehmet Ali Talat daha sonra, ÇABP Genel Merkezi'ni ziyaret ederek, Genel Başkan Ali Erel ile görüştü. 
     Seçimlerin ardından, hükümet kurma çalışmalarına dün resmen başlanmış ve Cumhurbaşkanı Denktaş, meclise giren siyasi partilerin genel başkanlarıyla ayrı ayrı görüşerek, düşüncelerini almıştı. 
     Cumhurbaşkanı Denktaş, partilere, geniş tabanlı, ulusal bir hükümet kurmaları tavsiyesinde bulunduğunu açıklamıştı. 
     
</TEXT>
</DOC>
