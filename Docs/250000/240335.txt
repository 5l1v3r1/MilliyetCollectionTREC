<DOC>
<DOCNO> 240335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sontur08.html </URL>
<DATE> 2004/05/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Adana'da ''çete'' operasyonu... 34 kişiden 12'si tutuklandı 
</HEADLINE>
<TEXT>

     Adana'da, İl Jandarma Komutanlığı'nca düzenlenen ve ''Çukurova-04'' adı verilen operasyonda yakalanan 34 kişiden 12'si tutuklandı. 
     İl Jandarma Komutanlığı'ndaki sorgularının ardından çıkar amaçlı suç örgütü oluşturdukları iddiasıyla geniş güvenlik önlemleri altında DGM'ye sevk edilen 34 sanığın ifadelerinin alınması geç saatlere kadar sürdü. DGM'ye sevk edilen sanıklardan çetenin elebaşı olduğu bildirilen Cemal Kurt ile Eyüp Kurt, Eyyüp Kurt, Kemal Kurt, Yusuf Kurt, Şahin Müslihan, Ahmet Aslan, Mustafa Akdağ, Hüseyin Altay, Kemal Reşitoğlu, Serhat Portakalkökü ve Nihat Keskin nöbetçi mahkeme tarafından tutuklandı. 
     Diğer sanıklar ise tutuksuz yargılanmak üzere serbest bırakıldı. 
     Sanıklar, bölgedeki arazi sahibi çiftçilere bilinçli ve planlı olarak tehdit, korku, baskı ve şiddet uygulayarak öldürme ve yaralama eylemleri ile vatandaşları yıldırıp kendilerine ait olmayan tarım arazileri üzerinde haksız menfaat sağladıkları iddiasıyla yakalanmışlardı. 
     Sankıların, 28 Mart'taki yerel seçimlerde Yunusoğlu Beldesi'nde oy pusulalarını gasp edilip, aynı gün ANAP Belde binasının otomatik silahla taranması, köy muhtarlarına silah zoruyla resmi belge imzalattırılması, Dolaplı Köyü'nde Mustafa Ekiz'in öldürülmesi olaylarını gerçekleştirdikleri de iddia ediliyor. 
     
</TEXT>
</DOC>
