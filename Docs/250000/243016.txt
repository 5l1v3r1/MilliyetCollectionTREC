<DOC>
<DOCNO> 243016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo16.html </URL>
<DATE> 2004/05/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Şahin Meclis olarak sporda uygulamaya da yer veriyoruz... 
</HEADLINE>
<TEXT>

     1. Türkiye Büyük Millet Meclisi TBMM Spor Oyunları, Naili Moran Atletizm Pisti'nde yapılan yarışmalarla başladı. 
     Spor Oyunları'na, Devlet Bakanı ve Başbakan Yardımcısı Mehmet Ali Şahin, Meclis Başkan Vekilleri İsmail Alptekin ve Nevzat Pakdil, Gençlik ve Spor Genel Müdürü Mehmet Atalay'ın yanı sıra yaklaşık 10 milletvekili katıldı. 
     Devlet Bakanı Şahin, yaptığı konuşmada, TBMM'nin sporla iç içe bir yapısının olduğunu belirterek, ''Meclis'te Ocak ayından itibaren Özerklik ve Sponsorluk Yasası ile Sporda Şiddet Yasası'nı çıkardık. Futbol Federasyonu'nun Kuruluş ve Görevleri Hakkındaki Kanun'da birçok önemli değişiklikler gerçekleştirdik. Meclis olarak sporda sadece düzenlemeye değil, uygulamaya da yer veriyoruz. Gönül isterdi ki daha fazla milletvekili arkadaşımız katılsın'' diye konuştu. 
     Olumsuz hava koşulları ve Cumhuriyet Halk Partisi'nin olağanüstü grup kararı almasından dolayı katılımın az olduğu spor oyunlarında, milletvekilleri 100 metre koşu, gülle atma ve uzun atlamada mücadele verdiler. 
     100 metre koşuda, Uşak milletvekili Alim Tunç 12.8'lik derecesiyle birinci olurken, Çanakkale milletvekili Mehmet Daniş 13.3 ile ikinciliği, Bilecik milletvekili Fahrettin Poyraz ise 15 saniyelik zamanlamasıyla üçüncülüğü elde etti. 
     Gülle atma yarışlarında, Bayburt milletvekili Fettani Battal 12.64'lük derecesiyle ilk sırayı alırken, Antalya milletvekili Burhan Kılıç 11.42 ile ikinci, Uşak milletvekili Alim Tunç da 10.81 ile üçüncü sırada yer aldı. 
     Uzun atlama yarışlarında ise birinciliği Uşak milletvekili Alim Tunç 4.60'lık derecesiyle kazanırken, Konya milletvekili Abdullah Çetinkaya 4.19 ile ikinci, Çanakkale milletvekili Mehmet Daniş de 4.14 ile üçüncü oldu. 
     Dereceye giren milletvekilleri ödüllerini, Devlet Bakanı Şahin, Meclis Başkan Vekilleri İsmail Alptekin ve Nevzat Pakdil, Genel Müdür Mehmet Atalay, milli sporcu Eşref Apak ve bazı milletvekillerinin elinden aldılar. 
     
</TEXT>
</DOC>
