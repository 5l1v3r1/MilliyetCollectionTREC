<DOC>
<DOCNO> 225446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun37.html </URL>
<DATE> 2004/03/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Rumlar'dan garip iddia Alacağımız evlere patlayıcı koyacaklar 
</HEADLINE>
<TEXT>

     Rumlar, Kıbrıs müzakereleri çerçevesinde Annan planı temelinde anlaşmaya varılması halinde, KKTC'de bulunan ve Rumlara devredilecek binalara patlayıcı yerleştirileceğini öne sürüyor. 
     Kıbrıs Rum kesiminde yayımlanan Fileleftheros gazetesi, ''Türklerin binalara patlayıcılarla tuzak kurmasından endişe edildiğini'' ve Rum güvenlik makamlarının binalarda muhtemelen patlayıcılarla tuzak kurulduğu yolundaki iddiaları araştırdığını yazdı. 
     Rum güvenlik makamlarının Maraş'ın yeniden yapılandırılmasıyla ilgili gerekli planlama için inceleme yaptıklarını bildiren gazete, yarın itibarıyla Kıbrıs sorununun çözümlenmesi veya KKTC Cumhurbaşkanı Rauf Denktaş'ın kapalı Maraş bölgesini devretmeye karar vermesi durumunda, Rumların 6 aydan önce Maraş'a dönmelerinin mümkün olamayacağını belirtti. 
     Kıbrıs Rum Yönetimi İçişleri Bakanı Andreas Hristu da, düzenlediği basın toplantısında, Rum Bakanlar Kurulu'nun Kıbrıs sorununun çözümü durumunda Rum idaresine verilecek bölgelerin yeniden yapılandırılmasını ele alacak özel bir birim kurduğunu açıkladı. 
     İlgili birimlerin Maraş'ın geri verilmesi durumunda alınacak önlemleri içeren plan hazırladıklarını belirten Hristu, KKTC'ye gidecek ilk grubun içinde Rum Milli Muhafız Ordusu RMMO ve polisten bomba uzmanlarının bulunacağını, bunların bölgedeki tüm yerleşim birimlerinde araştırma yapacağını söyledi. 
     
</TEXT>
</DOC>
