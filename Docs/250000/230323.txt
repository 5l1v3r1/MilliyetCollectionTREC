<DOC>
<DOCNO> 230323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/spor/aspo.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş maçta sıfır çekti, altın sayfalara kara bir rekor ekledi 
</HEADLINE>
<TEXT>
   Tarihi eser 1-0 
   Galatasaray, Hagi yönetiminde çıktığı üçüncü maçında da hayal kırıklığına uğradı. Ankaragücü, Umut'un ayağından bulduğu golle golle güçlü rakibini evine puansız yolladı 
      ERHAN TELLİ 

   
   Hagi ve yardımcısı Taffarel'in getirdiği, biraz heyecan ve birazcık da nostaljiyi bir kenara bırakacak olursak, Galatasaray bu sezon bildiğimiz Galatasaray gibi aynı tas, aynı hamam devam ediyor. 
   Hakem Ali Aydın'ın günah keçisi olarak düdüğünü attığı Beşiktaş derbisinde göze çarpan olumlu kıvılcımlar, Ankara deplasmanında alev alıp yanacak diyenler maalesef dün gece sonunda da yanılıyordu. Sarı - Kırmızılı takım kan kaybetmeye devam ediyor, ama kimse bu işin içinden çıkacak gibi gözükmüyor. 
   Maç başlamadan önce basın tribününde, "denk güçlerin mücadelesi" diye Galatasaray'ın ligin ortalarında mücadele veren bir takımmışcasına yorum yapan bazı dostlarımız, ne yazık ki yine haklı çıkıyor. Gerçekten de bu sezon izlemekte olduğumuz takım Galatasaray olmaktan çok, ligin 5 ile 10. sırası arasında yer alan ve hiçbir amacı olmayan ekip görüntüsü çiziyor. 
   Galatasaray adına ilk 45 dakikanın başlarında yaşanan bir - iki atak dışında ne mutlak gol pozisyonu ne de insanın ruhunu okşayacak hareket yaşanmazken, Ankaragücü 34. dakikada Yılmaz'ın üst direğe çarpan topu ile golü koklayan taraftı. 
   İlk yarının son dakikasında Ankaragücü adına verilmeyen penaltı pozisyonu ise bize göre hakem Hamza Mısır'ın büyük hatası oldu. Sarı - Lacivertli ekibin genç forveti Hüseyin'in yerde kalmasına "devam" diyen Mısır, belli ki, verdiği yanlış penaltı kararlarıyla düdüğünü asan Ali Aydın'ın akıbetinden bir hayli etkilenmişti. 
   İkinci yarının hemen başlarında Ümit Karan'ı oyuna alıp, Arif'i çıkaran Hagi elindeki son kozları denemeye başladı. 
   55'te Hakan Keleş'in pas vermeyerek kaleyi düşündüğü an Ankaragücü adına mutlak bir pozisyonun harcanmasına neden oldu. 
   69'da ceza sahasına doldurulan ortayı Hüseyin kafasıyla indirdi. Umut aşırtma vuruşla meşin yuvarlağı filelere yollayarak takımını 1 - 0 öne geçirdi. 
   Yenilen bu gole kadar Hagi gibi efsane ölü top ustasının takımı Galatasaray'da göze çarpan en büyük eksiklik, frikik atışlarındaki inanılmaz beceriksizlikler oldu. Herhalde o garip organizasyonlarla harcanan frikik atışlarının birinde topun başına Rumen teknik adam geçebilse skor çok farklı olurdu. 
   İşte bu komik atışların birinden sonra kulübede çıldıran Hagi'yi gören ve arkamdaki sıradan bağıran kişinin yorumu olayı özetliyordu "Hagi Onlar senin dediğini yapabilseler zaten Hagi olurlardı." 
   Ve bir dip not Tüm ikazlara rağmen her olayda kalesinden fırlayarak itiraz eden Mondragon, dün eyleme geçerek bu kez eldivenlerini rakiplerine tokat atarak konuşturdu. Kolombiyalı kalecinin bu büyük hatasını görmezden gelerek sarı kartla geçiştiren hakem Hamza Mısır maçtaki ikinci büyük hatayı yaptı. 
   
   İSTATİSTİK Ankaragücü Galatasaray 15 Şut 17 10 Kaleyi Bulan Şut 5 21 Serbest Atış 36 0 Penaltı 0 4 Korner 8 22 Taç Kullanma 29 28 Faul Yapma 15 6 Ofsayt 3 4 Gol Pozisyonu 3 42 Topla Oynama 58 
   
   Maçın hakemi    Mısır şaşırdı 
   HAMZA Mısır için çok kötü bir geceydi. Mısır, avantaj kurallarını alt üst ederken, yardımcılarıyla iyi anlaşamadı. Ancak iki büyük hatası tepki topladı. İlk yarıda Bülent'in yerdeyken, Hüseyin'e yaptığı hareket kesinlikle penaltıydı. Hatta Kaptan sarı kart görmeliydi. İkinci yarıda ise Mondragon'un çılgın bir boksör gibi sağa sola saldırışını sadece izledi, daha da kötüsü gösterdiği sarı kartla komik duruma düştü. Çünkü Kolombiyalı'nın hakkı kırmızıydı. 
   
   
</TEXT>
</DOC>
