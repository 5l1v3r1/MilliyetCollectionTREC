<DOC>
<DOCNO> 201843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko14.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erhan Özmen "Alternatif yatırım alanları belirleyeceğiz" 
</HEADLINE>
<TEXT>

     Güney ve Güneydoğu Genç İşadamları Federasyonu GİAF Yönetim Kurulu Başkanı Erhan Özmen, Güney ve Güneydoğu illeri için alternatif yatırım alanları belirleyeceklerini kaydetti. 
     Özmen, yaptığı yazılı açıklamada, GİAF'ın Antakya'da düzenlediği toplantıda, bölge illerinin ekonomik ve sosyal potansiyeline ilişkin bir platform oluşturulduğunu ifade etti. 
     Toplantıda Güney ve Güneydoğu illerinde yeni yatırım alanları oluşturmak için bir proje uygulanması kararı aldıklarını vurgulayan Özmen, açıklamasında şu görüşlere yer verdi 
     ''Bölgede yatırımın önünü açmak ve aktif projeler üretmek için el birliği ile çalışacağız. Güney ve Güneydoğu illerinde alternatif yatırım alanları belirlenmesini öngören bir proje hazırlayacağız. Bu projede bölgelerdeki illerden birer temsilci görev alacak. Proje ile 10 yıl sonrasının lokomotif sektörlerini belirleyeceğiz.'' Güney ve Güneydoğu Anadolu illerinin her birinin kendine özgü zengin ekonomik potansiyele sahip olduğunu savunan Özmen, Mardin, Hatay ve Siirt'in inanç turizmi açısından zengin potansiyele sahip olduklarını belirtti. 
     Gaziantep'in Zeugma antik kenti sayesinde turizm sektöründe de önemli bir atılım gerçekleştirebileceğine dikkati çeken Özmen, Çukurova'da tarımsal üretimin, Siirt'te hayvancılığın önünü açmak gerektiğini vurguladı. 
     Özmen, bu illerin ekonomik ve sosyal potansiyelinin ortaya çıkarılması ve değerlendirilmesi için eğitim seviyesinin yükseltilmesinin zorunlu olduğunu ifade etti. 
     
</TEXT>
</DOC>
