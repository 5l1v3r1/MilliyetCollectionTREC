<DOC>
<DOCNO> 206203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun12.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak GHK Başkanı "Komşu ülkeler içişlerimize karışmasın" 
</HEADLINE>
<TEXT>

     Irak Geçici Hükümet Konseyi'nin GHK bu ayki başkanı Adnan Paçacı, komşu devletlerin Irak'ın içişlerine karışmamasını istedi. 
     Paçacı, El Irakiye televizyonuna yaptığı açıklamada, ''Biz ısrarla komşularımıza söylüyoruz. Bizim işimize karışmayın. Ülkelerinizden Irak'a yönelik sızma eylemlerini durdurun'' dedi. 
     Kerkük'teki olaylardan üzüntü duyduğunu belirten Paçacı, Arap, Kürt ve Türkmenlere birbirleriyle anlaşmaları ve ulusal birliği korumaları çağrısında bulundu. 
     Iraklı Kürtlerin istediği federal sistemle ilgili bir soruyu yanıtlayan Paçacı, ''Irak'ın yeni anayasası hazırlanıncaya kadar, Irak'ın kuzey bölgesi Kürtlerin elinde kalacak, hiçbir değişikliğe uğramayacaktır'' dedi. 
     Irak'ta federal sisteme karşı olmadıklarını ifade eden Paçacı,''Ancak bu federal sistemin ayrıntılarını beklenen anayasa ile yasama meclisi kararlaştırmalıdır'' diye konuştu. 
     Paçacı, Iraklı Kürtlerle Bağdat arasındaki ilişkilerle ilgili bir soru üzerine de, GHK'nın Kürtlerle Bağdat arasındaki ilişkiler konusunda son kararı alma hakkı bulunmadığını söyledi. 
     Adnan Paçacı, ancak halk tarafından seçilecek bir meclisin Kürtlerle Bağdat arasındaki ilişkiler konusunda karar verebileceğini belirtti. 
     
</TEXT>
</DOC>
