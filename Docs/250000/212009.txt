<DOC>
<DOCNO> 212009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur03.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda 'Bayram' önlemleri... 
</HEADLINE>
<TEXT>

     Trafik ekipleri Bolu Dağı'ında bayram tatiline çıkan sürücülere, ''Broşürlü'' uyarılarda bulunuyorlar. 
     Bolu Trafik Bölge Müdürü İlhan Gündoğan, AA muhabirine yaptığı açıklamada, bayram tatili süresince Ankara-İstanbul karayolunun Bolu kesiminde 24 saat aralıksız radar uygulaması yapılacağını belirterek, ''Bayram tatiline çıkan sürücüleri, araç kullanırken dikkat etmeleri gereken konuların yer aldığı broşürlerle uyarıyoruz'' dedi. 
     Bayram süresince radar uygulamasının Bolu Dağı, E-80 otoyolu ve D-100 karayolunun farklı noktalarında görev yapan 22 ekip tarafından yapılacağını anlatan Gündoğan, ''Bolu Dağı'ndan Ankara il sınırına kadar ekiplerimiz aşırı hız yapan sürücülere göz açtırmayacaklar. Radar ekipleri yolculuk yapan insanların görecekleri noktalarda görev yapacak. Sürücülere tuzak kurulmayacak'' diye konuştu. 
     Gündoğan, bayram tatili süresince yolcu otobüslerinde takograf kontrolüne ağırlık verileceğine de işaret ederek, ''Güzergahlarda görev yapan ekiplerimiz aşırı hız yapan sürücülere gerekli cezai işlemi uygulayacak ve takograf kontrollerini sıklıkla yaparak, aşırı yolcu alınmasına izin vermeyecekler. Ayrıca kar yağışı olması halinde ağır tonajlı araçlar zaman zaman bekletilecek'' dedi. 
     
     ''SÜRÜCÜLERE UYARILAR'' 
     Gündoğan, bayram tatilinde Bolu geçişini kullanacak olan sürücülere şu uyarılarda bulundu 
     -Aşırı hız, hatalı sollama, yakın takip, şerit ihlali yapmayın ve emniyet kemeri kullanımına dikkat edin -Trafik kurallarına uyun, uykusuz, yorgun, dalgın, alkollü ve uzun süre araç kullanmayın -Far ayarı ve ışık donanımı bozuk araçlarla tatile çıkmayın. Tatile çıkmadan önce aracınızın teknik bir noksanlığı bulunup bulunmadığını kontrol ettirin ve eski lastiklerinizi mutlaka değiştirin -Görüşü azaltan sisli, yağışlı ve benzeri havalarda, gündüzleri yakını gösteren ışıkları yakın -Aracınızda, yangın söndürme cihazı, ilk yardım çantası, zincir, takoz ve çekme halatı bulundurun -Tatil dönüşünde kar ve buz sürprizine hazırlıklı olun, kar ve buzun etkili olduğu noktalarda zincir takın, aracınızda battaniye ve gıda maddesi bulundurun. 
     
</TEXT>
</DOC>
