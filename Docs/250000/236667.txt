<DOC>
<DOCNO> 236667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko15.html </URL>
<DATE> 2004/05/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
E-Kart, dünyanın en güvenli kart tesisi... 
</HEADLINE>
<TEXT>

     Türkiye'nin ilk ''akıllı kart'' üretim tesisi olan E-Kart, hem Dünya GSM Birliği'nin SAS güvenlik sertifikasını hem de Mastercard CQM Kart Kalite Yönetimi sertifikasını alarak, dünyada bu iki sertifikaya aynı anda sahip olan tek tesis unvanını elde etti. 
     Mastercard tarafından, kalite mükemmelliği için verilen en üst düzey sertifika olan Mastercard CQM sertifikasına, dünyada E-Kart dışında sadece 2 firma sahip bulunuyor. 
     E-Kart, GSM dünyasının güvenlik standartlarını belirleyen ve üreticilerin bu standartlarda çalıştığını belgeleyen Dünya GSM Birliği'nden aldığı SAS güvenlik sertifikası ile de, dünyada bu akreditasyona sahip 9. üretim tesisi oldu. 
     Eczacıbaşı Topluluğu ile Alman Giesecke Devrient G D firmasının ortak girişimi olan ve 2001 Nisan'ında Gebze Organize Sanayi Bölgesi Teknopark'ında üretime başlayan E-Kart tesisi, bir basın gezisiyle tanıtıldı. 
     Müşterilerin dışında hiç kimsenin gezdirilmediği, personelin dahi özel kartlarla sıkı güvenlik önlemleri altında dolaşabildiği tesis, GSM ve kredi kartlarının hazırlandığı ve kartlara personel bilgilerinin işlenerek zarflandığı iki bölümden oluşuyor. 
     E-Kart Genel Müdürü Enver İrdem, tesis gezisinin ardından gazetecilerin sorularını yanıtladı. İrdem, Visa, Mastercard ve Europay'ın güvenlik, teknik, kart üretimi ve kişiselleştirilmesi sertifikalarına da sahip olduklarını belirterek, Ortadoğu ve Doğu Akdeniz bölgesinde uluslararası onaylı tek akıllı ve manyetik bantlı kredi kartı ile GSM kart üretimi ve personalizasyon merkezi konumunda olduklarını kaydetti. 
     Türkiye'de üretime başlamadan önce, GSM ve chipli kredi kartlarının yurtdışından temin edildiğini anlatan İrdem, pazara girdikten sonra yabancı üreticilerin maliyetlerini yüzde 70 oranında indirdiklerine işaret etti. 
     İrdem, şu an Türkiye'de bulunup da kendilerine kart yaptırmayan hiçbir banka bulunmadığını, banka kart pazarının yüzde 60'ını oluşturduklarını belirtti. 
     
     YÜZDE 80 KAPASİTE ARTIRIMI 
     Enver İrdem, İsrail, Kazakistan, Azerbaycan ve Gürcistan için de kart ürettiklerini, yakın bir zamanda Moldovya'ya üretim yapacaklarını bildirdi. 
     Yıllık 100 milyon adet olan üretimin yüzde 10'unun yurtdışı için yapıldığını, chipli kart maliyetinin 2 dolar, manyetik kart maliyetinin 25 cent civarında olduğunu ifade eden İrdem, kapasite artırım kararı aldıklarını söyledi. 
     İrdem, ikinci bir tesisin gündeme gelebileceğini ancak bunu yerine E-Kart'ı büyütmenin daha doğru bir karar olacağını kaydederek, ''Yüzde 80 kapasite artırım kararımızı 1 milyon euroluk yatırımla destekleyeceğiz'' diye konuştu. 
     Enver İrdem, nüfus cüzdanı, pasaport, ehliyet ve sosyal güvenlik kartları gibi kartların gündeme gelmesiyle pazarın daha da büyüyeceğini, buna yönelik Ar-Ge çalışmalarını sürdürdüklerini anlattı. 
     Piyasada oluşacak rakiplerin kendilerini korkutmayacağını dile getiren İrdem, ''Çünkü rekabet hakikaten kalite getiriyor'' dedi. 
     
</TEXT>
</DOC>
