<DOC>
<DOCNO> 208596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko25.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Holding'e talipli çıkmadı 
</HEADLINE>
<TEXT>

     Özelleştirme işlemleri bu yıl tamamlanması öngörülen Sümer Holding'in stoklarındaki malların satışı için açılan ihaleye, hiç teklif gelmedi. 
     Toplam değeri KDV hariç 29.5 trilyon lira olan stoklardaki malların satışı için geçen yıl Aralık ayında açılan ihaleye katılım için 6 firma şartname aldı. Ancak, teklif için belirlenen 9 Ocak 2004'e kadar hiç bir firma teklif vermedi. 
     Sümer Holding Genel Müdürü Ahmet Kara, hiç teklif gelmemesine şaşırdıklarını belirtirken, stoklardaki malların satışı için başka yöntemler deneyeceklerini, uzman pazarlama kuruluşları ile de görüşeceklerini söyledi. 
     Yönetim Kurulu'nun her türlü satış konusunda genel müdür olarak kendisine yetki verdiğini kaydeden Kara, bundan sonra ihale düzenlemeden de satış yapabileceklerini ifade etti. Toptan satış nedeniyle 9 Ocak itibariyle mağazalardaki satışları durdurduklarını, ihalede talep gelmemesi üzerine bazı mağazalarda satışa bu hafta yeniden başladıklarını anlatan Kara, günlük satış tutarı 100 milyon liranın altında olan Erzurum mağazasının yarın kapatılacağını açıkladı. 
     Kara, Trabzon mağazasında bulunan malların Samsun, İzmir mağazası ve Diyarbakır deposundaki malların Bursa'ya taşınarak buraların kapatılacağını, sadece Ankara, İstanbul ve Bursa'daki mağazaların satışlarını sürdüreceğini, Samsun mağazasının da yıl içinde kapatılacağını bildirdi. 
     Genel Müdür Kara, fabrikalarda bulunan hammaddelerin de satılarak değerlendirilmesi için hazırlık yaptıklarını kaydetti. 
     Sümer Holding'in stoklarındaki mallar, pamuklu, yünlü, konfeksiyon, saraciye-kundura, fason üretim, proje mamulleri, resmi mamuller olmak üzere 7 grup altında toplanmıştı. Muhammen bedelleri toplamı KDV hariç 29 trilyon 515 milyar 390.3 milyon lira olarak belirlenen malların ihalesinde, geçici teminat tutarı toplam 885 milyar 462 milyon lira olarak tespit edilmişti. 
     İhale kapsamında, Sümer Holding'e ait Ankara, Bursa, Diyarbakır. Erzurum, İstanbul, İzmir Bölge Müdürlük depoları, Bahçekapı, Bursa, Erzurum, Konak, Samsun, Trabzon, Ulus mağazaları, Adana, Adıyaman, Bakırköy, Beykoz, Çanakkale, Manisa, Merinos, Sarıkamış, Sivas, Tercan ve Van işletmelerinde stokta bulunan mallar, kapalı teklif usulü ile satılacaktı. 
     İhale kapsamında, iç çamaşırından gömleğe, basma-pazenden yünlü kumaşlara, çarşaf-nevresimden havluya, seccadeye, takım elbiseden ayakkabı-çantaya kadar çok çeşitli mallar satılacak. 
     Satılacak mallar arasında 2 milyon 322.7 bin metre pamuklu, 776.7 bin metre yünlü kumaş, 26 bin 683 adet takım elbise, 338 bin 619 çift sivil ayakkabı, resmi kıyafetler için üretilmiş 505.3 bin metre kumaş, 15 bin 517 takım elbise, 92 bin 225 çift ayakkabı bulunuyor. 
     Holding, stoklarını eritmek için, geçen yıl satış fiyatlarında yüzde 50'ye yakın indirim yapmıştı. İndirimler nedeniyle mağazalardaki satışlarda bir canlanma olduğu belirtiliyor. Toplu satış ihalesine talep gelmemesi nedeniyle, indirimli satış uygulamasına aynen devam edilmesi kararı alındı. 
     Halen, holdingin Ulus'taki Genel Müdürlük binasının altındaki mağazasında 17.5 milyon liraya ayakkabı-bot, 27 milyon liraya tek kişilik nevresim, 5 milyon liraya tek kişilik çarşaf alınabiliyor. Fiyatlarda yüzde 35 genel indirimin dışında, peşin ödemede yüzde 15 ayrıca indirim yapılıyor. 
     
</TEXT>
</DOC>
