<DOC>
<DOCNO> 212909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo01.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çulcu, İran derbisini yönetti, 5 sarı kart gösterdi 
</HEADLINE>
<TEXT>

     Bir Türk hakemi ilk kez, İran'ın iki büyük takımının derbi maçını yönetti. 
     FIFA kokartlı hakemimiz Mustafa Çulcu'nun yönettiği, yardımcılıklarını Adil Sinem ile Erhan Sönmez'in yaptığı Tahran derbisinde, başkentin iki güçlü ekibi, mavi beyaz formalı İstiklal ve kırmızı beyaz formalı Persepolis arasındaki maç 1-1 sonuçlandı. 
     Başkentin batısındaki Azadi Stadyumu'nda oynanan ve yaklaşık 90 bin kişinin tribünleri doldurduğu iki ezeli rakibin karşılaşmasında, İstiklal'den Davud Seyid Abbasi maçın üçüncü dakikasında takımını 1-0 öne geçiren golü attı. Persepolis'ten Hamed Kaviyanpur 20'inci dakikada beraberliği sağlayan gole imzasını atarken, daha sonraki dakikalarda başka gol olmayınca maç berabere bitti. 
     Çulcu, maçın 52'inci dakikasında Persepolis'ten Yahya Gülmuhammedi, 54'üncü dakikada yine aynı takımdan Yunus Bahoner, 61'inci dakikada İstiklal'den Alirıza Nikbeht Vahidi, 67'inci dakikada Persepolis'ten Pejman Cemşidi ve maçın son dakikalarında yine Persepolis'ten Hasan Hanmuhammedi'ye sarı kart gösterdi. 
     
     ÇULCU ''SPOR EVRENSELDİR'' 
     Çulcu maçtan sonra Anadolu Ajansı muhabirine yaptığı açıklamada, ''İran'da ilk kez bir futbol maçı yöneten Türk hakemi olmaktan mutluluk duyduğunu, bunun Türk hakemliği ve Türk insanı için onurlu bir görev olduğunu ve bu görevi iyi bir şekilde yerine getirdiğini düşündüğünü'' söyledi. 
     Türkiye Futbol Federasyonu TFF Başkanı Haluk Ulusoy'un İran'ı ziyaret ederek İran Futbol Federasyonu İFF ile sağladığı yakınlaşma sonucu İran'a geldiklerini anlatan Çulcu, ''Ülkelerarası bu tür güzel ilişkilerden kazançlı çıkan her iki ülkenin insanı oluyor. Bu da sporun evrensel olduğunun göstergesidir. İran'da bulunduğumuz sırada bizimle yakından ilgilenen Tahran Büyükelçimiz Selahattin Alpar başta olmak üzere büyükelçilik yetkililerine ve İFF yetkililerine teşekkür ederiz'' dedi. 
     Maçın çok güzel geçtiğini, saha içinde iki takım oyuncularının da centilmence bir maç çıkardığını, seyircinin centilmen davrandığını anlatan Çulcu, Türkiye'deki derbi maçlarıyla karşılaştırıldığında Tahran derbisinin daha yumuşak geçtiğini, bu derbide centilmenliğin daha ön plana çıktığını, iki takımın oyuncularıyla iyi iletişim kurduğunu belirtti. 
     Maçta iki takımın denk bir oyun çıkardığını, Persepolis'ten Ali Daei'nin İstiklal'den ise Alirıza Nikbeht Vahidi'nin göze çarpan futbolcular olduğunu belirten Çulcu, İran futbolunu beğendiğini kaydetti. 
     İran Futbol Federasyonu Merkez Hakem Komitesi Başkanı Menuçehr Nazeri de, Çulcu'nun bekledikleri gibi maçı iyi yönettiğini, karşılaşma boyunca oyuncularla kurduğu iyi iletişim sayesinde kontrolü kaybetmediğini ve pozisyonları yakından takip ettiğini söyledi. 
     
</TEXT>
</DOC>
