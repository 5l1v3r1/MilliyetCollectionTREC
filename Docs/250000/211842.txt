<DOC>
<DOCNO> 211842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/spor/spo02.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rötarlı taktik 
</HEADLINE>
<TEXT>

   Fenerbahçe Teknik Direktörü Daum, uçak bir saat gecikme yapınca havaalanında derse başladı. Futbolcularına, dizüstü bilgisayarla Samsun'un maçını izlettiren Alman hoca uyarılarda bulundu 
      SÜLEYMAN HATISARU 

   
   Fırsatı kaçırmıyor 
   FENERBAHÇE, uçağın rötar yapmasını bile değerlendiriyor. Türkiye Kupası için dün Samsun'a uçan Sarı - Lacivertliler, Sabiha Gökçen Havalimanı'nda bir saat beklemek zorunda kaldı. Bunun üzerine Teknik Direktör Daum, futbolcularını çevresine topladı, dizüstü bilgisayarda 45 dakika rakibinin karşılaşmasını izletti. Alman teknik adam bu sırada taktikler vererek, nasıl oynamaları gerektiğini anlattı. 
   
   'Rövanşı almalıyız' 
   TURU geçerek, lig ve kupayı birarada götürmek isteyen Christoph Daum, basına kapalı yaptırdığı antrenmanda da sürekli Sarı - Lacivertliler'e uyarılarda bulundu. Rakiplerinin çok güçlü olduğunu vurgulayan Alman teknik adam, "Ligde ilk maçımızı kaybetmiştik. Bunun rövanşını şimdi almak zorundayız" dediği öğrenildi. Sakatlıkları bulunan Kemal ve Serhat kadroda yer almazken, genç Olcan da Samsun'a götürülmedi. 
   
   Yıldırım rica etti 
   FENERBAHÇE Başkanı Aziz Yıldırım, taraftarlara seslenerek, Trabzonspor maçının tam bir bayram havası içinde geçmesini istedi. Trabzon'da yaşananların unutulmasını isteyen Yıldırım, "Bu karşılaşmada olay çıkabileceğini ümit edenler, boş heveslere kapılmasın. Taraftarlarımız, rakip takıma konukseverliğin en güzel örneğini gösterecektir" diye konuştu. 
   
   Son iki gün    Şimdilik 5 bin 300 kişi 
   FENERBAHÇE'DE Mart ayı başında yapılacak olan olağan genel kurulunda oy kullanmak için aranan aidatı ödeme şartının yerine getirilmesi için süre 31 Ocak 2004 saat 19.00'da doluyor. 11 bin 500 kayıtlı üye, oy atabilmek için 50 milyon lira tutarındaki yıllık aidatlarını kulübe yatırmaları gerekiyor. Dün akşama kadar 5 bin 300 Fenerbahçe kongre üyesi bunu yeri getirdi. 
   
   8 bin kişiye ulaşabilir 
   SÜRENİN sona ermesine iki gün kala, kulübün hesabı bulunan 4 bankaya yatırılan ve internet aracılığıyla ödenen aidatlar henüz tespit edilmedi. Oy kullanacak üyelerin 8 bine ulaşacağı tahmin ediliyor. Öte yandan kulübe üyelik için müracaatı bulunan 100 kişinin durumu yarınki yönetim toplantısında değerlendirecek. Kabul edilenler bu seçimde seçmen olabilecek. n YUSUF KOBAL 
   
   Saran ikna oluyor    Fenerbahçe'de başkan adayı olması için büyük baskı gören Sadettin Saran istediği ışığı gördü 
   
   Destek giderek artıyor 
   AZİZ Yıldırım'ın karşısında aday olması için muhalefet kanadının yoğun baskısıyla karşılaşan Sadettin Saran ikna oluyor. Saran'ın Mart ayında yapılacak seçimlerdeki adaylık olasılığının yüzde 90 oranında olduğu vurgulandı. Birleşik Fenerbahçeliler Vakfı Başkanı Aziz Yılmaz ve Fenerbahçe 2000 Derneği Başkanı Şevket Yılmaz ile önceki gün bir toplantı yapan Saran'ın, gece geç saatlere kadar temaslarını devam ettirdiği öğrenildi. 
   
   Yönetime ünlü isimler 
   CUMARTESİ günü de Kadıköy Grubu lideri Kazım Bayülken ve Altyapı Derneği Başkanı Burak Karabacak'ın katılımıyla genişletilmiş bir toplantı daha yapılacak. Sarı - Lacivertliler'in eski yöneticisinin aday olması durumunda, Celal Aras, Selim Soydan, Murat Aşık, Vefa Küçük'ün oğlu Cenk Küçük ile Abdi İbrahim İlaç Fabrikası'nın sahibi Nezih Barut gibi isimleri yönetimine alacağı öğrenildi. Saran, son kararını Amerika yolculuğu sonrasında verecek. 
   
   
   
</TEXT>
</DOC>
