<DOC>
<DOCNO> 241274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/ekonomi/eko03.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenspan 80 yaşına kadar FED Başkanı 
</HEADLINE>
<TEXT>


ABD Başkanı Bush, 1987'den bu yana ABD Merkez Bankası FED Başkanı olan 78 yaşındaki Greenspan'ı yeniden aday gösterdi. Greenspan, bu görevi 2006'ya kadar sürdürecek 

EKONOMİ SERVİSİ 

ABD Başkanı George W. Bush, Alan Greenspan'i ABD Merkez Bankası FED Başkanlığı'na beşinci dönem için resmi olarak aday gösterdi. Greenspan'in ise bu teklife sıcak baktığı bildirildi. 
FED Başkanı Alan Greenspan, 78 yaşında ve Ağustos 1987'de dönemin başkanı Ronald Reagan tarafından atandığı günden itibaren FED Başkanlığı'nı yürütüyor. Greenspan, 1987'deki borsa çöküşünü, 1990'lı yıllardaki ekonomik büyümeyi, iki Irak savaşını ve iki ekonomik durgunluğu yaşadı. 
Bush açıklamasında, Greenspan'in FED Başkanı olarak mükemmel bir performans gösterdiğini belirterek, "Ekonomi idaresine büyük güven duyuyorum" dedi. Greenspan ise FED Başkanlığı'na aday gösterilmekten onur duyduğunu, senatonun kararı onaylaması halinde görevine devam edeceğini belirtti. 
Yönetim kurulu üyeliği süresi Ocak 2006'da bitecek olan Greenspan bir daha seçilemeyecek. Fakat ABD Başkanı'nın yeni bir aday belirleyip senato tarafından onaylanana kadar görevinde kalabilecek. 

Krizleri iyi yönetti 
Alan Greenspan, 2001'deki ekonomik durgunluğu yumuşatabilmek için faiz oranlarında ciddi indirimlere giderek ekonomik aktiviteleri harekete geçirdi. 6 Mart 1926'da New York'ta doğan Greenspan, borsa simsarı olan babasından etkilenip iş hayatına kendi ekonomik danışmanlık şirketini kurarak başladı. Greenspan, şirket yöneticileri için hazırlamış olduğu analizlerden para kazandı. 
Greenspan, 1974 - 1977 arasında Gerald Ford döneminde Ekonomik Danışmanlar Konseyi'nde başkan olarak görev aldı. Reagan döneminde, efsanevi FED Başkanı Paul Volcker sonrasında başkan olarak göreve başladı. Greenspan, görev süresi bakımından 1951 - 1970 arasında görev yapan William McChesney Martin sonrasında görevde en uzun kalan FED Başkanı ünvanına sahip. 


</TEXT>
</DOC>
