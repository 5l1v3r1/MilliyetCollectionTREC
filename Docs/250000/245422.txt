<DOC>
<DOCNO> 245422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonyas03.html </URL>
<DATE> 2004/06/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kelaynaklar kayıt altına alınacak... 
</HEADLINE>
<TEXT>

     Dünyada yalnızca Fas ve Şanlıurfa'nın Birecik İlçesi'nde koloni halinde yaşayabilen kelaynaklar, yaşam biçimleri, biyolojik ve sosyolojik özellikleri araştırılarak kayıt altına alınacak. 
     Şanlıurfa İl Çevre ve Orman Müdürü İhsan Karadutlu, AA muhabirine, 1997 yılında, Orman Bakanlığı'nın, Birecik'teki üretme istasyonunda koruma altına aldığı kelaynakların nesillerinin devamını sağlamak için çeşitli projeler üzerinde çalıştıklarını söyledi. 
     Üreme istasyonunda geçen yıl 65'e gerileyen kelaynak sayısının, bu yılki doğumlarla 76'ya yükseldiğini bildiren Karadutlu, 3 ay önce kafeslerden çıkarılan bu kuşların, Fırat Nehri kenarında yaşamını sürdürdüğünü anlattı. 
     Birecik'teki kelaynakların hareketlerini dürbünle izleyen Doğa Derneği üyelerinin, gözlemlerini bilgisayara aktardığını belirten Karadutlu, şöyle konuştu 
     ''Kelaynaklarla ilgili veri tabanı oluşturmaya çalışıyoruz. Projeyle ilgili çalışmalarımız son aşamaya geldi. Projeyle, dünyada yalnızca Fas'ta ve Şanlıurfa'nın Birecik İlçesi'nde koloni halinde yaşayabilen kelaynaklar, yaşam biçimleri, biyolojik ve sosyolojik özellikleriyle araştırılarak kayıt altına alınacak. Böylece, kelaynakların şimdiye kadar bilinmeyen yönlerini ortaya çıkarmış olacağız.'' Bilimsel adı ''geronticus eremita'' olan kelaynaklar, çıplak kafaları ve enselerindeki tüyleriyle biliniyor. Fırat Nehri kenarındaki ''kalsit'' kayalarda yaşamlarını sürdüren kelaynaklar, böcek ve sürüngenlerle besleniyor. 
     
</TEXT>
</DOC>
