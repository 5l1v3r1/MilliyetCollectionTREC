<DOC>
<DOCNO> 228895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun19.html </URL>
<DATE> 2004/04/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Mukteda El Sadr, 'kalesi'nden ayrıldı 
</HEADLINE>
<TEXT>

     Irak'taki radikal Şii lider Mukteda El Sadr'ın, başkent Bağdat'ın güneyindeki Kufe kasabasında kale gibi kullandığı camiden ayrıldığı bildirildi. 
     El Sadr'ın Necef kenti yakınlarındaki bürosundan yapılan açıklamada, silahlı yandaşları tarafından korunan camiden ayrılan Şii liderin nereye gittiği belirtilmedi. 
     Irak'ta ABD yönetimindeki koalisyonun sözcüsü Dan Senor, dün, Iraklı bir hakimin, El Sadr hakkında tutuklama emri çıkardığını bildirmişti. 
     Sözcü, Sadr hakkındaki tutuklama emrinin, geçen yıl bir din adamının öldürülmesiyle ilgili olarak çıkarıldığını kaydetmişti. 
     Sadr'ın destekçileri, son günlerde Irak'ta birçoğu şiddet olaylarına dönüşen protesto gösterileri yapmıştı. ABD, çatışmaların artması üzerine El Sadr'ı ''haydut'' ilan etmişti. Bağdat ve Necef'teki çatışmalarda, aralarında 8 Amerikan askerinin de bulunduğu 61 kişi ölmüştü. 
     
</TEXT>
</DOC>
