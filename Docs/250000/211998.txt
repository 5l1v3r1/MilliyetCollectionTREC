<DOC>
<DOCNO> 211998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo30.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Kadıköy'de 1.500 kişilik yeri az buldu... 
</HEADLINE>
<TEXT>

     Trabzonspor Kulübü Yönetim Kurulu Üyesi ve kulübün İstanbul temsilcisi Tahsin Usta, iki ekip arasında hafta sonu yapılacak zorlu maç öncesi, taraftarlarına ayrılan tribün kapasitesi ve bilet fiyatları konusunda Fenerbahçe Kulübü'ne tepki gösterdi. 
     Usta, yaptığı yazılı açıklamada, Fenerbahçe Şükrü Saracoğlu Stadı'nın kapasitesi göz önünde bulundurularak, misafir takım seyircisi için yüzde 5 kuralına uyulmadığını dile getirerek, ''Stat 50 bin kapasiteliyse ve yüzde 5 rakip takım taraftarı için yer ayrılıyorsa, bize ortalama 2 bin 500 kişilik yer ayrılmalı. Ancak Fenerbahçe Kulübü bu sayıyı bin 500 olarak açıklıyor. Gerekli yerlerle görüşüp, bu sorunu gidereceğiz'' şeklinde ifadelere yer verdi. 
     Taraftarlarına ayrılan tribün bilet fiyatlarının da pahalı olduğunu savunan Usta, şunları kaydetti 
     ''İstanbul'daki Galatasaray maçında, 80 bin kişilik stadyuma 10 bine yakın taraftarımız 3 milyon lira ödeyerek girdi. Fenerbahçe'nin, Trabzonspor tribünü bilet fiyatlarını 40 milyon 500 bin lira olarak açıklaması talihsizliktir.'' Türkiye Kupası'nda deplasmanda Diyarbakırspor'u yenerek moral bulduklarını ifade eden Usta, tur atlamış olmanın getirdiği moralle Fenerbahçe karşısına kazanmak için çıkacaklarını belirterek, Galatasaray galibiyetinden sonra bu sezon İstanbul'daki ikinci derbi galibiyetini elde etmek istediklerini sözlerine ekledi. 
     
</TEXT>
</DOC>
