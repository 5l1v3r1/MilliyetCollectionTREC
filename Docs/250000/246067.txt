<DOC>
<DOCNO> 246067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur31.html </URL>
<DATE> 2004/06/07/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Bosna-Sancak Derneği, anadilde yayından endişeli. 
</HEADLINE>
<TEXT>

     Bosna-Sancak Kültür ve Dayanışma Derneği'nce yapılan açıklamada, TRT'nin farklı dil ve lehçelerde yaptığı yayının başka mecralara çekilmesinden duyulan rahatsızlık dile getirildi. 
     Dernek Yönetim Kurulu'nca yapılan yazılı açıklamada, TRT'nin Türkçe dışında yayın yapacağı dil ve lehçeler arasında Boşnakça'nın da bulunduğu hatırlatılarak, ''bu kararın kendileri için sürpriz olduğu'' belirtildi. 
     Göçmenlerin oluşturduğu derneklerin bu yönde bir talebi bulunmadığı vurgulanan açıklamada, şu görüşlere yer verildi 
     ''TRT'nin Türkçe'den başka dillerde yayın yapıyor olmasını büyütmemekle birlikte, meselenin başka mecralara çekilmesinden de rahatsızlık duymaktayız. Bizleri camia olarak endişelendiren, yayının başlayacağının gündeme gelmesinden sonra bazı basın yayın kuruluşlarının bizlere yönelttiği, azınlık gibi başkaca hakları talep edip etmediğimiz ve ayrıcalığı öne çıkarabilecek sorularla karşılaşıyor olmamızdır. 
     Bu soruların hiçbirinin muhatabı biz değiliz. Anavatan Türkiye'nin mensubu olmaktan gurur duyan biz Bosna-Hersek ve Sancak göçmenleri, bu duygu ve düşüncedeyiz.'' 
     
</TEXT>
</DOC>
