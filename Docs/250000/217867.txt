<DOC>
<DOCNO> 217867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/siyaset/siy03.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell takipte 
</HEADLINE>
<TEXT>

   ABD Dışişleri Bakanı'ndan meslektaşı Gül'e mektup Birtan Altınbaş'ı işkenceyle öldüren polislerle ilgili dava zamanaşımı nedeniyle düşebilir 
      ANKARA Milliyet 

   
   ABD Dışişleri Bakanı Colin Powell, Dışişleri Bakanı Abdullah Gül'e gönderdiği mektupta, Milliyet'in aylardır gündemde tuttuğu Hacettepe Üniversitesi öğrencisi Birtan Altınbaş'ın işkenceyle öldürülmesine ilişkin dava konusunda görüşlerini aktardı. Powell, davanın, polisler cezalandırılmadan zamanaşımına girerek düşmesinden endişe ettiğini kaydetti. 
   ABD'li kaynaklara göre Powell, Gül'e, Türkiye'deki insan hakları uygulamalarına ilişkin bir mektup gönderdi. Mektupta, Altınbaş davasına da yer ayıran Powell, davanın zamanaşımına girme riski bulunduğuna dikkat çekerek, polisler cezalandırılmadan davanın bu şekilde düşmesinden endişe ettiğini, bunun Türkiye'nin insan hakları sicilini olumsuz etkileyeceğini kaydetti. Powell, hükümete, adaletin yerini bulması için elinden geleni yapması çağrısında bulundu. 
   Altınbaş'ı işkenceyle öldürdükleri iddiasıyla yargılanan bir kısmı emekli 10 polisten 3'üne tebligat yapılamaması nedeniyle aylardır yerinde sayan dava, 2006'da zamanaşımına girecek. 
   
   Kürtçe yönetmeliği 
   Powell, mektubunda, Türkiye'nin insan hakları alanındaki reformlarını överken, yasal değişikliklerin içerdiği demokratik ruhun uygulamaya da yansıtılması gerektiğini vurguladı. Anadilde yayına olanak tanıyan RTÜK değişikliğinin, yasal değişikliklerdeki demokratik ruhu yansıtmadığını kaydeden Powell, Türk Dışişleri'nin de aynı gerekçeyle yönetmeliği eleştirdiğine dikkat çekti. Yönetmeliğin, hükümetin ilerici yaklaşımını benimseyecek şekilde değiştirilmesi telkininde bulunan Powell, mektubunda hükümetin "işkenceye sıfır tolerans" politikasına da atıf yaptı. 
   Powell, Manisalı gençlere işkence yaptıkları gerekçesiyle hapse mahk m edilerek cezaevine konulan 10 polisin cezalandırılmasının Türkiye'nin uluslararası imajına olumlu etkiler yaptığını kaydetti. Powell, mektubunda Türkiye'nin Kıbrıs'taki adımlarını da övdü. 
   
   Sanık polisler bulunamıyor    Altınbaş'ın öldürülmesine ilişkin davada bir kısmı emekli 10 polis yargılanıyor. Önceki hükümet döneminde, MHP'li Devlet Bakanı Faruk Bal'ın danışmanlığını da yapan emekli Başkomiser İbrahim Dedeoğlu'nun aralarında bulunduğu sanıklardan üçüne, mahkemenin tüm aramalarına rağmen aylardır tebligat yapılamadı. Dedeoğlu ve diğer polislere ulaşılamamasının basına yansıması üzerine bir genelge yayımlayan İçişleri Bakanı Abdülkadir Aksu, emekli veya görevdeki polislere öncelikle ulaşılmasını, adres tespitlerinin süratle yapılmasını istedi. Bulunamayan sanıkların avukatları geçtiğimiz aylarda davadan çekilmiş, mahkeme de sanıklara yeni avukatlar bulmaları için tebligat yapılmasını kararlaştırmıştı. 
   
   
   
</TEXT>
</DOC>
