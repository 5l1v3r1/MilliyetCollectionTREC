<DOC>
<DOCNO> 201752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/siyaset/siy01.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna AKP'ye yakın 
</HEADLINE>
<TEXT>

   İstanbul Büyükşehir Belediye Başkanı Gürtuna, adaylığı konusunda "Mazi beraberliğimin bulunduğu insanlar tercihimdir" diyerek AKP'yi işaret etti 
      ŞENOL DEMİRCİ İstanbul 

   
   İstanbul Büyükşehir Belediye Başkanı Ali Müfit Gürtuna, "Yerel seçimlerde mazi beraberliğimin bulunduğu insanlarla olmayı tercih ederim" dedi. ANAP, DYP, Genç Parti ve SP'den de İstanbul Büyükşehir Başkanlığı teklifi alan Gürtuna'nun bu sözüyle AKP'den aday olmayı beklediği bildirildi. 
   Gürtuna'nın Başbakan Recep Tayyip Erdoğan'la arasındaki soğukluğun da her geçen gün azaldığı öğrenildi. Gürtuna'nın 9 Aralık'ta Başbakanlık'ta görüştüğü Erdoğan'la birlikte ATA uçağıyla İstanbul'a dönmesi ilişkilerin yumuşamasının bir işareti olarak yorumlandı. Konut'taki görüşmede Gürtuna'nın Erdoğan'dan adaylık sözü istediği, Başbakan'ın ise "Şu anda adaylık sözü vermem mümkün değil" dediği öğrenildi. 
   AKP'nin kesin kararının ardından diğer teklifleri değerlendireceğini belirten Gürtuna, aday olacağını ve partisini en geç yılbaşına kadar açıklayacağını bildirdi. 
   
   Gürtuna kriterleri 
   Gürtuna, "parti tercihinde son noktaya geldiğini" belirterek, "seçeceği parti için kriterleri" hakkında şunları söyledi "Psikolojik olarak irtibat halinde olabileceğim, dostluklarımın, irtibatlarımın, mazi beraberliğimin bulunduğu insanlarla olmayı tercih ederim. Çünkü bu bende rahatlamayı, kolay çalışmayı, entegrasyonun hızını ve verimliliği sağlar. İnsan olarak herkes için tabii bir şeydir. Bir de İstanbul'a verimli olabilmek açısından güçlü bir ekiple çalışmak gerekiyor. Hükümetle irtibatları önemsiyorum. Verimli bir çalışma ortamının sağlanması gerekiyor." 
   
   'Solda işbirliği' tartışmalı geçti    DSP Genel Başkanı Bülent Ecevit'in yeğeni YTP Ankara İl Başkanı Cem Ecevit, "Sol, son 30 yıldır devleti halkın önüne koydu" dedi. YTP, SHP, DEHAP, Hak - Par, ÖDP, EMEP ve SDP il yöneticileri yerel seçimlere yönelik işbirliğini görüşmek için dün bir araya geldi. Toplantıya CHP, DSP ve TKP katılmadı. Hak - Par'lı Şahin Ayaz'ın, "AB'den yana, üniter devleti savunmayan her adayla çalışırız. Merkezine Kürt sorununu koyan insanların partisiyiz. Sol, statükocu kalıpların esiri" sözleriyle DEHAP'lı Mehmet Bozdağ'ın, "Sol statükocu, güven vermiyor. Şovenist ırkçı yaklaşım içindeler" açıklaması tartışma yarattı. 
   
   
   
</TEXT>
</DOC>
