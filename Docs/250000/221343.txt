<DOC>
<DOCNO> 221343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur30.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal 'Başbakan yanlış dalış yaptı, tersten daldı' 
</HEADLINE>
<TEXT>

     Sebahat Karakoyun bildiriyor 

CHP Genel Başkanı Deniz Baykal, Başbakan Recep Tayyip Erdoğan'ın partisine yönelik eleştirilerini yanıtlarken, ''Başbakan yanlış bir dalış yaptı, tersten daldı. Diyor ki, Onlar nereden cumhuriyetçiymiş CHP'deki Cumhuriyet sözüne dikkat etsin. O sözü oraya koyanlar, bugünkü başbakanın büyüklerinin her türlü tehdidini, şantajını ve idam fermanı kararlarını göze alarak o ifadeyi oraya geçirdiler'' dedi. 
     Baykal, Çorum'da partisince düzenlenen mitingte vatandaşlara seslendi. Deniz Baykal, 28 Mart'ta yapılacak yerel seçimlerin, ülke gerçeklerinin iktidar sözcülerinin söylediklerinden ibaret olmadığını hatırlatmak için bir fırsat olduğunu söyledi. 
     Başbakan Erdoğan'ın miting meydanlarında vatandaşları azarladığını, payladığını savunan Deniz Baykal, üreticinin sorunlarına dikkati çekti. Mısır ithalatına dayalı şeker üretiminin teşvik edildiğini belirten Baykal, sözlerini şöyle sürdürdü 
     ''Başbakan, pancarda dert yok diyor. Dert öyle çok ki... Başbakan, pancarı bırakın mısıra bakın diyor. Amerika'nın Oklahaması'nda Nebraskası'nda yetişen mısıra bak diyor. Amerika'dan mısır ithal edilecek, onunla şeker yapılacak, pancara dayalı şeker sanayini öldürecek, kafası karışan vatandaşı da otur oturduğun yerde, konuşma, sen ne biliyorsun diye azarlamaya kalkacak. 
     Mısır ithalatını kim yapıyor, Maliye Bakanı'nın oğlu yapıyor. Alın da hayrını görün bunların. Maliye Bakanı, oğlu ithalat yaparken, bizimki ithalat yaparken vergisini indiriversek sonra da artırıversek nasıl olur acaba diyor. Cin fikirli ya, sen o cin fikrini oğluna değil 70 milyona kullanacaksın.'' 
     
     ''BAŞBAKAN DA VERGİ AFFINDAN YARARLANMIŞ'' 

     CHP Genel Başkanı Baykal, şimdiye kadar sadece Maliye Bakanı'nın çıkarılan vergi affından yararlandığının bilindiğini, Başbakan Erdoğan'ın da aftan yararlandığını gazetelerden öğrendiğini belirterek, ''Hayırlı olsun. Başbakan'ın şirketleri de vergi affından yararlanmış. Bu Tayyip Erdoğan, seçimden önce konuşurken, asgari ücret, simit hesabı yapıyordu. Şimdi bunları unuttu, kendi maaşının hesabını yapıyor'' diye konuştu. 
     Başbakan Erdoğan'ın üslubunun birdenbire sertleştiğini kaydeden Baykal, ''Daha önceki yumuşak, halim selim, halka saygılı insan gitti. Burnu havada, iktidar sarhoşluğu içinde bir insan geldi'' ifadesini kullandı. 
     
     ''CUMHURİYET TARTIŞMASI 

     Erdoğan'ın CHP'ye yönelik kökü bereketsiz sözüne yönelik tepkisini de yineleyen Baykal, ''Bizim kökümüz Mustafa Kemal Atatürk, Kuvayı Milliye, sen kim oluyorsun da Gazi Mustafa Kemal'e laf söylemeye kalkıyorsun Bu millet seni sözlerine inandı da getirdi. Nasıl getirdiyse, alır aşağıya da indirir'' diye konuştu. 
     Erdoğan'ın, CHP'ye çatmak için son olarak ''Yanlış bir dalış yaptığını ve tersten daldığını'' savunan Baykal, sözlerine şöyle devam etti 
     ''Diyor ki, onlar nereden Cumhuriyetçiymiş, Cumhuriyetle onların ne ilgisi var, Cumhuriyet cumhur demektir. Cumhur da işte burada... CHP'deki Cumhuriyet sözüne dikkat etsin. O sözü oraya koyanlar, bugünkü Başbakan'ın büyüklerinin her türlü tehdidini, şantajını ve idam fermanı kararlarını göze alarak o ifadeyi oraya geçirdiler. O söz için verilen mücadeleleri birisi ona öğretiversin. Birisi cumhur, Cumhuriyet ve halk arasındaki ilişkiyi de anlatıversin. 
     Türkiye'de Cumhuriyet yokken de halk vardı. İran'da da meydanlarda halk var. Irak'ta, Suudi Arabistan'da da var. Ama orada Cumhuriyet yok. Cumhuriyet başka bir şey, onu bil. Humeyni'nin peşine de halk düştü. Ne oldu sonra, onun yerine geçen adamları şimdi Meydanlarda halkı tutmayalım demeye başladılar. 
     Sen, basını, televizyonlarını susturdun, işadamlarını arkana taktın diye, milleti kontrolüne aldığını mı zannediyorsun. Bu millet bu cumhur sana öyle bir ders verir ki, günü geldiğinde feleğin şaşar feleğin...'' Cumhuriyetin, hukuka, halka saygı duymak olduğunu kaydeden Baykal, ''Cumhuriyet, kendin için kanun çıkarmamak, hesabını vermek demektir. Bütün bunları öğrenecek, bundan öncekiler nasıl öğrendilerse o da öyle öğrenecek, millet öğretecek'' dedi. 
     
     NOTLAR 

     Helikopterle Ankara'dan Çorum'a gelen Baykal, mitingin yapıldığı TEDAŞ kavşağında partililer tarafından karşılandı. Alanda CHP bayraklarının yanı sıra ''Bizim kökümüz tam bağımsız Türkiye, senin kökün ömür boyu takiyye'', ''Ne değişti ki, akıl kara el kara fukara aynı fukara'' yazılı dövizler dikkati çekti. 
     Baykal, konuşmaya başlamadan önce, Çorum Belediye Başkan Adayı Selahattin Yücel ile ilçe belediye başkan adaylarını vatandaşlara tanıttı. Deniz Baykal'ın Başbakan Erdoğan'ın CHP'ye yönelik eleştirilerinden söz etmesi üzerine, alanda bulunanlar bu sözlere ''Yuh'' diye bağırarak tepki gösterdi. 

     
</TEXT>
</DOC>
