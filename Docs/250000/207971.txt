<DOC>
<DOCNO> 207971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur33.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş-Erdoğan görüşmesi sona erdi... 
</HEADLINE>
<TEXT>

     Başbakan Recep Tayyip Erdoğan, ''Kıbrıs'ta kalıcı barış ve çözüm için sarfedilecek gayretlerin bundan böyle de Türkiye ile KKTC arasında esasen mevcut olan yakın dayanışma ve işbirliği içinde yürütülmesi hususunda tam bir mutabakat halindeyiz'' dedi. 
     KKTC Cumhurbaşkanı Rauf Denktaş ile Başbakan Recep Tayyip Erdoğan'ın İstanbul Valiliği'nde yaptıkları başbaşa görüşme, yaklaşık 1 saat sürdü. 
     Denktaş ve Erdoğan, görüşmenin ardından Valilik Kabul Salonu'nda basın mensuplarına ortak açıklamada bulundular. 
     Erdoğan, yaptığı açıklamada, bugün KKTC Cumhurbaşkanı Denktaş ile Kıbrıs meselesinin bulunduğu aşama hakkında görüş alışverişinde bulunduklarını söyledi. 
     Başbakan Erdoğan, başbaşa yaptıkları bu görüşmede Kıbrıs müzakere süreciyle ilgili olarak Türkiye'de yürütülen çalışmalar hakkında Denktaş'a bilgi verdiğini belirtti. 
     ''Sayın Denktaş'ın değerli görüşlerini almaktan memnuniyet duydum'' diyen Erdoğan, açıklamasını şöyle sürdürdü 
     ''Ortak hedefimiz, BM Genel Sekreteri'nin iyi niyet misyonu çerçevesinde ve Ada'daki gerçekler temelinde kalıcı ve adil bir barışa ulaşılmasıdır. Kendileri ve KKTC hükümetiyle yakın temas ve istişare içerisinde bulunacağız. Görüşmede ayrıca, KKTC'deki siyasi gelişmeler ve hükümet kurma çalışmalarının geldiği son aşamayı da değerlendirdik. Netice itibariyle Kıbrıs'ta kalıcı barış ve çözüm için sarfedilecek gayretlerin bundan böyle de Türkiye ile KKTC arasında esasen mevcut olan yakın dayanışma ve işbirliği içinde yürütülmesi hususunda tam bir mutabakat halindeyiz.'' 
     
     MÜŞTEREK VE MİLLİ DAVA 

     KKTC Cumhurbaşkanı Denktaş da yaptığı açıklamada, Başbakan Erdoğan'a kendilerine bu fırsatı verdiği için en içten duygularla teşekkür ettiğini belirtti. 
     ''Kıbrıs meselesi müşterek ve milli bir davamızdır. Hedef de kalıcı barıştır, kalıcı uzlaşmadır, geçmişin tekrarlanmamasıdır, halkımızın refahıdır ve güven içinde yaşamasıdır'' diyen Denktaş, görüşmede bütün bu konuları ele aldıklarını kaydetti. 
     Denktaş, ''Ayrı bir görüşümüz yoktur. Bu beni çok mutlu etmiştir'' dedi. 
     Bu güzel işbirliğinin devam edeceğini ve bunun milli davanın yararına olacağını vurgulayan Denktaş, Başbakan Erdoğan'a teşekkür ederek sözlerini tamamladı. 
     Denktaş ile Erdoğan, açıklamaların ardından tokalaşıp öpüşerek basın mensuplarına poz verdiler. Başbakan Erdoğan, daha sonra valiliğin bahçesine kadar eşlik ettiği Denktaş'ı uğurladı. 
     Denktaş, Tören Birliği'ni selamladıktan sonra İstanbul Valiliği'nden ayrıldı. 
     
</TEXT>
</DOC>
