<DOC>
<DOCNO> 203678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun26.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani ve Barzani, Federasyon için güçlerini birleştirdi 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, ''federalizmden öte istekleri bulunduğunu, ancak şu anki Irak koşullarında en iyi çözüm yolunun federalizm olacağını'' söyledi. 
     Federasyon konusunu El Arabia televizyonuna değerlendiren Barzani, ''Irak halkının federalizmi kabul etmemesi halinde 1970'te imzalanan özerklik anlaşmasına geri döner misiniz'' sorusuna şu karşılığı verdi 
     ''O anlaşma 1970'te yapıldı. Bu Kürtler için büyük bir kazanımdı. Ancak bu anlaşmanın üzerinden 33 yıl geçti. Bu süre içinde Kürdistan'da deniz kadar kan döküldü. Bu çok büyük kazançtı. Bu kazanım devam edecek.'' Irak'ın kuzeyindeki ''bölge parlamentosunda'' alınan bir kararın, bölgenin merkezi hükümete bağlanmasını içerdiğini belirten Barzani, ''Bu karar federalizm esasına dayanıyor. Biz 33 yıl önceki anlaşmanın üzerinde durmayalım. Bu anlaşmayı geliştirelim. Bizim en az istediğimiz federalizmdir. Hiçbir Kürt vatandaşı bundan geri bir çözümü kabul edemez. Ancak şu anki Irak koşullarında federalizm en iyi çözüm yöntemidir'' diye konuştu. 
     Barzani, ''Federalizmin kabul edilmemesi halinde Kürtlerin yeniden savaşa başlamasının söz konusu olup olmadığının sorulması üzerine, ''Hayır artık savaş düşünmüyoruz. Savaştan bıktık, yeni Irak adıyla anlaşma yaptıktan sonra, herkes sözünde duracak. Artık Kürtler ikinci sınıf vatandaş olmayı kabullenemez'' ifadesini kullandı. 
     
     SADDAM'IN YARGILANMASI 
     Barzani, yakalanan devrik lider Saddam Hüseyin'in idam edilmesi hakkındaki kararın kendilerine değil, bağımsız mahkemeye kaldığını belirterek şunları söyledi 
     ''Saddam'ın idamıyla ilgili kararı biz vermeyelim. Yargıya bırakalım. Madem ki yargı var, yargılamayı ve cezayı yargıya bırakalım. Saddam Hüseyin, kendi halkına çok kötü şeyler yaptı. Yaptığı kötülüklerin her biri idam kararını gerektiriyor. Şunu unutmamak lazım Yaptığı o kadar kötü iş var ki, bunun karşılığı idam olmalı. Irak'taki geçmiş yönetimler cesaret edebilseydi, Irak bu duruma düşmezdi. Irak'ta bir Kürdün yönetimin başına gelmesi eskisi gibi kötü karşılanmıyor. Artık ülkede Kürt ve Arap ayrımı kalmadı. Benim Irak liderliğinde gözüm yok. Yeni Irak, artık eski Irak'tan farklıdır. Çünkü Kürtler, bundan böyle Irak'ta ikinci sınıf vatandaşlığı kabullenemezler.'' 
     
     IKDP İLE IKYB BİRLEŞME KARARI ALDI 
     Bu arada Irak'ta ''Kürt federasyonu'' kurmak için çalışmalarına hız veren IKDP ve IKYB, aralarındaki pürüzleri bir kenara bırakarak birleşme kararı aldı. 
     Kürt kaynaklarından edinilen bilgilere göre, IKYB lideri Celal Talabani ile IKDP lideri Mesud Barzani, Bağdat'ta yaptıkları görüşmede bu konuda bir anlaşma imzaladı. 
     Anlaşmaya göre, ''Kürt hükümetinde başbakanlık'' görevi IKDP'den Neçirvan Barzani, ''meclis başkanlığı'' görevi ise IKYB'den Kosret Resul Ali'ye verildi. 
     Anlaşmada, ''kabinede'' 6 bakanlığın IKDP'ye, 4 bakanlığın da IKYB'ye verilmesi öngörüldü. 
     
</TEXT>
</DOC>
