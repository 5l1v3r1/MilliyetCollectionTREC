<DOC>
<DOCNO> 243358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur06.html </URL>
<DATE> 2004/05/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Genel lise mezunlarına meslek yüksekokulu şansı... 
</HEADLINE>
<TEXT>

     Emine Dalfidan Gökçen Çamlıyurt - Yükseköğretim Kurulu YÖK , genel lise mezunlarının, Öğrenci Seçme Sınavı ÖSS sonuçlarına göre meslek yüksekokullarına yerleşmelerine olanak tanıdı. 
     Sınavsız geçiş uygulaması sonrasında oluşan kontenjan açığının, bu yolla kapatılması hedefleniyor. 
     Meslek liselerinden meslek yüksekokullarına sınavsız geçiş uygulaması çerçevesinde, genel lise mezunları, belirlenen bazı programlar dışında ÖSS sonucuna göre meslek yüksekokullarını tercih edemiyordu. Bu adaylar, genel yerleştirme sonrasında oluşan boş kontenjanlar için ek yerleştirmede başvuru yapabiliyordu. 
     Ancak, meslek yüksekokullarında oluşan kontenjan açığı nedeniyle, bu yıl, genel lise mezunlarına, ek yerleştirmeyi beklemeden genel yerleştirmede meslek yüksekokullarını tercih hakkı getirildi. 
     Yeni düzenlemeyle, yine öncelik meslek liselerinde olacak. Meslek lisesi mezunları yerleştirildikten sonra, boş kontenjanlara genel lise mezunları alınacak. 
     
     MESLEK YÜKSEKOKULLARINDAKİ KONTENJAN AÇIĞI 
     YÖK'ün, kararın alınmasına temel oluşturan ''Meslek Yüksekokulları Bugünkü Durumu ve Mesleki ve Teknik Ortaöğretim Okullarından Meslek Yüksekokullarına Sınavsız Geçişin Değerlendirilmesi'' konulu raporunda, meslek yüksekokullarındaki kontenjan açığına işaret edildi. 
     Rapora göre, sınavsız geçişin ilk yılı olan 2002'de 196 bin 609 kontenjana 193 bin 686 mezun yerleştirilirken, 2003 yılında 202 bin 787 kontenjanın yalnız 160 bin 604'ü doldurulabildi. 2004 yılında da sınavsız geçişe başvuru sayısı 115 bin 422 ile sınırlı kaldı. 
     YÖK, bu yıl devlet, vakıf ve KKTC'deki üniversitelerin önlisans programlarına toplam 189 bin 43 kontenjan ayırdı. 
     
     GENEL LİSE MEZUNLARININ YERLEŞTİRİLMESİ 
     Meslek lisesi ve meslek yüksekokulları arasında ''program bütünlüğü ve devamlılığı'' sağlanamadığı için sorun yaşandığı belirtilen raporda, ''Bu tam olarak sağlanana kadar, ilan edilmiş meslek yüksekokulu kontenjanlarının boş kalmaması için meslek lisesi mezunları ile beraber genel lise mezunlarının meslek yüksekokullarına yerleştirilmeleri kaçınılmaz bir durumdur'' görüşüne yer verildi. 
     Raporda, şunlar kaydedildi 
     ''Aksi takdirde, büyük emeklerle ve gayretlerle sağlanmış bulunan binlerce meslek yüksekokulu kontenjanının boş kalması gibi ekonomik olmayan bir durumla karşı karşıya kalınmış olunacaktır. 
     Başta tarım programları olmak üzere, mesleki teknik ortaöğretim kurumlarında altyapısı olmayan bazı meslek yüksekokulları programlarının kontenjanları yeterince dolmamıştır. 2003 ÖSS'de genel lise mezunlarına, tarım programlarını genel yerleştirmede tercih hakkı tanınmasıyla bu sorun tamamen çözülmüş ve daha ilk yerleştirmede tarım programları genel lise mezunları tarafından yüzde 88 oranında doldurulmuştur. Genel lise mezunlarının, öncelik meslek lisesi mezunlarında olmak kaydıyla, ilk yerleştirmede meslek yüksekokulları programlarını tercih edebilmelerine olanak sağlanması, bu soruna kesin çözüm getirecektir.'' 
     
     ''EK YERLEŞTİRME, ÇOK GEÇ SONUÇLANIYOR'' 
     Raporda, meslek yüksekokulu kontenjanlarının, ek yerleştirme işlemlerinin uzun sürmesi nedeniyle de doldurulamadığı belirtilerek, işlemlerin sonuçlandığı ekim-kasım ayına kadar gençlerin farklı arayışlara girdiği kaydedildi. 
     ÖSS'de herhangi bir yükseköğretim programına yerleştirilemeyen genel lise mezunlarının, açıkta kalma paniği yaşayarak, yurtdışı dahil birçok seçeneği denediği ve çoğunlukla da tekrar sınava girmek için dershanelere kayıt yaptırdığı belirtilen raporda, ''Ekim-kasım aylarını bulan ek yerleştirme için tercih kullanma zamanı geldiğinde, mezunlar büyük ölçüde meslek yüksekokulu dışında bir seçeneğe yönelmiş olmaktadır. Kayıt yaptıran birçok öğrenci ise birinci yarı yılı kaybetmektedir'' denildi. 
     Düzenlemeyle, genel lise mezunları, 2004-ÖSS sonuçlarına göre, genel yerleştirmede meslek yüksekokullarını tercih edecekler. Bu adaylar, tercihlerini, önlisans ve açıköğretim programlarının yer aldığı Tablo 3 ve lisans programlarının bulunduğu Tablo 4'den yapacaklar. 
     
</TEXT>
</DOC>
