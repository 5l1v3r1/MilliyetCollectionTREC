<DOC>
<DOCNO> 219782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko19.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Akademisyenler tek haneli enflasyonu değerlendiriyor... 
</HEADLINE>
<TEXT>

     Karadeniz Teknik Üniversitesi KTÜ İktisadi ve İdari Bilimler Fakültesi Öğretim Üyesi Doç. Dr. Ahmet Ulusoy, enflasyonun düştüğünü ama durgunluğun devam ettiğini belirtti. 
     Ulusoy, enflasyonun tek haneli rakamlara inmesinin genel güven bakımından son derece sevindirici olduğunu ifade ederek, ''Enflasyon indi ama durgunluk devam ediyor. Fakat bunun iç talebin kısılmasıyla ortaya çıkması, piyasalarda durgunluğun, işsizliğin devam ettiği anlamına gelmektedir. Bu açıdan bakıldığında da bazı ekonomik sorunların halen devam ettiğini söylemek mümkün'' dedi. 
     Ekonomik büyümenin genel anlamda yüzde 5 civarında artış gösterdiğini de vurgulayan Doç. Dr. Ulusoy, ''Büyümeye rağmen yeni yatırımlar ve yeni kapasiteler oluşmadığı için işsizlik azalmamakta hatta genç nüfus istihdama katıldığından yeni işsizlik ortaya çıkmaktadır'' diye konuştu. 
     Enflasyonun tek haneli rakamlara inmesinin yanında, halkın gelir seviyesini, dolayısıyla refahını artıracak iç piyasanın canlanması olgusunu da harekete geçirmek gerektiğini vurgulayan Ulusoy, şöyle konuştu 
     ''Bunun yolu, bir taraftan devletin araştırma, geliştirme, teknoloji transferi ile bilişim ağını geliştirme gibi daha çok altyapıya yönelik yatırımlarını artırmasından ve özel sektör yatırımlarını teşvik etmesinden geçiyor. Durgunluğu, işsizliği, gelir dağılımındaki bozulmayı önlemek, toplumsal refahı artırmak için mutlaka yatırım yapmak gerekiyor. Yatırımları engelleyen en önemli faktör özellikle iç borç stokunun 150 milyar dolar sınırına dayanmasıdır. Bu borcun ve faizinin kısa sürede makul düzeylere indirilememesi halinde, bahar havası ortadan kalkacak, yeni bir ekonomik kaosla karşı karşıya kalınabilecektir. Bu aynı zamanda sosyal adalet bakımında da herkesin üzerinde hemfikir olduğu konuların başında gelmektedir.'' 
     
</TEXT>
</DOC>
