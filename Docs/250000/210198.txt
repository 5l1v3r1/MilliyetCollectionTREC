<DOC>
<DOCNO> 210198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo30.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah antrenman yapıyorlar, öğleden sonra bilet satıyorlar 
</HEADLINE>
<TEXT>

     İkinci Futbol Ligi A Kategorisi'nde mücadele eden ve ekonomik yönden zor durumda olan Adana Demirspor'da, teknik heyet ve futbolcular, sabah yaptıkları antrenmanın ardından, öğleden sonrada kent merkezinde dolaşarak eşya piyangosu bileti satıyorlar. 
     Teknik direktör İbrahim Uzunca, kulübe gelir sağlamak amacıyla düzenlenen eşya piyangosu biletlerini satmak için ellerinden geleni yaptıklarını, futbolcu ve taraftarlarla kent merkezini dolaştıklarını söyledi. 
     Biletlerin satılması için medyanın kendilerine büyük destek verdiğini belirten Uzunca, ''Vatandaşlar ve taraftarlarımızdan satışlar sırasında büyük ilgi görüyoruz. Bu ilginin devam etmesini arzuluyoruz'' dedi. 
     Hafta sonunda kendi sahalarında ve seyircileri önünde yapacakları Göztepe maçını kazanmak zorunda olduklarını belirten Uzunca, ''İçinde bulunduğumuz olumsuzluklara karşın amatör ruhumuzu sahaya koyup 3 puan alacağız'' diye konuştu. 
     Uzunca, bir süredir takımla antrenmanlara çıkan ve bonservisleri elinde olan Çaykur Rizesporlu Birol, Şekersporlu Serdar, Erzurumsporlu Dursun, Altaylı Özgür, Adanasporlu Mevlüt ve Sivassporlu Fatih ile 1'er yıllık sözleşme imzaladıklarını bildirdi. 
     Uzunca, bu futbolcuların Göztepe karşısında, hazır olmadıkları için ilk 11'de yer almayacaklarını, ancak maçın son bölümlerinde bazılarını oynatmayı düşündüklerini de sözlerine ekledi. 
     
</TEXT>
</DOC>
