<DOC>
<DOCNO> 202217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun53.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Straw KKTC halkının çoğunluğu AB'ye üyelikten yana oy kullandı 
</HEADLINE>
<TEXT>

     İngiltere Dışişleri Bakanı Jack Straw, Kıbrıs Türk halkının çoğunluğunun anlaşma ve Avrupa Birliği'ne üyelikten yana oy kullandığını belirtti. 
     KKTC'de dün yapılan meclis seçimiyle ilgili yazılı açıklama yapan Straw, sonucun küçük bir farkla da olsa, Kıbrıslı Türklerin isteklerini açıkça ortaya koyması anlamına geldiğini savundu. 
     ''Halkın ortaya koyduğu bu isteğe saygı gösterilmesinin önemli olduğunu'' kaydeden Straw, yeni hükümetin bir an önce kurulup 1 Mayıs 2004 tarihinden önce çözüm fırsatının yakalanması dileğinde bulundu ve taraflara BM Genel Sekreteri'nin koyduğu kriterler çerçevesinde gecikmeden görüşmelere dönülmesi çağrısında bulundu. 
     Straw, kapsamlı bir çözümün ve birleşik bir Kıbrıs'ın sadece Kıbrıs halkı için değil, bütün bölge için önem taşıdığını, İngiliz hükümeti olarak çözüme yardımcı olmaya hazır olduklarını belirtti. 
     
</TEXT>
</DOC>
