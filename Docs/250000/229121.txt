<DOC>
<DOCNO> 229121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/guncel/agun.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kol gitti, beraat geldi 
</HEADLINE>
<TEXT>

   Cezaevinde dozer darbesiyle kolu kopan Veli Saçılık uyum yasasına göre yeniden yargılandı, beraat etti. Yargı, kopan kolun köpeklerin ağzında gezdiğini doğruladı 
      Gökçer Tahincioğlu 
   
   Burdur Cezaevi'ne düzenlenen operasyonda, sağ kolunu dozer darbesiyle kaybeden Veli Saçılık, Ankara DGM'de yeniden yargılandığı davada beraat etti. Uyum yasalarıyla yeniden düzenlenen "yardım yataklık" suçunu hiç işlemediği ortaya çıkan Saçılık'ın kopan kolunun Isparta'da köpeklerin ağzında dolaştığı da Antalya 1. İdare Mahkemesi'nin kararıyla kesinleşti. 
   Saçılık hakkında 1999'da Emek gazetesini sattığı gerekçesiyle dava açıldı. Ankara 2 No'lu DGM, söz konusu gazeteyi satmanın TCK'nın "örgüte yardım yataklık" fiilini düzenleyen 169. maddesine aykırı olduğuna karar vererek Saçılık'ı 3 yıl 9 ay hapse mahk m etti. Saçılık'ın kaldığı Burdur Cezaevi'ne 2001'de, bazı mahk mların ifade vermeye gitmediği gerekçesiyle operasyon düzenlendi. Cezaevi duvarını yıkan dozerin kepçesi, Saçılık'ın sağ kolunu da kopardı. Isparta Süleyman Demirel Tıp Fakültesi Hastanesi'ne kaldırılan Saçılık'ın izniyle kurtarılamayan kol kesildi. Ancak mezarlığa gömülmesi gereken kesik kol, sokak köpeklerinin ağzında görüldü. 
   
   Köpek ağzında olduğu kesin 
   Saçılık'ın bu nedenle hastane yönetimi aleyhine Antalya 1. İdare Mahkemesi'ne açtığı dava sonuçlandı. Mahkeme, Yataklı Tedavi Kurumları Yönetmeliği'ne göre, kesilen organların fenni şekilde yok edilmesi, bunun da tutanakla saptanması gerektiğini anımsattı. Kesik kolun köpeklerce bulunarak sokaklarda gezdirildiğinin tartışmasız olduğunu belirten mahkeme, hastane raporlarına göre, kolun hastane bünyesinde görevli olmayan bir işçi tarafından gömüldüğünün anlaşıldığını kaydetti. Kolun gömülüp gömülmediğine ilişkin tutanak ya da herhangi bir ifadeye rastlamayan mahkeme, Saçılık ile anne ve babasının duyduğu elem ve üzüntünün hastane tarafından tazmininin gerektiğini kaydetti. Mahkeme, Saçılık için 2 milyar lira, annesi Kezban ve babası Cemal Saçılık için de 500'er milyon lira tazminat ödenmesini kararlaştırdı. Saçılık'ın kolunun kopmasına ilişkin açtığı ana dava ise henüz sonuçlanmadı. 
   
   Aslında kopmayacaktı 
   7. AB'ye Uyum Paketi'yle, TCK'nın 169. maddesinde yapılan değişikliği gerekçe göstererek yeniden yargılanmayı talep eden Saçılık, Ankara 2 No'lu DGM'nin kararıyla da beraat etti. 
   Böylece, Türkiye'nin AB normlarını daha erken kabul edip gazete satmak gibi eylemleri "terör örgütüne yardım" diye nitelendirmemesi halinde, Saçılık'ın hiç cezaevine girmeyeceği, kolunun da köpeklerin ağzında gezdirilmeyeceği anlaşılmış oldu. 
   
   
</TEXT>
</DOC>
