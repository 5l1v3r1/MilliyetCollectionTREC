<DOC>
<DOCNO> 239892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/spor/spo03.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray'dan şok haber 
</HEADLINE>
<TEXT>


Galatasaray'ın aylardır peşinden koştuğu gurbetçi yıldız, Türkiye'ye transferinin zor olduğunu açıkladı. Milli futbolcu, "İstanbul'a gelmem yüzde 10 ihtimal" dedi 


'Gelişme olmadı' 
GALATASARAY, Yıldıray Baştürk transferinde tam bir çıkmaza girdi. Aylardır gurbetçi futbolcuyla pazarlık yapan Sarı - Kırmızılı yönetim, Almanya'dan gelen haberler sonrasında umutsuzluğa kapıldı. Yıldıray Baştürk'ün, Türkiye'ye transferinin zor olduğunu açıklayıp, "İstanbul'a gelme ihtimalim yüzde 10. Şu anda hiçbir gelişme yok" dediği iddia edildi. 

Son bir girişim 
SARI - Kırmızılı kulübün, bu hafta sonu Yıldıray Baştürk ile son bir kez daha masaya oturup, ikna etmeye çalışacağı bildirildi. Yöneticiler, "Yıldıray'ı zorla Türkiye'ye getiremeyiz. Anlaşabilmek için her şeyi yapacağız" dediler. Ancak yıldız futbolcunun Borussia Dortmund veya Werder Bremen'den birini tercih edeceği ve büyük bir ihtimalle önümüzdeki hafta sözleşme imzalayacağı öğrenildi. 

Hagi'nin uyarısı 

GALATASARAY, Elazığspor ile oynayacağı ligin son maçının hazırlıklarını dün basına kapalı yaptığı idmanla sürdürdü ve kampa girdi. Düz koşuyla başlayan idmanın, şut çalışması ve çift kale maçla sona erdiği öğrenildi. Bu arada Sarı - Kırmızılı takımın hocası Hagi antrenman sonrasında futbolcularıyla toplantı yaptı. Rumen çalıştırıcı, "Son maçta sizden üç puan istiyorum. Taraftarlarımıza güzel bir veda yapmalıyız" dedi. 

Hakan Şükür'e yeni sözleşme 

GALATASARAY İkinci Başkanı Ergun Gürsoy, internet sitesinden yaptığı resmi açıklamada Hakan Şükür ile yolları ayırmayı düşünmediklerini belirtti. Golcü futbolcu ile önümüzdeki günlerde masaya oturup, sözleşmesini uzatmak istediklerini vurgulayan Gürsoy, "Taraftarlarımızın bu tip spekülatif haberlere itibar etmemesini rica ediyorum" ifadelerini kullandı. 

Fuara gittiler 

GALATASARAY'IN genç oyuncuları Aykut ve Suat Usta, Lütfi Kırdar'da düzenlenen fuara katıldı. Cep telefonu standında hayranlarıyla buluşan iki yıldız oyuncu bol bol imza dağıttı. Suat Usta, "Gelecek sezon taraftarlara özlenen Galatasaray'ı izleteceğiz" sözü verdi. 


</TEXT>
</DOC>
