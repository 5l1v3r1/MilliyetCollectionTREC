<DOC>
<DOCNO> 227978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy22.html </URL>
<DATE> 2004/04/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
CHP'de eylemin ayak sesleri... 
</HEADLINE>
<TEXT>

     CHP'de muhalifler boş durmuyor. Muhalif eski il başkanları ve yöneticiler, seslerini duyurmak amacıyla ilk eylemlerini yarın parti Genel Merkezi önünde yapacak. 
     CHP'deki muhalefet harakete geçmek için hazırlıklarını tamamladı. Parti içerisinde yer alan ve deklarasyon hazırlığında olan muhalif milletvekilleri bugün mecliste toplantılar yaptı. Meclis grubu içindeki milletvekillerinin çok sık toplanmasının nedenini, hazırlığı tamamlanan deklarasyonun hangi gün açıklanacağı konusunda yapılan tartışmalar oluşturdu. Geçtiğimiz salı günü Mardin milletvekili Muharrem Doğan'ın otelinde biraraya gelen milletvekilleri, hala gün konusunda kesin bir tarihte uzlaşamadı. Milletvekillerinden bazıları deklarasyonun hafta sonunda açıklama kararını savunurken, bir kısım milletvekili ise grup toplantısında yapılması görüşünde birleşti. 
     Milletvekillerinin akşam da aynı konuyu görüşmek üzere toplanacakları öğrenildi. 
     
     ANADOLU HAREKETİ HAZIR 
     Öte yandan, aralarında eski milletvekilleri ile il başkanlarının oluşturduğu ve kendilerini "Anadolu Hareketi" olarak adlandıran muhalif grup yarın Genel Merkez önünde yapacağı eylem için çalışmalarını tamamladı. Türkiye'nin çeşitli il ve ilçelerinden gelecek olan partililerin Genel Merkez önüne bir açıklama yaparak yönetimi uyarması bekleniyor. 
     
     HATANIN YÜZDE 30'U BAYKAL'IN 
     Anadolu Hareketi içerisinde yer alan Adıyaman eski milletvekili Celal Topkan, parti tümüyle yeniden yapılanması görüşünde bulunduğunu söyledi. "Parti yönetiminin tabii ki hatası var ama hatanın yüzde 30'luk payı Baykal'ın" diyen Topkan, partide "tepeden tırnağa" yeniden yapılanma gerektiğini savundu. 
     
     HEDEF TANDOĞAN'DAKİNDEN DAHA FAZLA KALABALIK 
     Hareketin yarınki eyleminin CHP Genel Başkanı Baykal'ın seçimler öncesinde son mitingini yaptığı Tandoğan'daki kalabalıktan daha fazla kalabalık toplama iddiasında olduğu öğrenildi. 
     Bu arada, hareket temsilcileri, deklarasyon hazırlığınlda olan milletvekilleri ile önümüzdeki hafta bir toplantı yapacak. Toplantının önümüzdeki hafta yapılacak olması, deklarasyonun da haftaya kalabileceği düşüncesini artırıyor. 
     
     İSTANBUL'DA DA TOPLANTI 
     İstanbul'da ise eski İstanbul İl Başkanı Ali Özcan'ın sözcülüğünü yaptığı ve kendilerine "Demokrasi ve Hukuk Girişimi" adını veren muhalifler The Marmara Oteli'nde toplanacak. Toplantı ile ilgili bilgi veren Özcan, toplantının geniş katılımlı olacağını belirtti. Baykal'ın açıklamalarının gerçekçi olmadığını, seçimden ikinci parti olarak çıkan hiçbir siyasi parti başkanının da bunu başarı olarak açıklamayacağını vurgulayan Özcan, "Biz bunun değerlendirmesini yapacağız" diye konuştu. Parti yöneticilerinin örgüte önem vermediğini savunan Özcan, "Biz bunu biliyorduk, ancak seçim arefesinde konuşmadık. Biz, kendi partimizin bugünkü konumunu, başarısızlığını görüyoruz. Hastalığını görüyoruz. Onun için partimizi geri istiyoruz" dedi. 
     
     DERVİŞ'E ELEŞTİRİ 
     CHP Genel Başkan Yardımcısı Kemal Derviş'in MYK toplantısında İstanbul il başkanlığına yönelik "rantçı" suçlaması ile ilgili olarak da Özcan, "İspatı olmayan konulardır bunlar. elinde bir belge varsa yargıya intikal ettirmeliydi. dürüst erdemli insanlar, varsa elindeki belgeleri yargıya intikal ettirir ve sonuç beklerler" diye konuştu. 
     
     GENÇLER DE TEPKİLİ 
     Bu arada, partili gençlerin de yönetime yönelik tepkisi artıyor. Partinin gençlik kollarından bağımsız olan ve kendilerine "CHP Gençlik" olarak adlandıran bir grubun da pazar günü Genel Merkez önüne bir yürüyüş gerçekleştirmeyi hedeflediği öğrenildi. 
     
</TEXT>
</DOC>
