<DOC>
<DOCNO> 224690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yasam/yas03.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Donald Trump'tan zengin olma dersleri 
</HEADLINE>
<TEXT>

   New York'lu emlak kralı Trump, tecrübelerine dayanarak yazdığı kitapta, 'Evlenmeden önce müstakbel eşinizle mutlaka sözleşme yapın' diye uyarıyor 
      
   AMERİKA'NIN en zengin insanlarından emlak kralı Donald Trump, başarılı meslek yaşamındaki tecrübelerini kitaplaştırarak zengin olabilmek için uygulanması gereken taktikleri verdi. 'Nasıl Zengin Olunur ' adlı kitabındaki ipuçlarını New York Post gazetesi için özetleyen Trump'ın öğütleri şöyle 
   Şunu unutmayın ki, nasıl giyindiğimiz, biz tek kelime söylemeden karşımızdakine kim olduğumuzu anlatan en önemli faktördür.Karşınızdakini sınamak istiyorsanız tahrik edici bir söz söyleyin ya da davranışta bulunun. Bazen bir toplantıda çok şaşırtıcı bir yorum yaparak masa etrafındakilerin tepkilerini ölçerim. Yorumuma verdikleri tepkiler, görüşlerini açıklama cesaretine sahip olup olmadıklarını ortaya koyar.Mali danışmanların birçok kişinin felaketine sebep olduklarını gördüm. Ekonomi dergileri ve güvenilir kaynakları bir süre izledikten sonra kendi kendinizin mali müşaviri olun ve değer yargılarınıza güvenin.Kimseye güvenmeyin. Size zarar vermek isteyen biriyle çatışmaya girmekten kaçınmayın. Unutmayın ki en yakın arkadaşınız bile karınızı ya da paranızı elinizden almak isteyebilir.İçgüdünüze güvenin. Ancak içgüdünüz size bazı kişi ya da işlerden uzak durmanızı söyleyebilir. Mükemmel akademik öğrenim görmüş olabilirsiniz, ancak içgüdünüz sizi doğru yönlendirmiyorsa zirveye çıkmakta ve orada kalmakta çok zorlanabilirsiniz.İyimser olun, ancak her zaman en kötü senaryoya hazırlıklı bulunun. Hayatta da borsada da iniş çıkışların olması kaçınılmazdır. Önemli olan bunlara karşı hazırlıklı bulunmaktır.Ayrıntılara her zaman önem verin.Evlenmeden önce müstakbel eşinizle mutlaka bir sözleşme yapın. 
   
   
</TEXT>
</DOC>
