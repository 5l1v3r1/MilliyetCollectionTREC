<DOC>
<DOCNO> 232112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur28.html </URL>
<DATE> 2004/04/16/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Sürünerek dileniyordu... Zabıtayı görünce... 
</HEADLINE>
<TEXT>

     Şanlıurfa'da, Belediye Zabıta ekiplerince kentin çeşitli yerlerinde dilenci operasyonu yapıldı. 
     Cuma namazı öncesi şehirdeki camileri dolaşan ekipler, aralarında küçük yaşta çocukların da bulunduğu, 12 kişiyi yakaladı. 
     Ekiplerin yürüttüğü çalışma sırasında bir caminin önünde sürünerek dilenen kişi, zabıta ekiplerinin geldiğini görünce yürümeye başladı. Kısa sürede yakalanan ve isminin Süleyman C. olduğu öğrenilen kişi, dilenmek için Diyarbakır'dan geldiğini söyledi. 
     Süleyman C, aslında yürüyebildiğini, ancak para kazanmak için bu yola başvurduğunu ifade ederek, Şanlıurfa'da bir otelde kaldığını ve günlük olarak yaklaşık 40-50 milyon lira kazandığını anlattı. 
     Zabıta ekipleri, çevre il ve ilçelerde yaşayan bazı kadınların eşleri tarafından özellikle cuma günleri Şanlıurfa'ya getirildiğini ve topladıkları paraları zabıta operasyonlarına karşı saat başı eşlerine teslim ettiklerini söyledi. 
     Zabıta Merkezi'nde toplanan dilencilerin, mesai saati bitiminde serbest bırakılacağı bildirildi. 
     
</TEXT>
</DOC>
