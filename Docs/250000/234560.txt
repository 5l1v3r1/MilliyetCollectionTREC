<DOC>
<DOCNO> 234560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/spor/spo04.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KOLTUK PROVASI 2-0 
</HEADLINE>
<TEXT>

   Trabzonspor, Diyarbakırspor engelini Mehmet Yılmaz'ın iki golüyle devirdi, maç fazlasıyla liderliği ele geçirdi. Karadeniz'de bütün gözler bugünkü derbiye çevrildi 
      
   10. gurur haftası 
   LİGİN ikinci yarısında Ziya Doğan ile birlikte müthiş bir çıkış gösteren Trabzonspor, kritik maçta Diyarbakır'ı yenerek zirveye çıktı. Üst üste 10. galibiyetini alan Karadeniz ekibi şampiyonluk yolunda dev bir adım attı. Maça kontrollü başlayan Bordo - Mavililer aradığı gole 41'de ulaştılar. Bu dakikada Yattara'nın sert şutunda top Mehmet Yılmaz'ın kafasından sekerek ağlarla buluştu. Temposu yüksek mücadelede ikinci yarıda karşılıklı ataklar sahnelendi. Yattara ile gelişen bir kontratakta 88'de Mehmet Yılmaz skoru belirledi. 
   
   Fatih korkusu    TRABZONSPOR, Diyarbakırspor'u yenip zirveyi yakalamasına rağmen sakat ve cezalı futbolcuları nedeniyle doyasıya sevinemedi. 61. dakikada oyundan çıkan Fatih Tekke'nin sol ayağında esneme meydana geldiği, bugün çekilecek MR sonrası durumunun belli olacağı belirtildi. Gökdeniz'in dizi şişerken, Volkan ve İbrahim'in de hafif sakatlıklarının bulunduğu öğrenildi. Tolga gördüğü sarı kartla cezalı duruma düştü. Tecrübeli defans oyuncusu Gaziantep maçında forma giyemeyecek. 
   
   'Final gibiydi'    TRABZONSPOR Başkanı Atay Aktuğ "Sanki bir final maçı oynadık. Fenerbahçe ile oynasak bu kadar yorulmazdık " dedi. Bundan sonra kalan tüm karşılaşmaların final olduğunu vurgulayan Aktuğ, "Önümüzü kimse kesemez. Derbi maçı nasıl biterse bitsin bize yarayacak" diye konuştu. Diyarbakır Başkanı Ahmet Göksu ise, "Zevkli bir maç oldu. Trabzonspor, Türkiye'ye layık bir takım. Atay ağabey benim ağabeyim, ben böyle ağabeyler istiyorum" ifadesini kullandı. 
   
   Maçın hakemi 
   Ders verdi 
   LİGİN formda hakemi İsmet Arzuman başarılı bir yönetim gösterdi. Kartlarını doğru kullandı, oyunun hızını kesmemeye çalıştı. Taraftarların sahaya girmesinin ardından oyunu durdurması doğru bir karardı. Tribünlerin tansiyonunu düşürmeye yönelik yaptırdığı anonslar yerindeydi. Soğukkanlı yönetimi ile son bölümde elektriklenen maçın üstesinden rahatlıkla geldi. 
   
   Ağır fatura    Son dakikadaki olaylar Trabzon'a pahalıya patlayacak. Bordo-Mavililer'in Galatasaray ile oynayacağı maç büyük olasılıkla tarafsız sahaya alınacak 
   CEMAL ERSEN 

   Başına dert açıldı 
   BORDO - Mavili taraftarların, Diyarbakır maçının 88. dakikasında gelen ikinci golden sonra sevinç gösterisini abartması can yakacak. Bir taraftarın sahaya girip, Şenol'a laf atmasıyla başlayan olaylar Diyarbakır'ın hocası Sakıp Özberk'in başına yaralayıcı maddeler atılmasıyla büyürken, sahanın içi adeta ana baba gününe döndü. Bu durum Trabzon'un, iki hafta sonra Galatasaray maçını tarafsız sahada oynamasına yol açabileceği öğrenildi. 
   
   Raporlar önemli 
   DİSİPLİN Talimatı'nın saha olayları başlıklı 33. maddesine göre hakem Arzuman tarafından üç ve dört numaralı anonsların yaptırıldığı Trabzon, gözlemciler Seyfi Gözaydın ve Nedim İskender'in raporları doğrultusunda yarın PFDK'ya sevkedilecek. Hakem, dördüncü hakem, federasyon temsilcisi ve gözlemcilerin raporlarını değerlendirecek olan Disiplin Kurulu'nun, büyük ihtimalle bir maç saha kapatma cezası vereceği bildirildi. 
   
   Aklı İstanbul'da    96 haftalık hasret bitti 
   DİYARBAKIRSPOR karşısında net bir skorla galip gelip, 96 hafta sonra maç fazlasıyla liderlik koltuğuna oturan Trabzonspor'da, Teknik Direktör Ziya Doğan, futbolcularına teşekkür etti. Bu maçta kazanmanın önemli olduğunu, artık bugünkü Beşiktaş - Fenerbahçe derbisine baktıklarını söyleyen Doğan, gönlünden beraberlik geçtiğini de belirtti. 
   
   "Tek rakip olsun" 
   BORDO - Mavili çalıştırıcı, "Beşiktaş'ın galibiyeti bizi lider yapacak. Ancak profesyonelce düşünürsek iki rakiple yarışmaktansa, birinin ekarte olmasının daha doğru olacağı kanısındayım" diye konuştu. Trabzonspor'un bileğinin hakkıyla kazandığını da vurgulayan Ziya Doğan, "Çıkan olaylarda rakibin tahrikleri rol oynadı" dedi. 
   
   
</TEXT>
</DOC>
