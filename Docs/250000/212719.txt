<DOC>
<DOCNO> 212719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko11.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Saatte 200 km ile giden hızlı trenler geliyor... 
</HEADLINE>
<TEXT>

     Demiryollarının yeniden yapılandırılması çerçevesinde tedariki öngörülen 10 adet hızlı tren seti projesi, Avrupa Birliği AB normlarına göre yeniden revize edildi. 
     Edinilen bilgiye göre, daha önce DPT'den yatırım onayı alan hızlı tren projesi Hazine Müsteşarlığı'nın da kredi olurunun alınmasının ardından önümüzdeki günlerde uluslararası ihaleye çıkarılacak. 
     Türkiye'nin yurtdışına vagon ithal eden TCDD'nin yan kuruluşu olan TÜVESAŞ'ın ''yüksek hızlı tren'' projesinde yerli imalatçı olarak yeralması öngörülüyor. Ankara-İstanbul demiryolu rehabilitasyonundan sonra bu hatta hizmet vermesi düşünülen yüksek hızlı trenlerin vagonlarına ait bazı bölümler TÜVESAŞ tesislerinde imal edilecek. 
     TL karşılığı 265 trilyon lira olan alım için, bu yıl 26.5 trilyon liralık bir ödeneğin kullanılması öngörülüyor. 
     
     SAATTE 200 KM 
     TCDD Genel Müdürlüğü'nün tedarik edeceği 10 adet sette yer alacak yüksek standartlı trenler özellikleri Avrupa Birliği kriterlerine göre imal ettirilecek. 
     Buna göre, trenlerin hız limitleri saatte 200 kilometreye çıkarılırken, her sette 6 adet vagon yer alması öngörülüyor. Tren setlerinin klimalı ve basınç dengeleyici özellikleri de bulunuyor. 
     Proje için hazırlanan fizibilite rakamlarına göre 10 adet hızlı tren setinin yatırım bedeli yaklaşık 120 milyon euro olacak. Her bir tren seti yedek parçasıyla birlikte yaklaşık 12 milyon euro bedelle temin edilecek. 
     Önümüzdeki günlerde açılması beklenen ihaleye, Avrupa Birliği firmaları olmak üzere birçok ülkeden firmanın teklifte bulunacağı tahmin ediliyor. İhaleye özellikle bu konuda ileri teknolojiye sahip Fransa, İtalya, İsveç, İspanya ve Alman firmalarının teklif vermeleri bekleniyor. 
     
</TEXT>
</DOC>
