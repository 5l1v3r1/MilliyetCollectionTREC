<DOC>
<DOCNO> 209119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo25.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Planlarım gerçekleşmedi, Ilie'ye ihtiyacımız var 
</HEADLINE>
<TEXT>

     Beşiktaş Teknik Direktörü Mircea Lucescu, ''Lig arasında yapmayı planladıklarımın hepsini gerçekleştiremedim'' dedi. 
     Beşiktaş'ın Antalya'da kamp yaptığı Kremlin Palace Oteli'nde katıldığı bir televizyon programında soruları yanıtlayan Lucescu, ''Önümüzde 8-9 günümüz daha var. Bu günler eksiklerimizi tamamlamamız için çok önemli. Daha çok sürat ve hız üzerine çalışacağız'' diye konuştu. 
     İstanbul'da çok iyi çalıştıklarını belirten Lucescu, şöyle devam etti 
     ''Buraya daha iyi şartlarda çalışmak için geldik ama yağmur bunu engelledi. Bizim istediğimiz son bölümde finalizasyonu yapmak. Rekabetteki ritim çok önemli. Onu ayarlamak istiyoruz. Bu nedenle sonuç beni hiç ilgilendirmiyor. Oyuncularımı test edip, uluslararası maçlarda neler yapabileceklerini görmek istiyorum. Bunlar benim için sonuçtan daha önemli.'' 
     
     ILIE 
     Lucescu, basında Ilie hakkında çıkan eleştirilerle ilgili de ''Ben hala büyük bir oyuncu aldığımızı söylüyorum. Riskten bahsediyorlar. Bence risk yok. Beşiktaş'ın Ilie'ye ihtiyacı var'' dedi. 
     ''Beşiktaş Lucescu için ne ifade ediyor'' sorusu üzerine, ''Beşiktaş, şu an Türkiye'nin en iyi ekibi'' yorumunu yapan teknik adam, şunları söyledi 
     ''İçeride ve dışarıda çok önemli yeri olan bir ekip. Elimizdeki oyuncular ve yöneticilerin akıllı davranışları sayesinde bu konuma geldi. Beşiktaş, çok büyük bir sıçrama yaptı ve diğerleri tarafından da takdir ediliyor. Sürekli performansımızı yükseltmek istiyoruz. Bunun için de zamana ve uluslararası tecrübeye ihtiyacımız var. Sürekli çalışıp, hiç durmamamız lazım.'' Beşiktaş ve Avrupa takımları arasında belli bir fark olduğunu söyleyen Lucescu, bu farkı kapatmak için çok çalıştıklarını dile getirdi. Bu olaya biraz da politik yönden baktığını kaydeden teknik adam, ''İşin içinde menfaatler de var. Şu an en büyük 14'lerden bahsediyorlar. Bahsedilen takımlar hep zengin takımlar. Yakında bu en büyük 14'ler 20'lere çıkacak. Onların arasına girmek çok zor. Ülkenin ekonomik performansını yükseltmek ve çok yatırım yapmak gerek'' diye konuştu. 
     Lucescu, takımın şimdiye kadarki performansını iyi bulduğunu belirterek. şöyle devam etti 
     ''Tabii ki zorlandığımız da oldu. Tecrübe eksikliğinden hatalar yaptık. Kendi hatalarımız nedeniyle kaybettik. Artık kaliteli oyuncular alıp, performansımızı daha da yükseltmemiz gerek. İyi bir oyuncu 10 milyon dolar rakamlardan başlıyor. Bunlara yetişmemiz çok zor. Ama biz artık kolay bir ekip değiliz. UEFA'da en iyi ekiple karşılaşacağız. Biz kendimize inanıyoruz.'' Ligin 2. yarısında, diğer takımlarla aralarındaki puan farkının kendilerini endişelendirmediğini belirten Lucescu, ''Biz kendimizi şampiyon ilan etmedik'' diyerek, futbolda her an her şeyin değişebileceğini bu nedenle böyle düşünceler içinde olmadıklarını söyledi. 
     
     İLK HEDEFİM VALENCİA 
     Lucescu, kariyerindeki en büyük hedefi sorulduğunda ise şöyle konuştu 
     ''Antrenörün hedefi değil görevi vardır. Nerede, hangi takımla olursa olsun, bilgisini ve tecrübesini maksimum düzeyde vermek zorundadır. Ben 2. lig ekibinde olsam bile, ki oldum, en iyisini yapmak isterim. Hedefim büyük kulüplerle, büyük kontratlar yapmak değil. Yöneticilerin ve oyuncularımın desteği olduğu sürece kalmak istiyorum. Umarım seyirciler de bizi destekler. Elbette şampiyonluklar almak isterim, ama mesleğimizdeki zorlukları da göz ardı etmeyerek, gerçekçi olmak lazım. Ama illa ki hedef istiyorsanız, şu anda ilk hedefim Valencia'yı yenmek.'' Konuştuklarının değiştirildiğini ve bu nedenle medyayla samimi olarak konuşamadığını kaydeden Lucescu, ''Türk basını değişmeli. 30-40 yıldır aynı zihniyetle çalışıyor. İyi yazar ve muhabirler var ama önemli olan futboldan daha fazla bahsetmek. Ilie konusunda basından pozitif şeyler bekliyorum. Türk basını Ilie'nin gelmesinden mutluluk duymalı. Oysa çıkan asılsız haberler onun imajını yıkmaya yönelik'' diye konuştu. 
     
     GALATASARAY 
     Rumen teknik adam, Galatasaray'a tekrar dönüp şampiyonluğu yaşamak istediğine yönelik söylentiler hatırlatıldığında da şunları söyledi 
     ''Ben genelde yalnız bir adamım. Böyle polemikleri sevmiyorum. 4 gün önce biri ortaya böyle bir şey attı. Halbuki hiç konuşmadım. Başka bir yazar da alıyor bunu yazıyor. Kimse gelip de bana 'böyle bir şey söyledin mi' diye sormuyor. 
     Benim için Galatasaray bitti, geçmişte kaldı. Çok güzel şeyler yaşadık, kupalar kazandık. Çok zor şartlar altında çalışıp, çok şeyler başardık. Sonra görevim bitti ve gitmek zorunda kaldım. O günden beri de Galatasaray'ı hiç düşünmedim, ne arkadaş ne de düşman olarak. 
     2 sene önce Beşiktaş'ın rakibiydim. Seyircilerin desteğini almam kolay olmadı. Ama şu an Beşiktaş taraftarları ile aram çok iyi. Şu an benim için sadece Beşiktaş var. İleride ne olacağını kimse bilemez.'' 
     
</TEXT>
</DOC>
