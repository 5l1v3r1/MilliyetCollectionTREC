<DOC>
<DOCNO> 210487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur33.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de fırtına çatıları uçurdu... 
</HEADLINE>
<TEXT>

     Kayseri'de, dün geceden itibaren etkili olan ve hızı saatte 120 kilometre ulaşan fırtınanın etkisiyle sökülen saç kaplamalı çatı, 9 araçta maddi hasara yol açtı. 
     AA muhabirinin aldığı bilgiye göre, saatteki hızı 120 kilometreye ulaşan fırtına, Yeni Sanayi Bölgesi 4. Sokak'taki bir işyerinin 50 metrekarelik saç çatısını yerinden söktü. 
     Fırtınanın etkisiyle 50 metre uzağa savrulan çatı, park halindeki 9 otomobilde maddi hasara yol açtı. Çatının uçtuğunu gören sanayi esnafı, gazetecilere, ''Şiddetli esen fırtına, başımıza hangi felaketi açacak diye beklerken büyük bir gürültü duyuldu. Önce uçak düştü sandık. Bu ağırlıkta ve büyüklükteki saçın bu kadar uzağa düşebileceğini tahmin etmiyorduk'' dediler. 
     Fırtına, ayrıca bazı evlerin kiremitleriyle televizyon antenlerinin uçmasına yol açtı. Hoca Ahmet Yesevi Mahallesi'nde ise iki ağaç fırtınanın etkisiyle sökülerek elektrik tellerinin kopmasına neden oldu. 
     
</TEXT>
</DOC>
