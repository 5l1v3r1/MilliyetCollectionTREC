<DOC>
<DOCNO> 207846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/yasam/yas02.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağ aslanı 1 İnsanoğlu 1 
</HEADLINE>
<TEXT>

   California'da daha önce bir bisikletçi öldüren dağ aslanı, ikinci kurbanının peşinde 'hayatının hatasını' yaptı 
      DIŞ HABERLER SERVİSİ 
   
   ABD'nin California eyaletinde, bisikletle gezintiye çıkan bir grup, arkadaşlarına saldıran dağ aslanını taşlayarak kaçırmayı başardı. 
   Yaklaşık 50 kilo ağırlığındaki dağ aslanı, gezinti sırasında gruba saldırdı. Dağ aslanı, bisikletçilerden Anne Hjelle'yi başından yakalayıp sürüklemeye başlayınca, bir arkadaşı da hemen genç kadının ayaklarından tuttu. Aslan, her iki bisikletçiyi de 100 metre kadar sürüklerken, grubun diğer üyeleri attıkları taşlarla vahşi hayvanı kaçırdı. 
   
   'Yemek' için dönünce... 
   Aslanın korkunç dişlerinden kurtulan Hjelle'yi hastaneye kaldırmak için helikopterle olay yerine gelen görevliler ve polis, bölgede daha önce aynı aslanın parçaladığı bir adamın cesediyle karşılaştı. 
   Bunun üzerine, 35 yaşındaki kurban Mark Jeffrey Reynolds'ın cesedinin yanında bekleyen polis, avını yemek için geri dönen dağ aslanını vurarak öldürdü. 
   Hjelle'nin sağlık durumu ciddiyetini korurken, polis, Reynolds'ın da dağda bisikletiyle gezerken aslanın saldırısına uğradığını belirtti. 
   
   
</TEXT>
</DOC>
