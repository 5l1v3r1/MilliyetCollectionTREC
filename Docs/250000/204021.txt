<DOC>
<DOCNO> 204021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur28.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastaneye yetişmek isterken kaza yaptı... 
</HEADLINE>
<TEXT>

     İstanbul'da kalp krizi geçiren iş arkadaşını minibüsle hastaneye yetiştirmek isteyen bir kişi, trafik kurallarına uymayınca kaza yaptı. 
     Pendik'teki bir tekstil atölyesinde çalışan Ali Durgut, kalp krizi geçiren iş arkadaşı Zeynep Baypınar'ı 44 , 34 UB 3778 plakalı minibüsle Kartal Dr. Lütfi Kırdar Eğitim ve Araştırma Hastanesi'ne yetiştirmek istedi. 
     Bu sırada hız yapan ve korna çalarak diğer sürücülerden yol isteyen Durgut, Çanakkale Caddesi'ndeki kavşakta ise kırmızı ışıkta durmayarak yola devam etti. Ancak karşı yönden gelen Eyüp Kocaoğlu'nun kullandığı 34 UY 0362 plakalı otomobille çarpışan minibüs, yaklaşık 20 metre sürüklendi. 
     Çarpışmanın ardından sürücü Kocaoğlu başından hafif yaralanırken, minibüste bulunan Zeynep Baypınar bayıldı. Kalp krizi geçirdiği için çevredeki vatandaşlarca minibüsten çıkartılmayan Baypınar, ambulansla Kartal Dr. Lütfi Kırdar Eğitim ve Araştırma Hastanesi'ne götürüldü. Hastanede müdahale edilen Baypınar'ın sağlık durumunun iyi olduğu bildirildi. 
     Öte yandan kazaya yol açan minibüs sürücüsü Ali Durgut, gözaltına alındı. 
     
</TEXT>
</DOC>
