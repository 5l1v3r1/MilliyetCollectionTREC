<DOC>
<DOCNO> 213393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sontur24.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
5 aylık hamile kadın ve ailesini bayram ziyareti kurtardı... 
</HEADLINE>
<TEXT>

     Konya'da çöken 11 katlı Zümrüt Apartmanı'nda oturan Solak ailesini, olay günü bayram ziyareti için evden ayrılmaları kurtardı. 
     Konya'da çöken binada ölü sayısı sürekli artarken, çökme sırasında tesadüfen binada olmayan bazı kişiler de enkaz önüne gelerek komşularının durumları ile ilgili bilgi almaya çalışıyor. 
     Zümrüt Apartmanı'nın 2. katında 6 numarada oturan 5 aylık hamile Kübra Solak ise olay akşamı 2 çocuğu ve eşi Ahmet Solak ile birlikte Sarayönü İlçesi'ndeki akrabalarını ziyarete gittiklerini anlattı. 
     Solak, televizyonlarda yıkılan apartmanın kendilerinin ki olduğunu duyduklarında inanamadıklarını belirterek, ''Ben ve ailem halen yaşadığımız şoku üzerimizden atamadık'' dedi. 
     Şu anda hayatta olduklarını sevindiklerini, ancak komşularının gelen ölüm haberleri ile yıkıldıklarını dile getiren Solak, şöyle konuştu 
     ''Acı, tatlı birçok şeyi paylaştığımız insanları bu şekilde kaybetmeyi kabul edemiyorum. Çıkarılan ölüleri görünce yaşadığımız şansa inanamıyorum. Hamile olduğum için uzun zaman sonra ilk defa evden çıkmıştım. Hayatımızı kurtaran tesadüfe şükrediyoruz, komşularımız için de gözyaşı döküyoruz.'' 
     
</TEXT>
</DOC>
