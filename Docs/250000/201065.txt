<DOC>
<DOCNO> 201065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/yazar/guclu.html </URL>
<DATE> 2003/12/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yeni YÖK Başkanı nasıl karşılandı 
</HEADLINE>
<TEXT>

   
   Galatasaray Üniversitesi Rektörü Prof. Dr. Erdoğan Teziç'in YÖK Başkanlığı'na atanması, akademik çevrelerde, biraz da aşırıya kaçan şekilde temkinli karşılandı. 
   Siyasilerin yorumu da farklı değil. Değerli bir isim. Ama bekleyelim görelim şeklinde. 
   Teziç'i, Cumhurbaşkanı Sezer'in bir kopyası gibi görenler çoğunlukta. Dürüst, kararlı, statükocu, otoriter ve fazlası ile dışarıya kapalı. Ama yakından tanıyanlara göre o çok farklı birisi. Galatasaray Lisesi Müdürlüğü sırasında, öğrencilerin her sorunu ile yakından ilgilendiği ve gerektiğinde sabahlara kadar onlarla birlikte olduğu dilden dile dolaşıyor. 
   Tüm olaylara yasal çerçeveden baktığı kesin ama Cumhurbaşkanı Sezer kadar dış dünyadan kopuk olduğunu da sanmıyorum. En azından şimdiye kadar böyle değildi. Aradık mı bulabiliyorduk. YÖK Başkanlığı koltuğu değiştirir mi onu da hep birlikte göreceğiz. 
   Cumhurbaşkanı Sezer'in YÖK'e atadığı üyelerin ve başkanın ortak özelliği, İstanbul Üniversitesi Rektörü Kemal Alemdaroğlu ile problemlerinin olması. Burhan Şenatalar, Aysel Çelikel, Türkan Saylan ve Erdoğan Teziç, hepsinin de yönetimle sorunları vardı. 
   Artık Gürüz de yok. İşte bu yüzden Alemdaroğlu'nun işi zor diyenlerin sayısı bir hayli fazla. İlginç gelişmeler olabilir... 
   
   Üç aylık Başkan mı    Hükümet, Üniversitelerarası Kurul'a yeni YÖK Yasası için yılbaşına kadar süre vermişti. Zaman giderek daralıyor. Gelinen son nokta konusunda Başkan Ayhan Alkış, oldukça iyimser. YÖK'le aramızda bir gerginlik olmaz. YÖK ve ÜAK birlikte çok daha güçlü olacak dedi. 
   Alkış, ÜAK Alt Komisyonu'nca hazırlanan ve son şekli verilen taslağın, cuma günü Ankara'da toplanacak Üniversitelerarası Kurul'a sunulacağını söyledi. Peki bundan sonraki süreç ne olur sorusunun cevabı ise şöyle 
   Kurulda tartışılacak. Daha sonra rektör arkadaşlar üniversitelerinde de tartışabilirler. Bu arada kamuoyunda da açıklayacağız. Gelen geri bildirimler çerçevesinde de son rötuşları yaptıktan sonra hükümete sunacağız. Eminim ki yeni YÖK Başkanımız da bu süreci destekleyecektir... 
   Hükümetin bu konuda sabırsız olduğu konusunda ise şüphe yok. Üniversitelerarası Kurulu'un hazırladığı taslak ufak rötuşlardan sonra yılbaşı öncesinde olmasa bile yılbaşı sonrasında Meclis'ten geçecektir. Alkış, içerik konusunda ise şöyle konuştu 
   2547 sayılı YÖK Yasası ile kazanılmış haklara dokunmuyoruz. Zaten Anayasa değişikliği de düşünülmüyor. Onun dışında akademik yetkiler akademik kurullarda, siyasi yetkiler de siyasetçilerde olacak şekilde bir çerçeve yasa düzenleniyor. Yeni bir gerginlik olacağını sanmıyoruz... 
   Akademik kurullarda konuşulan bir diğer konu da YÖK Yasası'nın değişmesi halinde yeni YÖK Başkanı'nın durumunun ne olacağı yönünde. Kalır mı, gider mi Bunu ancak çıkacak kanun belirler diyorlar... 
   Özetin özeti YÖK, Erdoğan Hoca ile çok farklı bir kimlik kazanacak. Tabii eğer kaşarlanmış YÖK'çüler engeline takılmazsa. Eminim ki hükümet de onu tanıdıktan sonra göndermek için değil, kalması için çaba harcayacaktır... 
   Genç Bakış'ta bu geceki konuğumuz Okan Bayülgen. Namı diğer Zaga. Her ne kadar onları en çok eleştiren o olsa da gençler ona bayılıyor. Mezun olduğu Mimar Sinan Üniversitesi'nin konuğu olacak. Kanal D, 23.45... 
   
      
   
   
</TEXT>
</DOC>
