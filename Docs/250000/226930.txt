<DOC>
<DOCNO> 226930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo02.html </URL>
<DATE> 2004/03/30/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Karaman'ın Milli Takım onbiri... 
</HEADLINE>
<TEXT>

     Hırvatistan ile özel maç yapacak olan A Milli Futbol Takımı, hazırlıklara başladı. 
     A Milli Takım, sözleşmesi feshedilen Milli Takımlar Teknik Direktörü Şenol Güneş'in yerine, takımı Hırvatistan maçına hazırlaması istenen antrenör Ünal Karaman yönetimindeki ilk çalışmasını Florya Metin Oktay Tesisleri'nde yaptı. Yaklaşık 1.5 saat süren antrenmanda milliler, koşu ve tek pas çalışmasının ardından tam saha çift kale maç yaptılar. 
     Karaman'ın as takımda Rüştü, Fatih Akyel, Tolga, İbrahim Toraman, Deniz, Gökdeniz, Serkan, Ümit, Tuncay, Hakan Şükür ve Nihat 11'ini oluşturması dikkati çekti. 
     Bu arada, kasığında ağrı bulunan Fatih Tekke antrenmana getirilmeyip, otelde bırakıldı. Bu futbolcunun durumunun yarın sabah yapılacak kontrolden sonra kesinlik kazanacağı ve olumsuz rapor alınması halinde Hırvatistan'a götürülmeyeceği bildirildi. 
     
     BAŞKAN ULUSOY İDMANDA 

     Futbol Federasyonu Başkanı Haluk Ulusoy da, A Milli Takım antrenmanını izledi. 
     Ulusoy, gazetecilerle yaptığı sohbette, milli takım teknik direktörü konusunda çalışmalarını sürdürdüğünü ve çeşitli kişilerle görüş alış-verişinde bulunduğunu ifade etti. 
     
     HAMİT ''MİLLİ TAKIMDA MUTLU OLUYORUM'' 

     Almanya'nın Schalke 04 takımında forma giyen Hamit Altıntop, milli takıma her gelişinde çok mutlu olduğunu söyledi. 
     İkinci kez A Milli Takıma davet edildiğini ifade eden Hamit, ''Buraya gelince çok mutlu oluyorum. Herkes çok iyi. Danimarka'yı yenemedik ancak, Hırvatistan'ı mağlup etmek istiyoruz'' dedi. 
     Galatasarayla ilgili olarak transfer söylentileri hakkında yorum yapmaktan kaçınan Hamit, ''Futbolda spekülasyonlar oluyor. Bu konuda birşey söylemek istemiyorum'' derken, 2007 yılına kadar kulübüyle sözleşmesinin bulunduğunu da ifade etti. 
     A Milli Futbol Takımı, Hırvatistan ile yapacağı özel maç için yarın Zagreb'e gidecek. 
     Öğle saatlerinde özel uçakla Hırvatistan'a gidecek olan A Milliler, akşam da karşılaşmanın yapılacağı Maksimir Stadı'nda antrenman yapacak. 

     
</TEXT>
</DOC>
