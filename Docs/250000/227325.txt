<DOC>
<DOCNO> 227325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo45.html </URL>
<DATE> 2004/03/31/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Trabzonsporlu Romaschenko'ya 15 milyar para cezası... 
</HEADLINE>
<TEXT>

     Trabzonspor, İstanbulspor ile hafta sonunda yapacağı maçın hazırlıklarını sürdürüyor. 
     Teknik direktör Ziya Doğan yönetiminde, Mehmet Ali Yılmaz Tesisleri'nde yapılan çalışmaya milli oyuncular Gökdeniz, Tolga Seyhan, Tolga Zengin ve Romaschenko katılmadı. 
     Milli takım aday kadrosuna çağrılan, ancak kasıklarındaki ağrı nedeniyle kamptan ayrılan Fatih ise takımla birlikte çalışmalara katıldı. 
     Kulüp Doktoru Mesut Çelebi, Fatih'in kasıklarında ağrısı bulunduğunu, ancak durumunun ciddi olmadığını belirterek, ''Fıtıktan şüphelenmiştik, ancak korkulacak bir durumu olmadığı ortaya çıktı. Fatih, İstanbulspor maçında forma giyebilecek'' diye konuştu. 
     
     ROMASCHENKO'YA PARA CEZASI 
     Trabzonspor'un Belaruslu oyuncusu Maxim Romaschenko'ya 15 milyar para cezası verildi. 
     Kulüp Futbol Şube Sorumlusu Süleyman Atal, Romaschenko'ya Beşiktaş maçında gördüğü kırmızı karttan dolayı 5 milyar, disiplinsiz hareketlerinden dolayı da 10 milyar olmak üzere toplam 15 milyar para cezası verdiklerini söyledi. 
     Atal, Malatyaspor'da forma giyen, ancak sakatlanan Ayman'ın transferini de artık düşünmediklerini sözlerine ekledi. 
     
</TEXT>
</DOC>
