<DOC>
<DOCNO> 228590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun15.html </URL>
<DATE> 2004/04/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Irak'ta son bilanço 28 ölü, 74 yaralı 
</HEADLINE>
<TEXT>

     Bağdat'ın Sadr banliyösünde, Amerikan askerleri ile Şii lider Mukteda Sadr yanlıları arasında dün çıkan çatışmalarda 28 Iraklının öldüğü bildirildi. 
     Sadr'daki El Tavra Hastanesi yöneticisi Muhammed Kadir, Reuters haber ajansına yaptığı açıklamada, çatışmalarda 74 kişinin de yaralandığını söyledi. 
     Kadir, ölü ve yaralıların hastaneye getirildiğini belirtti. 
     Şii lider Sadr yanlılarının polis karakolları ile hükümet binalarını ele geçirmeleri üzerine başlayan çatışmalarda 7 Amerikalı asker ölmüştü. 
     Mukteda Sadr yanlıları bu sabah erken saatlerde de Basra Valiliği'nin kontrolünü ele geçirerek, Şii liderin Amerikan güçlerince tutuklanan yardımcısının serbest bırakılmasını talep etmişlerdi. 
     
     BREMER SADR BİR HAYDUT 
     Irak'taki Amerikalı sivil yönetici Paul Bremer, Şii lider Mukteda Sadr'ın, ülkenin güvenliğini tehdit eden bir ''haydut'' olduğunu söyledi. 
     Sadr ile nasıl başedebileceklerini görüşmek için Iraklı bakanlarla bir araya gelen Bremer, gazetecilere yaptığı açıklamada, ''Mukteda Sadr liderliğinde, kendini yasal otoriteler, koalisyon ve Iraklı yetkililerin dışında tutan bir örgüt var'' diyerek, güvenlik açısından zor bir durumda olduklarını belirtti. 
     Sadr'ın meşru yönetim yerine kendi otoritesini kurmaya çalıştığını ifade eden Bremer, buna hoşgörü göstermeyeceklerini kaydetti. 
     Bremer, ''Irak halkının beklentileri doğrultusunda yasa ve düzeni yeniden sağlayacaklarını'' da söyledi. 
     Necef yakınlarında ve Bağdat'ta Sadr'a bağlı milis güçleriyle koalisyon güçleri arasında dün çıkan çatışmalarda 9 koalisyon askeriyle 22 Iraklı ölmüştü. 
     
</TEXT>
</DOC>
