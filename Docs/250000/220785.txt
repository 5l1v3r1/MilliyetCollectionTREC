<DOC>
<DOCNO> 220785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo30.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili Sonuna kadar Lucescu'nun arkasındayız 
</HEADLINE>
<TEXT>

     Beşiktaş Kulübü Başkanı Serdar Bilgili, Beşiktaş'ın zor günlerin takımı olduğunu, pes etmeyeceklerini ve şampiyonluk için kanlarının son damlasına kadar mücadele vereceklerini söyledi. 
     Bilgili, Akaretler'deki kulüp binasında gerçekleştirilen yönetim kurulu toplantısı sonrası yaptığı açıklamada, ligin 2. yarısında, ilk yarıdan daha fazla puan kaybettiklerini belirterek, ''Beşiktaş taraftarının ve camianın şampiyonlukla ilgili kafasında soru işareti oluştu. Yönetim ve ben, şu anda olayların farkındayız. Türkiye liginde neler olduğunun, Beşiktaş'ta neler olduğunun farkındayız ve duruma hakimiz'' dedi. 
     Son dönemde Teknik Direktör Mircea Lucescu ve futbolcular üzerine planlı ya da plansız eleştiriler yapıldığına değinen başkan Bilgili, şöyle konuştu 
     ''Antrenörümüzün sonuna kadar arkasındayız. Alınan kötü sonuçlar için antrenörümüz hedef gösteriliyor. Bu doğru değil. Hiyerarşik olarak, kötü gidiş varsa bunun ilk sorumlusu benim. Daha sonra yönetim, teknik heyet ve futbolculardır. Ben onların arkasındayım ve mücadelemizi de yine onlarla vereceğiz. Antrenörümüzle sözleşmemiz var ve bu sözleşmenin sonuna kadar onunla birlikteyiz.'' 
     
     MÜCADELE SÜRECEK 
     Bilgili, Beşiktaş'ın, zor günlerin takımı olduğunu vurgulayarak, ''Pes etmeyeceğiz. Şampiyonluk mücadelemizi sonuna kadar sürdüreceğiz. Kanımızın son damlasına kadar bu mücadelenin içinde yer alacağız'' dedi. 
     Geçen sezon Fenerbahçe'ye 34 puan, bu sezon 11 puan fark atan, daha sonra da 3 puan geriye düşen takımın Beşiktaş olduğunu anlatan Serdar Bilgili, ''Camia olarak birlik ve beraberlik içinde mücadelemizi sürdüreceğiz. Bize güzel günler yaşatan takımımızın, bundan sonra da başarılı olacağına inanıyoruz. Sonuna kadar teknik direktör ve futbolcularımızın arkasındayız'' şeklinde konuştu. 
     Basın mensuplarının, kötü sonuçlar nedeniyle futbolculara ceza verilip verilmeyeceğini sorması üzerine Bilgili, ''Ceza söz konusu değil'' yanıtını verirken, ''Türkiye liginde neler olduğunun farkındayız'' sözlerini biraz daha açması istendiğinde yanıt vermedi. 
     
</TEXT>
</DOC>
