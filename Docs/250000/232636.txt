<DOC>
<DOCNO> 232636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/ekonomi/aeko.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sermayedarı sınırlarsak ortada banka kalmaz' 
</HEADLINE>
<TEXT>

   Başbakan Yardımcısı Abdüllatif Şener, farklı sektörlerde iş yapan sermaye sahiplerine 'bankacılıktan başka iş yapamazsın' denilirse ülkede banka kalmayacağını söyledi 
      ÖNDER YILMAZ Antalya 
   
   Başbakan Yardımcısı Abdüllatif Şener, yeni bankacılık yasasını değerlendirirken, "Farklı sektörlerde işler yapan sermaye sahiplerine 'bankacılıktan başka iş yapamazsın' denilirse, Türkiye'de banka kalmaz" diye konuştu. 
   AKP'nin Antalya'daki üç günlük kampına katılan Şener, gazetecilerle yaptığı sohbet toplantısında, ekonomiye ilişkin değerlendirmeler yaptı. Bankacılık Yasası'nın Bankacılık Düzenleme ve Denetleme Kurulu BDDK tarafından görüşülmeye devam ettiğini ve bu alanda değişikliğin kaçınılmaz olduğunu belirten Şener, "Yasa geldiğinde ilgili tarafları çağırıp dinleyeceğiz. Değişikliklerin gerekli olduğuna kanaat getirirsek çıkacak" dedi. 
   
   Yetki karmaşasına son 
   Şener, yasa ile sektörün Avrupa Birliği standartlarına kavuşacağını, Tasarruf Mevduatı Sigorta Fonu ve BDDK arasında sıkıntıya neden olan yetki karmaşasının ortadan kalkacağını belirtti. Şener, medya patronlarının ve sanayi gruplarının banka sahibi olamayacağına ilişkin düzenleme hakkında da şunları söyledi 
   "Türkiye'de böyle bir düzenleme yaparsan ne olur düşünmek lazım. Sermayedarlara 'bankacılıktan başka iş yapamazsın' dersek Türkiye'de banka kalmaz. Piyasayı allak bullak edici tedirginliğe yol açacak düzenleme olmaz. Ama bazı kıstaslar da gelebilir." 
   
   'Tepelerine binmek zaman alıyor'    Başbakan Yardımcısı Şener, batık bankaların borçlarına ilişkin tahsilat konusunda birkaç gün önce TMSF başkanıyla görüştüğünü anımsatarak 'gelmeleri için niye bekliyorsunuz' diye uyarıda bulunduğunu söyledi. Borç tahsilatında iki sıkıntıyla karşılaştıklarını kaydeden Şener sıkıntılardan birinin h kim ortakların kendilerinden önce yaptığı 15 yıllık protokoller olduğunu söyledi. 
   "Bu protokolü bozmadığınız sürece yapılacak bir şey yok" diyen Şener, şu an bir grupla müzakerelerin sürdürüldğünü belirterek "Hemen olsun diye tepesine binemiyorlar, zaman alıyor" diye konuştu. 
   İkinci sıkıntılarının h kim ortakların üstünde el koyacak malvarlığı gözükmemesi olduğunu belirten Şener, "TMSF, bu kişilerin 'umutsuz vaka' olduğuna kanaat getirirse son çıkan Bankalar Yasası hükümlerinin uygulanacak. EGS Bank gibi bankalarda hakim ortak olmamasıda sıkıntı yaratıyor" diye konuştu. 
   
   'Kıbrıs'ın maliyetini üstlenmeyiz'    Geçen hafta Brüksel'de Kıbrıs konusunda toplanan Uluslararası Bağış Konferansı'nda AB'nin Annan Planı'na destek ve her iki tarafa "yalnız değilsiniz mesajı" verdiğini kaydeden Şener, Kıbrıs'ta yeni devlet oluşurken ek maliyetlerin gündeme geleceğini söyledi. 
   Abdüllatif Şener, Rumlar'ın 17 milyar dolar, Türkler'in ise 3.8 milyar dolar rehabilitasyon masrafı ortaya çıkardığını belirterek, "Türkiye elbette ekonomik - mali işbirliğini sürdürecek. Ancak ortaya çıkan yeni dönemle ilgili maliyetleri üstlenmesi beklenemez. Bu ek maliyetlerin uluslararası organizasyonlarca karşılanması gerekir" dedi. 
   2004 bütçesinden KKTC'ye 600 trilyon liraya yakın para ayrıldığını, Türkiye Kalkınma Bankası'nın 140 milyon dolarlık proje yardımında bulunduğunu ifade eden Şener, devlet itibarından tasarruf olmayacağını kaydetti. 
   
   
</TEXT>
</DOC>
