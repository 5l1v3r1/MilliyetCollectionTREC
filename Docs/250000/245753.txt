<DOC>
<DOCNO> 245753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun29.html </URL>
<DATE> 2004/06/06/ </DATE>
<TIME> 22.12 </TIME>
<AUTHOR>  </AUTHOR>
<HEADLINE>
Suudi Arabistan'da 1 İngiliz öldürüldü. 
</HEADLINE>
<TEXT>

     Suudi Arabistan'ın başkenti Riyad'da, açılan ateş sonucu 1 İngilizin öldüğü, diğerinin yaralandığı bildirildi. 
     SPA ajansının haberine göre İçişleri Bakanlığı'ndan yapılan açıklamada, silahlı kişilerin İngilizlere ateş açtığı, İngilizlerden birinin öldüğü belirtildi. 
     Açıklamada, ''Riyad'ın yoksul bir bölgesinde kimliği belirlenemeyen kişiler tarafından 2 İngiliz vatandaşına ateş açılması sonucu biri öldü, diğeri yaralandı'' denildi. 
     Açıklamada, olayla ilgili detaylı bilgi verilmedi. 
     
     Ölen İngiliz kameraman 

     Suudi Arabistan'ın başkenti Riyad'da, çekim yaparken ateş açılması üzerine 1 İngiliz kameramanın öldüğü, diğer İngiliz gazetecinin de yaralandığı belirtildi. 
     Batılı bir diplomatın verdiği bilgiye göre Suudi bir şoförle arabada bulunan gazetecilere, aranan bir El Kaide örgütü militanının evini filme aldıkları sırada ateş açıldı. 
     Yaralı gazetecinin durumunun ciddi olmadığı belirtildi. 
     
</TEXT>
</DOC>
