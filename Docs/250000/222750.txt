<DOC>
<DOCNO> 222750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun59.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Denktaş'ın çekilmesi tehlikeli olur, buna hakkı yok 
</HEADLINE>
<TEXT>

     KKTC Başbakanı Mehmet Ali Talat, yaklaşık bir aydan beri devam eden Kıbrıs müzakere sürecinin BM Genel Sekreterliği aracılığıyla dolaylı görüşme şeklinde format değiştirmesinin çok daha yararlı olduğunu söyledi. 
     Talat, ''Bu süreçte endişeler, görüş ve öneriler, karşı taraf olmadığı için çok daha samimi bir şekilde ortaya konacak'' dedi. 
     Bir aylık müzakere sürecinde ciddi ilerleme olmamasına karşın, ilerleme olacağı konusunda inançlı olduğunu belirten Talat, süreçle ilgili en büyük olumsuzluğun ise takvime rağmen ''Kıbrıs Türk Kurucu Devlet Anayasa Taslağı''nın Cumhurbaşkanı Denktaş tarafından sunulmaması olduğunu kaydetti. 
     Denktaş'ın müzakerelerden çekilebileceğine ilişkin açıklamalarına dikkat çekerek, ''Bu çok tehlikeli olur, buna hakkı yok'' diyen Talat, referanduma yönelik kampanyalardan da rahatsızlık duyduğunu belirtti ve ''Pazarlıklar sürerken ne evet, ne de hayır kampanyalarının yararı yok. Ben sadece çözümün gerekliliğini savunuyorum'' ifadesini kullandı. 
     
     RUMLAR 200, TÜRKLER 100 SAYFA METİN SUNDU 

     Talat, Türk Ajansı-Kıbrıs'a TAK yaptığı açıklamada, tarafların bir aylık süreçte istedikleri değişiklikleri parça parça ortaya koyduğunu ifade ederek, bu süreçte tarafların harita hariç, planla ilgili düşünce ve değişiklik önerilerini izahatlarıyla birlikte masaya koyduğunu söyledi. 
     Rum tarafının bu çerçevede 200, Türk tarafının ise 100 sayfaya yakın metin ortaya koyduğunu kaydeden Talat, şöyle konuştu 
     ''BM, şimdi bölümler halinde tarafların önem verdikleri hususlarda uzlaşmaya varıp varamayacaklarının çalışmasını yapıyor. De Soto, dün notlar halinde bunları toplayarak verdi ve dün ilk tepkileri aldı. Bu süreç böyle sürecek. Bu şekilde uzlaşma sağlamaya, tarafların hangi noktaya kadar yaklaşabileceği konusunda malzeme toplamaya çalışıyorlar.'' 
     
     DÖRTLÜ KONFERANSIN BAŞARISI KATILIMA BAĞLI 

     Lefkoşa'daki görüşmelerin ardından Türkiye ve Yunanistan'ın da katılımıyla yapılacak dörtlü toplantılarda başarı sağlanmasının ise katılım düzeyine bağlı olduğunu söyleyen Talat, ''Dışişleri bakanları ve başbakanların katılımıyla üst düzeyde katılım olursa ilerleme olabilir. Ancak toplantı teknisyenler-bürokratlar düzeyinde yapılırsa, değişiklikler BM Genel Sekreteri'ne kalır'' dedi. 
     Talat, ''Toplantılar üst düzeyde olmayacaksa İsviçre'nin bir kasabasına gitmeye gerek yok. O zaman daha yakın bir yerde de yapılabilir'' diye konuştu. 
     
     DENKTAŞ ÇEKİLİRSE 

     Talat, Denktaş'ın müzakere sürecinden ''çekilebileceğine'' ilişkin açıklamalarının anımsatılması üzerine de özetle şunları söyledi 
     ''Cumhurbaşkanı Denktaş'ın süreç devam ederken çekilmesi, çok zararlı ve tehlikeli olur. Kıbrıs Türklerinin çıkarları açısından çok kötü olur ve sürecin akamete uğraması sorumluluğu Türk tarafına kalır. Bunu başlangıçta yapsaydı sorun olmayabilirdi, ama bu aşamada çok zararlı olur. Son ana kadar süreç içinde olma zorunluluğu var. Denktaş'ın süreci akamete uğratma hakkı yok.'' Talat, koalisyon ortağı ve müzakere heyetinde yer alan Dışişleri Bakanı ve Başbakan Yardımcısı Serdar Denktaş'la ilgili olarak da, ''Şimdilik bir sorunumuz yok. Bütün olarak hareket etmek zorundayız. Hem hükümet, hem heyet olarak bütün olmak zorundayız. Zaman zaman çelişkiler olsa da gidermeye çalışıyoruz'' dedi. 
     Talat, ''Cumhurbaşkanı Denktaş'ın çekilmesi halinde bu tutum Serdar Denktaş'ı da etkiler mi'' sorusuna ise, ''Serdar Bey, ortaya çıkabilecek pürüzlerin nasıl giderilebileceği üzerinde yapıcı ve olumlu bir tutum izliyor. Bu anlamda zaten yükümlülüğü de var'' ifadesini kullandı. 
     Müzakere sürecinde planda köklü değişiklik beklemediğini, bu nedenle referandum sonucunun başa baş çıkacağını kaydeden Talat, bir soruya karşılık, Türkiye'nin tavrının referandumun sonucunda çok etkili olacağına işaret etti. 
     
     "DENKTAŞ'IN YANINDA ETKİSİZ KALDIĞI'' YORUMU 

     Mehmet Ali Talat, ''müzakere sürecinde Cumhurbaşkanı Denktaş'ın yanında etkisiz kaldığına'' ilişkin yorumlarla ilgili olarak da özetle şunları söyledi 
     ''Süreç başlarken zorluklar olacağını biliyorduk. Nitekim zor bir süreç. Ama benim için önemli olan bu sürecin başarıya ulaşmasıdır. Vizyonumu muhafaza ediyorsam, bu vizyona ulaşmak için ortaya çıkabilecek engelleri kaldırmak için gerçeklere etki yaparak ilerleme sağlayabiliyorsam esas olan budur. Denktaş, bir gerçek olarak oradadır. Cumhurbaşkanı ve görüşmecidir. Bunun kararını ben vermedim ve elimde olsa vermezdim. Bu gerçeği bilerek bu sürecin içine girdim ve oldukça olumlu bir rol oynadığıma inanıyorum. Bu, müzakere süreci sonunda daha açık olarak ortaya çıkacaktır. Şu anda plandaki muhtemel değişiklikler bilinmediği için muhtelif yorumlar yapılabiliyor.'' Talat, dörtlü toplantı öncesinde pazartesi günü Denktaş ile kendisinin de katılımıyla Ankara'da zirve yapılacağına ilişkin basın haberleriyle ilgili olarak ise, ''Ne bana, ne de Sayın Denktaş'a böyle bir davet gelmedi. Henüz bizim elimizde böyle bir bilgi yok'' dedi. 

     
</TEXT>
</DOC>
