<DOC>
<DOCNO> 248600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/siyaset/siy03.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ben de hapis yattım 
</HEADLINE>
<TEXT>


Başbakan, Hollanda'da konuşurken F tipi cezaevleri nedeniyle kendisini protesto eden iki kişiye, "Şiir okuduğumuz için biz de cezaevine girip çıktık. Bunları bana söyleme" diye çıkıştı 

ABDULLAH KARAKUŞ Rotterdam 


Başbakan Recep Tayyip Erdoğan, Hollanda'da temasları sırasında F tipi cezaevleri nedeniyle kendisini protesto eden iki kişiye, "Şiir okuduğumuz için biz de cezaevine girip çıktık. Bunları öyle birine söyle ki, bu işin mantalitesini bilmeyen biri olsun, provokatör bir mantaliteyle hareket etmek yanlış" diye yanıt verdi. 
Roterhadam Erasmus Kongre Merkezi'nde Türk vatandaşlarıyla sohbet eden Erdoğan, inancından dolayı kimsenin kimseyi yargılamaması üzerinde dururken, dinleyiciler arasından DHKP-C'li olduğu iddia edilen bir kişi, "F tipi cezaevlerinde 112 insan öldü, onlara işkence yapıldı, sizin koruma müdürünüz Maksut Karal da işkence yaptı, onu niye tutuyorsunuz " diye bağırdı. 

Yumruklaşmalar... 
Salonda bulunan vatandaşlar protestocuyu yuhalarken, Türk korumalar da bu kişiyi salondan çıkardı. İlk bağıran kişiyle birlikte olduğu öğrenilen başka bir protestocu da bu sırada Türk korumalara saldırdı. Karşılıklı yumruklaşmalar yaşanırken, Hollandalı polisler iki protestocuyu kelepçe takarak gözaltına aldı. 
Erdoğan protestoyu, "Bir defa bizim dönemimizde olmuş bir hadise yok. İkincisi açlık grevi niye yapıyorsun İnsanın kendine emanet edilen şu vücuda işkence etme hakkı yoktur. Şiir okuduğumuz için biz de cezaevine girip çıktık. Bunları öyle birine söyle ki, bu işin mantalitesini bilmeyen biri olsun, provokatör bir mantaliteyle hareket etmek yanlış. Bu kadar insanın huzurunu bozmaya kimsenin hakkı yok" diye sert tepki gösterdi. 


</TEXT>
</DOC>
