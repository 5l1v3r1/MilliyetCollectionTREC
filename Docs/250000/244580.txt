<DOC>
<DOCNO> 244580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonyas16.html </URL>
<DATE> 2004/06/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Uzak'a İngiltere'de övgü yağıyor... 
</HEADLINE>
<TEXT>

     İngiltere'de gösterimi ikinci haftasında olan, yönetmenliğini Nuri Bilge Ceylan'ın yaptığı ''Uzak'' filmine övgüler gelmeye devam ediyor. 
     The Daily Telegraph gazetesinin geçen haftaki olumlu yorumlarından sonra The Guardian gazetesi de, ''Uzak''ın, gösterimdeki diğer filmlerin arasından zirveye doğru yükseldiğini yazdı. 
     Ödüllü filmin ''hüzünlü ve harika'' olduğu belirtilen yorumda, yönetmen Ceylan'ın açık ve basit bir anlatımı ''nefes alıp verir gibi yakalamayı başardığı'' kaydedildi ve filme 5 yıldız verildi. 
     Filmin çok yumuşak ve insanı derinlere götüren bir yanı olduğu ifade edilen yorumda, ''Uzak''ın seyredenlerde ''temiz soğuk sulara dalıyormuş hissi yarattığı'' kaydedildi. 
     Ceylan'ın harika şekilde farkına varılmış, billurlaştırılmış ayrıntılarla yarattığı kompozisyonları öven eleştirmen, özellikle filmin hayata veda eden genç oyuncusu tarafından canlandırılan Yusuf karakterinin köyünden ilk ayrıldığı anı yansıtan karelerin ''doyumsuzluğuna'' dikkat çekti. 
     Bu karelerde Yusuf'un önce karlı bir ufkun içinde bir kuş kadar ''uzak'' göründüğünü, ancak sonunda bütün kareyi kapladığını anlatan eleştirmen, ''Film işte böyle pek çok, acele edilmeden çekilmiş görüntülerle dolu. Bütün bu kareler mükemmelliğe zamanlanmış ve yönetilmiş. Ben bu filmi anlatabileceğimden çok daha fazla takdir ediyorum. Bence bu film bu yılın, hatta yılların en iyi filmlerinden biri ve son derece başarılı bir yönetmenin çalışması'' ifadesini kullandı. 
     
</TEXT>
</DOC>
