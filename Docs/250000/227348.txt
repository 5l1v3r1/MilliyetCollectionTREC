<DOC>
<DOCNO> 227348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur20.html </URL>
<DATE> 2004/03/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Eski Kızılay yöneticileri yargılanıyor 
</HEADLINE>
<TEXT>

     Eski Kızılay Genel Başkanı Ertan Gönen'in de aralarında bulunduğu 14 yöneticinin, bazı ihalelerde ve genel müdür yardımcılığına yapılan atamada ''görevlerini kötüye kullandıkları'' iddiasıyla yargılandıkları davaya devam edildi. 
     Ankara 22. Asliye Ceza Mahkemesi'nde görülen davanın bugünkü duruşmasına, Ertan Gönen ve sanık avukatları ile müdahil avukatları katıldı. 
     Gönen, savunmasında, müdahil Hüsamettin Sarı tarafından Eskişehir'de Kızılay Maden Suyu bayiliği almak için Kızılay Genel Başkanlığı'na yapılan müracaatlara zamanında yanıt verildiğini öne sürerek, bu konuda bir ihmalin söz konusu olmadığını savundu. 
     Kızılay Kartal Şubesi Tıp Merkezi'ne MR cihazı alımında ihaleye fesat karıştırıldığı iddiasının gerçekdışı olduğunu ifade eden Gönen, tomografi cihazına göre MR cihazlarının çok daha gelişmiş olduğunu ve kendisini kısa sürede amorti ettiğini söyledi. Gönen, bu nedenle diğer cihazlarının alımına ilişkin ihalenin iptal edildiğini, ancak MR cihazlarının da alınmadığını kaydetti. 
     Gönen, Genel Müdür Yardımcılığı'na Ayşe Saltan ve Yetkiner Erdoğan'ın personel yönetmeliğine aykırı olarak atandığı iddiasını yanıtlarken de, yönetmelikte, ''atanacak kişilerin kamuda veya Kızılay Derneği'nde en az 15 yıl çalışma zorunluluğu olması gerektiği'' hükmü bulunduğunu, Saltan ve Yetkiner'in bu şartları taşımadığı anlaşılınca atamalarının iptal edildiğini ve uzman olarak çalıştırıldıklarını kaydetti. 
     Gönen, suçlamaları kabul etmeyerek, beraatına karar verilmesini istedi. 
     Yargıç Bahattin Özbaş, dosyadaki eksikliklerin tamamlanması için duruşmayı erteledi. 
     İddianamede, Ertan Gönen hakkında Türk Ceza Kanunu'nun TCK ''görevi kötüye kullanma'' suçunu tanımlayan 240 ve suçu yarı oranına kadar artıran 80. maddesiyle ''görevi ihmal'' fiilini düzenleyen 230 1. maddesi uyarınca, 1 yıl 9 aydan 5.5 yıla kadar hapis cezası talep edilirken, 13 kişi hakkında da 3 ay ile 4 yıl arasında değişen hapis cezaları isteniyor. 
     
</TEXT>
</DOC>
