<DOC>
<DOCNO> 211465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko26.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Bu yıl fiyatları sabit tutmaya çalışacağız 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektrik ve doğalgazda geçen yıl enflasyona rağmen zam yapmadıklarını, hatta indirim yaptıklarını vurgularken, ''bu sene de fiyatları en azından sabit tutmaya çalışacağız'' dedi. 
     Azerbaycan Başbakan 1. Yardımcısı Abid Şerifov, Bakan Güler'i makamında ziyaret ederek bir süre görüştü. Güler, daha sonra görüşmeye ilişkin basına açıklamalarda bulundu. 
     Güler, toplantı gündeminin Bakü-Tiflis-Ceyhan Ham Petrol Boru Hattı projesi olduğunu belirtirken, ''Proje zamanında bitecektir. Bu konuda en ufak endişemiz yok'' dedi. 
     Daha sonra gazetecilerin sorularını yanıtlayan Güler, geçen yıl enflasyona rağmen zam yapmadıklarını, hatta indirim bile yaptıklarını hatırlattı. 
     Bunu giderleri kısarak, pahalı uygulamaları durdurarak, Bulgaristan'dan elektrik alımını durdudararak, doğalgaz yerine suya ağırlık vererek, mobil santralleri durdurarak yaptıklarını anlatan Güler, 4 milyar kilovatsaatlik bir enerjinin doğalgazdan suya kaydırıldığını belirtti. Güler, şöyle devam etti 
     ''Biz bunları, bütçeye yük olmadan yaptık. Böyle bir açık söz konusu değil. Zam bir yana, indirimler yaptık 14 aydır. Bu sene de enflasyonu yüzde 12 düşünüyoruz. Buna rağmen fiyatları sabit tutma kararlılığımız devam ediyor. Rusya'dan gelen doğalgazda indirim sağladığımız için, petrol fiyatlarının çıkmasına rağmen indirim yaptık. Zam yapmamaya gayret ediyoruz. Olayın sosyal boyutları var. Sanayi rekabet edecek, ihracatçı ihracat yapacak, dar gelirlinin yaşaması lazım. Bu kararlılığı sürdürmeyi düşünüyoruz.'' Maliye Bakanı'nın geçen yılki gelir sapmalarına, elektrik ve doğalgaza zam yapılmamasının sebep olduğu şeklindeki açıklamalarının hatırlatılması üzerine, ''biz geçen sene zam yapmadıysak bunu bütçeye etki edecek şekilde yapmadık'' dedi. 
     
     İRAN DOĞALGAZI VE IMF KONUSU 
     İran ile de, doğalgaz fiyatının iyileştirilmesi konusunda görüştüklerini ifade eden Güler, fiyatlarda iyileştirme sağlanması halinde, bunu da tüketiciye yansıtacaklarını bildirdi. 
     IMF'nin gelir artırıcı önlemler olarak elektrik ve doğalgaza zam yapılması görüşünün hatırlatılması üzerine de Bakan Güler, ''Yok böyle bir şey, aynı kişilerle biz de görüşüyoruz'' dedi. 
     Güler, ısrafı önlediklerini, kayıp-kaçakla ciddi bir mücadele yürüttüklerini belirtirken, bu sayede 420 milyon dolarlık avantaj sağladıklarını, ayrıca 350 trilyon liralık da kaçak tahakkuk ettirdiklerini, enerji hırsızlığıyla sonuna kadar mücadele edeceklerini kaydetti. 
     Elektrik ve doğalgaz fiyatlarında, bu sene de en azından zam yapmamaya çalışacaklarının tekrarlayan Güler, ''Maliyetleri azaltıcı tedbirleri uygulamaya devam edeceğiz. Fiyatları en azından sabit tutmaya çalışacağız. Enflasyon dikkate alındığında bu yüzde 12 indirim demektir'' diye konuştu. 
     
</TEXT>
</DOC>
