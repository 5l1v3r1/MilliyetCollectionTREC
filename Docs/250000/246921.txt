<DOC>
<DOCNO> 246921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur06.html </URL>
<DATE> 2004/06/10/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Komşuya taciz kurşunu 
</HEADLINE>
<TEXT>

     Tekin ATAY TRABZON, DHA 

TRABZON'da, kendisine tacizde bulunduğunu ve sürekli aşk mektupları gönderdiğini öne sürdüğü komşusu 49 yaşındaki Mehmet Ali Serdar'ı kurşunlayarak ağır yaralayan yaşındaki Seniha Altuntaş tutuklandı. 
     Olay dün saat 01.00 sıralarında, Erdoğdu Mahallesi Çecikli Sokak'ta meydana geldi. Hollanda'dan malulen emekli olduğu ve eşinden boşandığı belirtilen 3 çocuk annesi Seniha Altuntaş, önceki gece evine zorla girmeye çalıştığını iddia ettiği komşusu Mehmet Ali Serdar'ı kapı önünde kurşunlayarak ağır yaraladı. KTÜ Tıp Fakültesi Farabi Hastanesi'ne kaldırılan ve yoğun bakıma alınan Mehmet Ali Serdar'ın karnının alt kısmında 1 kurşun yarası olduğu ve hayati tehlikesinin sürdüğü bildirildi. Serdar'ın memur emeklisi olduğu ve 2 kez evlilik yaptığı, halen ikinci eşiyle yaşadığı öğrenildi. Olayın ardından gözaltına alınan Seniha Altuntaş polisteki sorgusunda, şunları söyledi 
     "Çocuklarım Hollanda'da yaşıyor. Yalnız kalıyorum. Mehmet Ali Serdar bir süredir telefonla beni sürekli rahatsız ediyordu. Ayrıca 4-5 kez bana aşk mektubu gönderdi. Eşini boşayacağını ve benimle evleneceğini söylüyordu. Beni rahatsız etmemesi konusunda defalarca uyardım. Son olarak önceki akşam beni telefonla arayıp evin kapısına yine bir mektup bıraktığı söyledi. Kimsenin eline geçmesin diye kapıyı açıp mektubu almak istedim. Bu sırada kapının önündeydi ve birden içeri girmek istedi. Korktum ve komidinin üzerinde bulunan tabanca ile korkutmak için rastgele ateş ettim.'' Adliyeye sevk edilen Seniha Altuntaş, savcılıkta ve mahkemede susma hakkını' kullanarak ifade vermedi. Altuntaş, kasten adam öldürmeye tam teşebbüs suçundan tutuklanırken, kullandığı tabancanın kendi adına kayıtlı ve bulundurma ruhsatlı olduğu belirlendi. Olay yerinde 15 boş kovan bulundu. 
     
</TEXT>
</DOC>
