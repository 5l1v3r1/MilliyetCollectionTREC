<DOC>
<DOCNO> 238961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/spor/spo10.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşme hattından haberler 
</HEADLINE>
<TEXT>



Rize ayaklandı 
SAMSUNSPOR'UN 2-1 galip gelmesi, Çaykur Rizespor cephesini ayağa kaldırdı. Genel Kaptan Yılmaz Zehiroğlu, rakiplerinin teşvik primi aldığını iddia ederek, "Ligde çok rahat konumda olmalarına rağmen canlarını dişine takarak oynadılar. Kesinlikle başka bir yerden teşvik aldılar" diye konuştu. 

'Biz hak ettik' 
BURSASPOR Teknik Direktörü Nejat Biyediç, son haftalarda gösterdikleri performansla ligde kalmayı hak ettiklerini belirtti. Şu anda diğer ekiplere göre daha zor durumda olduklarını ifade eden Biyediç, "Ligde kalmak için elimizden geleni yapıyoruz" diye konuştu. Öte yandan Ferruh Kaya da dün başkan adaylığını açıkladı. 

'Şansımız 100' 
BEŞİKTAŞ karşısında 2-0'lık bir galibiyet bulan Akçaabat Sebatspor, bu andan itibaren artık düşeceğine inanmıyor. Teknik Direktör Mehmet Birinci, "Aldığımız bu üç puan bizi ligde bırakır. Bu saatten sonra Ankaragücü'ne sahamızda puan vermeyeceğiz. Ligde kalma şansımızı yüzde 100 olarak görüyoruz" dedi. 

Saidou'ya gözaltı 
FRANSA'NIN Nantes takımının, İstanbulspor'un başarılı orta saha oyuncusu Saidou'yu takip ettiği öğrenildi. Ligde kalabilmek için büyük bir performans ortaya koyan Sarı - Siyahlılar'da ter döken Kamerunlu oyuncuyu izleyen Fransız kulübünün idari menaceri Robert Budinski, Saidou konusunda bilgi topladı. 



</TEXT>
</DOC>
