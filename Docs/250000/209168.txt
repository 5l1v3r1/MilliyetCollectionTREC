<DOC>
<DOCNO> 209168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/dunya/adun.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt ve Şii kıskacı 
</HEADLINE>
<TEXT>

      DIŞ HABERLER SERVİSİ 

   
   KÜRTLER AYRICALIK PEŞİNDE    ABD, yönetimin haziran sonunda Iraklılara devri için zamana karşı yarışırken, Kürtler aşırı taleplerle ortaya çıkarak çıban başı oldular. Kürt taleplerinin Irak'ta etnik parçalanmaya yol açmasından korkan Bush yönetimi, Irak'ın sivil yöneticisi Paul Bremer'i apar topar Washington'a çağırdı 
   Körfez Savaşı'ndan bu yana geniş bir özerklikten yararlanan Kürtler, yeni oluşacak yapıda da bu konumlarını devam ettirmeyi ve Kerkük'ü istiyor. 
   Paul Bremer, Washington'da Başkan George W. Bush, Ulusal Güvenlik Danışmanı Condoleezza Rice, Dışişleri Bakanı Colin Powell, Savunma Bakanı Donald Rumsfeld ve BM Genel Sekreteri Kofi Annan ile bir araya gelecek. Kürtlerin aşırı taleplerindeki ısrarcı tutumu, Bremer'in temaslarında gündemin ana konusunu teşkil edecek. Kürt liderlere sözünü geçiremeyen Bremer, Bush yönetiminin çekirdek kadrosuna ilk elden bilgi verirken, Kürtleri baskı altına almak için formül aranacak. Kürt taleplerinin Türkiye ve diğer komşu ülkelerin şiddetli tepkisine neden olması da ABD'li yetkilileri endişelendiriyor. 
   Kuzey Irak'ta yaşayan Türkmen ve Arapların, "ülkeyi böldürtmeyiz, bunun için kanımızın son damlasına kadar savaşırız" şeklindeki açıklamaları, ABD'li yöneticiler için durumun vahametini ortaya koyuyor. 
   
   ŞİİLER TÜM IRAK'I İSTİYOR    Ülke nüfusunun yüzde 60'ını oluşturan Şiiler, yeni yönetimin hemen doğrudan seçimle belirlenmesini istiyor. Şiilerin amacı, en çok oyu alarak yönetimde gücü ele geçirmek. Şii lider Sistani, istekleri karşılanmadığı takdirde haziranda oluşacak yeni yönetimi gayri meşru ilan edeceğini açıkladı 
   Şiilerin en üst düzeydeki dini lideri Ayetullah Ali Sistani, doğrudan seçimlerin gelecek yıla ertelenmesini öngören Amerikan planına şiddetle karşı çıkarken, atama yoluyla belirlenecek bir yasama kurulunun meşru olmayacağını savundu. En kısa zamanda yapılacak bir seçimle, nüfusun çoğunluğunu oluşturdukları için en fazla oyu alıp yeni yönetimde ağırlıklı söz sahibi olmayı planlayan Şii lider, seçimin ertelenmesi durumunda, önceki gün Basra'da on binlerce kişinin katıldığı gösteriden çok daha büyük protesto gösterileri yapacaklarını bildirdi. 
   Geçici Yönetim Konseyi'yle kasım ayında varılan anlaşmada önce atama yoluyla geçici yasama kurulunun oluşturulması, ardından da haziran sonunda yeni hükümetin belirlenmesi öngörülüyor. 
   ABD, düzenli bir nüfus kaydı ve seçim yasası bulunmadığı için seçimin hemen yapılamayacağını savunuyor. Şiilerle uzlaşma arayan ABD, bu konuda BM'den yardım almaya çalışacak. Bremer, BM Genel Sekreteri Kofi Annan ile görüşmesinde, bir BM gözlemci heyetinin seçim prosedürüne katkıda bulunmasını isteyecek. 
   
   
</TEXT>
</DOC>
