<DOC>
<DOCNO> 211459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko20.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban alırken yanınızda mezura götürün... İşte püf noktası... 
</HEADLINE>
<TEXT>

     Sığırların santimetre cinsinden alınacak göğüs ölçüsü, bu işten hiç anlamayan bir kişinin bile hayvandan çıkacak et miktarını birkaç kilo farkla tahmin edebilmesini sağlıyor. 
     Konya Tarım İl Müdürü Doğan Çiftkat, vatandaşların kurbanlık alırken aldatılma endişesi taşımadan basit bir yöntemi kullanarak istedikleri yerden istedikleri hayvanı alabileceklerini söyledi. 
     Hayvanın tahmini ağırlığını en az hata payıyla tespit edilebilmesi için çeşitli sistemler geliştirildiğini anlatan Çiftkat, şunları kaydetti 
     ''Bu ölçüm yöntemleri içinde en basiti ve kesine en yakın olanı göğüs çevresine göre canlı ağırlık tahminidir. Tarım il ve ilçe müdürlüklerinden edinilebilecek bu cetvelde, 65 kilodan 1 tona kadar olan tüm hayvanların göğüs ölçüleri ve canlı ağırlıkları belirtiliyor. Bir sayfadan oluşan bu cetvele sahip olan vatandaşlar alacakları kurbanın kilosunu anında tespit edebiliyor. Mezru ile hayvanın göğüs ölçüsü alındıktan sonra tespit edilen uzunluk sayesinde cetvelden, satın alınmak istenen canlı hayvanın ağırlığı öğrenilebiliyor. Hayvanda göğüs olarak nitelenen yer ise ön ayağın bittiği noktanın arka bölümüdür.'' Çiftkat, tüm sakatatlar çıkarıldıktan sonra geri kalan et ve kemik miktarı anlamına gelen karkas ağırlığının ise canlı ağırlığın yüzde 60'ı olduğunu, son derece kolay olan bu yöntemle vatandaşların huzur içinde kurban alabileceklerini söyledi. 
     Cetvelden bir örnek veren Çiftkat, hayvanları normal ve besili olarak ikiye ayıran bu çizelgeye göre, göğüs çevresi 177 santimetre olan bir sığırın ağırlığının 447 kilogram, besili sığırınkinin ise 482 kilogram olduğunu kaydetti. 
     
</TEXT>
</DOC>
