<DOC>
<DOCNO> 230288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/ekonomi/eko02.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet töreniyle gömülecek 
</HEADLINE>
<TEXT>

   Dün sabah vefat eden Sakıp Sabancı yarın devlet töreniyle gömülecek. Sakıp Sabancı vefatından önce aldığı Zincirlikuyu'daki aile kabristanında toprağa verilecek 
      Pınar Aktaş-Aslı Öktener-Mutlu Bozdağ Fotoğraf Şenol Demirci-Ahmet Dumanlı-Murat Öztürk 
   
   Hacı Ömer Sabancı Holding AŞ Yönetim Kurulu Başkanı Sakıp Sabancı, dün sabah saat 05.55'te bir süredir tedavi gördüğü Amerikan Hastanesi'nde yaşamını yitirdi. Sabancı, iki gün önce hastanede 71. doğum gününü kutlamıştı. 
   Vefat haberini Sabancı ailesinin doktoru Hasan İnsel hastanede saat 06.00'da açıkladı. Soğuk algınlığı nedeniyle 30 Mart'ta hastaneye yatırılan Sabancı'nın, bir süredir yakalandığı kanser nedeniyle yoğun ilaç tedavisi gördüğünü belirten Dr. İnsel, "Geçen hafta Sabancı'nın, hastaneye yatırılmasına karar verildi. Burada yapılan tüm müdahalelere rağmen Sabancı, kalp ve solunum durması nedeniyle hayatını kaybetti" dedi. Sabancı ailesi adına açıklama yapan Sabancı Holding CEO'su Celal Metin, Sakıp Sabancı'nın devlet töreniyle gömüleceğini söyledi. 
   
   Beş şehirde mevlit 
   Metin, "Başbakanlık'tan haber geldi. Onların kararıdır, bizim değil. Gerekenleri yapıyoruz" dedi. Sabancı için yarın ilk tören, Sabancı Center'da saat 11.00'de düzenlenecek. Cenaze daha sonra Fatih Camii'ne götürülecek. Burada kılınacak öğle namazının ardından kılınacak cenaze namazından sonra Zincirlikuyu Mezarlığı'ndaki 42 kişilik aile kabristanında toprağa verilecek. Törene Başbakan Erdoğan Japonya'da olduğu için yerine hükümeti temsilen Başbakan Yardımcısı Abdullah Gül katılacak. Cumhurbaşkanı Ahmet Necdet Sezer'i de Cumhurbaşkanlığı Genel Sekreteri Kemal Nehrozoğlu temsil edecek. 
   Saat 18.30'da Sabancı Center'da dua okunacak. Akşam namazının ardından ise Sultanahmet, Emirgan, Ankara Kocatepe, İzmit Merkez, Adana Sabancı Merkez camilerinin yanı sıra Kayseri'de de mevlit okutulacak. Sabancı ailesi bugün, salı, çarşamba ve perşembe günleri, saat 14.00 - 17.00 arasında Sabancı Center'da taziyeleri kabul edecek. Celal Metin, Fatih Camii'nin İstanbul'daki en büyük cami olduğu için seçildiğini belirtti. 
   
   'Karaciğer tümörü bir hafta önce saptandı'    Sağlık sorunları için yıllardır İntermed Tıp Merkezi'ne giden Sabancı'nın doktoru İntermed Tıp Merkezi'nin Başhekimi Dr. Hasan İnsel, 10 gün önce hastaneye yatırılan Sabancı'nın sağlık sorunlarının 10 ay önce başladığını söyledi. İnsel şunları söyledi "Böbrek tümöründen önce mesanede başlangıç halinde polip tespit etmiştik. Geçen hazirandaki check - up'ta böbrekte tümör tespit edildi. Tedavi için ABD'ye gitti. Ağustosta ameliyat oldu ve tek böbreği alındı. Ondan sonra 2 - 2,5 ayda bir ABD'de gitti ve kemoterapi tedavisini yaptırdı. En son kemoterapisi bitti ve aralıkta yine ABD'de yapılan Pet scan kontrolünde her şeyi pırıl pırıl çıkmıştı Sakıp Bey'in. Nisan ortalarında yine ABD'ye kontrole gidecekti. Ay başında evde ateşlendi ve ilerlemesi üzerine Amerikan Hastanesi'ne yatırdık. İlk yatırdığımızda bütün tahliller normaldi. Birkaç gün içinde tahliller çok değişmeye başladı. Böyle gelişen bir tablo. Soğuk algınlığı diye yattı ama birkaç gün içinde hastalığının karaciğere atladığı anlaşıldı. Bir hafta içinde ortaya çıktı. İnanılmaz süratli gelişti. Bilinç cuma akşama doğru kapandı." 
   
   Mezarı holdingi görüyor    Sakıp Sabancı'nın pazartesi günü toprağa verileceği Zincirlikuyu Mezarlığı'ndaki aile kabristanında son hazırlıklar yapıldı. 
   Aile için dört yıl önce hazırlanan kabristan, Zircirlikuyu Camii'nin yanında. 120 metrekare büyüklüğünde ve tamamı mermerden yapılmış 42 mezar yerinden oluşuyor. Kabristanın girişindeki mermer sütunlarda Sabancı ailesinin soyağacı bulunuyor. Ölüm haberinden sonra kabristan özel güvenlik şirketi 'Group 4 Falck'ın görevlileri tarafından 24 saat süreyle korumaya alındı. Sabancı'nın mezarında, defin işleminin ardından da bir süre nöbet tutulacağı bildirildi. 
   Kabristanın dikkat çeken bir özelliği de, Sabancı'nın 'Gurur Kulelerim' dediği 4. Levent'teki 'İkiz Kuleler'in üst katlarından da görülmesi. Mezarlıktan bakıldığında da kuleler rahatlıkla görünüyor 
   
   Pazartesi defnediliyor 
   Mezarlık çevresinde dün yoğun bir telaş vardı. Mezarlık görevlileri, yarın gerçekleşecek defin töreni öncesinde kabristanın etrafındaki boş alanda düzleme ve temizleme çalışmaları yaptı. 
   
   
</TEXT>
</DOC>
