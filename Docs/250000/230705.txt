<DOC>
<DOCNO> 230705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur05.html </URL>
<DATE> 2004/04/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türk bilim adamının başarısı... Tıpta bir ilki gerçekleştirdi .. 
</HEADLINE>
<TEXT>

     GATA Haydarpaşa Eğitim Hastanesi Endokrinoloji ve Metabolizma Klinik Direktörü Prof. Dr. Metin Özata, dünyada ilk kez bir Türk ailede görülen leptin genindeki bozukluğu saptayarak, yapay leptin hormonuyla hastaları tedavi ettiğini bildirdi. 
     Prof. Dr. Özata, Denizli'deki Obezite Kongresi'nde yaptığı açıklamada, leptin hormonunda bozukluk olan aşırı şişman, şeker hastası 3 hastada 2 yıl süren çalışmalar sonucunda başarılı sonuçlar elde ettiklerini söyledi. 
     İlk kez bir Türk ailede leptin hormonunda bozukluk saptandığını, bu ailede, akraba evliliği, sık ve çocukluktan itibaren aşırı şişmanlığın söz konusu olduğunu anlatan Prof. Dr. Özata, şöyle dedi ''Bu hastaların kanlarında leptin hormonu olmadığından yapay leptin hormonu ile tedavi edildiler. Tedavi öncesi aşırı iştah ve devamlı yeme alışkanlığı vardı. Tedavi öncesi 130-150 kilo olan 3 hasta 2 yıl süren tedavi sonrası 70-80 kiloya kadar zayıfladı. Şeker hastası olan ailede leptin hormonu ile kan şekeri düzeldi. Kadınlarda tedavi öncesi adet görmeme, erkeklerde sakal ve bıyık yokluğu söz konusuyken tedavi sonrası kadınlarda düzenli adet görme gerçekleşti. Erkeklerde ise sakal ve bıyık çıktı.'' Prof. Dr. Özata, leptin eksikliği bulunan hastalarda beyin küçüklüğü olduğunu belirterek, yapay leptin hormonu ile beyin hacimlerinin normal sınıra gelebileceğini ve bu bulgunun dünyada ilk kez leptinli hastalarda beyin gelişimi için önemli olduğunu sözlerine ekledi. 
     Söz konusu hastaların iyileşmesinin, diğer diyabet hastalarının da ensilüne destek olarak tedavi edilmesi imkanını ortaya çıkardığına dikkat çeken Prof. Dr. Özata bunun için çalışmaların sürdüğünü söyledi. 

     
</TEXT>
</DOC>
