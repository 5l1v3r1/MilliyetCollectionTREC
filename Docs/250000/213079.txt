<DOC>
<DOCNO> 213079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/soneko07.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işçisinin yeni adresi Rusya ve Afganistan... 
</HEADLINE>
<TEXT>

     Türk işadamlarının yurtdışına açılmalarıyla birlikte, Türkiye'den yurtdışına giden işçilerin ülke dağılımında değişiklikler gözlenmeye başlandı. 
     Çalışma ve Sosyal Güvenlik Bakanlığı Dış İlişkiler ve Yurtdışı İşçi Hizmetleri Genel Müdürlüğü'nün hazırladığı rapora göre, Türk firmalarının bu ülkedeki yatırımlarının artmasıyla birlikte Rusya, Türk işçilerinin en çok gittiği ülke haline geldi. 
     Rapora göre Rusya, 1999 ile 2002 yılları arasında Almanya ve Suudi Arabistan ile birlikte en çok Türk işçisinin gittiği 3 ülkeden biri oldu. Rusya'ya, 1999'da 2 bin 215, 2000'de 2 bin 199, 2001'de 4 bin 190 Türk işçisi gitti. 
     Türkiye'den 2002 yılında toplam 26 bin 916 işçi yurtdışına gönderilirken, bunların 10 bin 137'sinin varış yeri Rusya oldu. Aynı yıl Rusya, en çok Türk işçisinin gönderildiği ülkelerin başında geldi. Rusya'yı, 6 bin 399 işçiyle Suudi Arabistan, 3 bin 367 işçi ile de Almanya takip etti. 
     Rusya, en çok Türk işçisinin gittiği ülke olma niteliğini 2003'te de korudu. Geçen yılın 11 ayında Rusya'ya toplam 10 bin 41 Türk işçisi gönderildi. 
     
     AFGANİSTAN 
     Son yıllarda büyük bir değişimin yaşandığı Afganistan'a gönderilen işçi sayısında da büyük artış göze çarpıyor. Bu ülkeye, 2002 yılı boyunca Türkiye'den bir tek işçi bile gitmezken, 2003'ün 11 ayında 1596 işçi gönderildi. 
     
     İŞÇİ GÖNDERİLEN ÜLKELER 
     2003'ün 11 ayında yurtdışına gönderilen toplam 31 bin 824 işçinin ülkelere göre dağılımı şöyle 
     ABD 79 , Almanya 3 bin 118 , Avustralya 3 , Avusturya 11 , Belçika 2 , Danimarka 6 , Fransa 338 , Hollanda 431 , İngiltere 12 , İsveç 38 , İtalya 2 , Kanada 2 , KKTC 126 , Kuveyt 21 , Libya 2 bin 441 , Suudi Arabistan 6 bin 2 , Rusya 40'ı Tataristan'a olmak üzere toplam 10 bin 41 , Norveç 1 , Romanya 17 , Polonya 1 , Azerbaycan 1010 , Bulgaristan 25 , Suriye 2 , Kırgızistan 34 , Türkmenistan 1371 , Özbekistan 718 , Kazakistan 1416 , Gürcistan 332 , Yemen 87 , İsrail 403 , Yeni Zelanda 1 , Arnavutluk 85 , Ürdün 336 , Malta 11 , Sudan 29 , Umman 4 , Ukrayna 89 , Makedonya 2 , Bahama 3 , Lüksemburg 2 , İrlanda 1 , Afganistan 1596 , Cezayir 85 , Hırvatistan 309 , St. Vincent 2 , Irak 517 , Katar 230 , Fas 176 , Tacikistan 236 , diğer ülkeler 60 .'' 
     
</TEXT>
</DOC>
