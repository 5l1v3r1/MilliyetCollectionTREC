<DOC>
<DOCNO> 236973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo41.html </URL>
<DATE> 2004/05/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
"Bursaspor-Ç. Rizespor maçında aldığımız güvenlik önlemleri yeterliydi" 
</HEADLINE>
<TEXT>

     Bursa Emniyet Müdürü Hüseyin Çapkın, Bursaspor-Çaykur Rizespor maçının devre arasında meydana gelen olaylarla ilgili olarak, ''Aldığımız güvenlik önlemleri yeterliydi. Abartılacak bir olay olmadı'' dedi. 
     Çapkın, AA muhabirine yaptığı açıklamada, bu zorlu ve alt sıraları ilgilendiren maç için bin 250 polisin görev aldığını, alınan güvenlik önlemleri çerçevesinde herhangi bir tatsız olayın meydana gelmediğini söyledi. 
     Karşılaşmanın devre arasında meydana gelen itişme-kakışmanın medya tarafından fazlaca abartıldığını kaydeden Çapkın, şunları söyledi 
     ''Büyütülecek birşey yok. Kimsenin kafası kırılmadı. Kimsenin burnu kanamadı. Hiçbir cam kırılmadı. Koridorda, itişmeyi kakışmayı yapanlardan daha çok polis vardı. Polis de görevini fazlasıyla yerine getirdi. Aldığımız güvenlik önlemleri yeterliydi. Abartılacak bir olay olmadı.'' 
     
</TEXT>
</DOC>
