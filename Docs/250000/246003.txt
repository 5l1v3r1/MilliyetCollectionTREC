<DOC>
<DOCNO> 246003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonsiy14.html </URL>
<DATE> 2004/06/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kapusuz "TRT'nin farklı dil ve lehçelerde yayın yapması yerinde" 
</HEADLINE>
<TEXT>

     AK Parti Grup Başkanvekili Salih Kapusuz, TRT'de farklı dil ve lehçelerde yayın yapılmasının yerinde olduğunu belirterek, böylece istismar edilen bir konunun da ortadan kaldırılacağını söyledi. 
     TBMM'de gazetecilerle sohbet eden Kapusuz, farklı dil ve lehçelerde yayınla ilgili olarak düzenleme yapıldığını, çıkarılan yönetmeliğe bağlı olarak TRT'nin çalışmalarına başladığını söyledi. TRT'nin yayınlarını henüz dinleyemediğini belirten Kapusuz, dünyadan Türkiye'ye yönelik yüzlerce dilde kontrol edilemeyen yayın yapıldığını hatırlattı. 
     Devletin, yönetimin kontrolünde farklı dillerde yayın yapılmasının büyük devlet olmanın gereği olarak gördüğüne işaret eden Kapusuz, Türkiye'de ne olup bittiğini çeviri yerine, o dilden yapılan yayınla alınmasının daha önemli olduğunu vurguladı. Irak ve Filistin'deki olaylarla ilgili olarak Türkiye'nin bakış açısını Türkçe'den aktarılan bir yayın yerine, Arapça olarak Arap dünyasının dinlemesinin daha faydalı olacağına işaret eden Kapusuz, ''Aynı şekilde keşke Batı'ya yönelik Almanca, Fransızca, İngilizce yayın yapabilsek'' dedi. 
     Kanun ve yönetmelik gereği, farklı dil ve lehçelerde doğru yayınların yapılmasında hiçbir mahsur olmadığına dikkati çeken Kapusuz, ''Aksine, istismar edilen bir konunun da ortadan kaldırılmış olacağına inanıyorum. Yerinde bir şey yapılmaktadır. Bir zamanlar gizli, yasak olduğu için satılan kasetleri düşünün. Bugün o kasetçilerin hepsi bu yasağın kaldırılmasından memnun olmadıklarını söyleyebiliyor. Şimdi alan da yok satan da yok diyorlar. Özgürlük ve demokrasiden çekinmeden mesafe almamız bize yakışanıdır. Elbette birlik ve bütünlüğümüz pekiştirilecektir'' diye konuştu. 
     Kapusuz, sadece Kürtçe yayın yapılmasının yeterli olmayacağını savunarak, farklı dil ve lehçelerin, zenginleşmeye katkı sağlayacağını belirtti. 
     Yurt dışında Türkiye ile ilgili herhangi bir yayına kulak kesildiğini anlatan Kapusuz, şunları söyledi 
     ''Farklı dillerden yayınlar, ülkeniz adına güvendiğiniz, legal yayın olursa daha rahat dinlenir. Özgürlükten yana tavrın, demokratikleşmeye katkı sağlayacak anlayışın yaygınlaşmasından korkmamak lazım. Bunu birleştirici, bütünleştirici ve istismarları önleyici olarak görüyorum. Daha önce bu tür yayınlar, belli amaçlarla dışarıya yapılıyordu. Ama biz bunu hem içeriye hem dışarıya yapalım. İçeride de bu dillerden anlayanlar var. İçeriği itibarıyla istismar edici olmayan, yıkıcı, bölücü olmayan yayınların yapılmasının çok faydalı olacağı kanaatini taşıyorum. Bu konular, yıllar önce tepkiyle karşılanabilirdi ama şimdi böyle bir tepki yok.'' 
     
     BASIN KANUNU TASARISI 
     Kapusuz, TBMM'nin bu haftaki gündemi hakkında da bilgi verdi. Buna göre, Genel Kurul'da yarın yurt dışında yaşayan vatandaşlar ile yasama dokunulmazlığı konusundaki meclis araştırma komisyonu raporları, daha sonra da memur ve diğer kamu görevlilerinin yargılanmasına ilişkin yasa teklifi görüşülecek. 
     Basın Kanunu Tasarısı ile özel güvenlik konusundaki düzenleme 9 Haziran Çarşamba, Telekom'un özelleştirilmesi ile gözlükçülük hakkındaki yasa tasarısı ise 10 Haziran Perşembe günü ele alınacak. 
     
</TEXT>
</DOC>
