<DOC>
<DOCNO> 212430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur08.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim gündelikleri belirlendi... Görevliler ne kadar ücret alacak 
</HEADLINE>
<TEXT>

     28 Mart Mahalli İdareler Genel Seçimleri'nde sandık kurullarında görev alacaklara yapılacak ödeme 37 trilyon lirayı buluyor. 
     Yüksek Seçim Kurulu YSK , seçim sürecinde görev alanlara ödenecek ücretleri belirledi. 
     Mahalli İdareler Seçimleri'nde yaklaşık 43 milyon seçmen, 184 bin sandıkta oy kullanacak. 
     Her sandık bölgesinde bir sandık kurulu görev yapacak. Seçimin başlangıcından oy tasnifi sona erip seçim evrakları ilçe seçim kurullarına teslim edilinceye kadar görev yapacak sandık kurulları bir başkan, bir memur 7 üyeden oluşacak. 
     Sandıkların kurulacağı binalarda ayrıca birer bina sorumlusu bulunacak. 
     YSK'nın belirlediği rakamlara göre, sandık kurulu başkanlarına 20 milyon lira, sandık kurullarının memur, siyasi parti temsilcileri ve diğer üyelerine 15'er milyon lira ücret ödenecek. 
     Buna göre, seçimde sandık kurullarında görev alacaklara ödenecek toplam rakam 37 trilyon lirayı bulacak. 
     Ayrıca, sandıkların kurulduğu binada bulunması durumunda bina sorumlusuna da sandık kurulu başkanları gibi 20 milyon lira ücret ödenecek. 
     
     DİĞER ÜCRETLER 
     Sandık seçmen listelerinin güncelleştirilmesi ile ilgili çoğaltma ve seçmen bilgi kağıtlarının dağıtımı bütün işlemlerin seçmen kütükleri bürolarında görevli daimi personel tarafından yapılmasının esas olduğunu belirten YSK, güncelleştirmeye tabi listelerdeki seçmen sayısının çok olduğu yerlerde dışarıdan çalıştırılacak memurlara ödenecek ücretleri de belirledi. 
     Buna göre, karbonlama, iğneleme, daktilo ile yazma, yazılanların okunup düzeltilmesi, tasnif ve mühürleme işlemlerini tümünü kapsamak üzere listeye yazılı her seçmen için 43 bin 400 lira ödenecek. 
     Seçmen bilgi kağıtlarının yazımında yazılan her kağıt için 63 bin 750 lira, seçmen bilgi kağıtlarının dağıtımında adrese ulaştırılan her bilgi kağıdı için 43 bin 400 lira, seçmen listelerinin fotokopi ile çoğaltılmasına başvurulduğu takdirde her sayfa başına 69 bin 900 lirayı aşmamak üzere ücret ödenecek. 
     
</TEXT>
</DOC>
