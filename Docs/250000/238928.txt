<DOC>
<DOCNO> 238928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/guncel/axgun01.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten 1 Mayıs'a suç duyurusu 
</HEADLINE>
<TEXT>


Yürüyüş tertip komitesinin 76 üyesi hakkında soruşturma yürütülerek dava açılması istendi 

İSTANBUL Milliyet 

İstanbul Emniyet Müdürlüğü, 1 Mayıs'ta Saraçhane'den Yenikapı'ya kadar yapılan yürüyüşün izinsiz olduğu gerekçesiyle tertip komitesindeki 76 kişi hakkında savcılığa suç duyurusunda bulundu. 
İstanbul Cumhuriyet Başsavcılığı'na dün gönderilen suç duyurusu dosyasında yer alan ve Güvenlik Şube Müdürlüğü'nce 1 Mayıs'ta Saraçhane'deki toplanmaya ilişkin hazırlanan olay tutanağında, çok sayıda sendika, bazı siyasi parti, sivil toplum örgütleri ve öğrenci gruplarının, park alanında izinsiz olarak toplandıkları anlatıldı. Tutanakta, tertip komitesi üyelerinin Yenikapı'ya kadar gidip oradan dağılacaklarını beyan ettikleri belirtildi. 
Toplanan yaklaşık 20 bin kişinin içerisinde topluluğu provoke edebilecek kişiler görüldüğü ve önü alınamayacak olaylara sebep olunabileceği ifadelerine yer verilen tutanakta, trafiğin durdurularak grubun Yenikapı'ya ulaşmasının sağlandığı anlatıldı. 

Askeri düzende yürüyüş 
Yürüyüş sırasında DEHAP'lı grubun, terör örgütü elebaşısının resimlerini taşıyıp slogan attıklarının kaydedildiği tutanakta, bir başka grubun da tek tip elbise ve siyah bereyle askeri düzen içerisinde yürüdüklerine yer verildi. 
Tutanakta gösteri yürüyüşünde topluluğu yönlendirenlerin aralarında DİSK Genel Başkanı Süleyman Çelebi, KESK Genel Başkanı Sami Evren, ÖDP Genel Başkanı Hayri Kozanoğlu, SHP Genel Başkan Yardımcısı Ercan Karakaş'ın da oldukları kaydedildi. 




</TEXT>
</DOC>
