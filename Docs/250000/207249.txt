<DOC>
<DOCNO> 207249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun19.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DP-CTP işbirliği... KKTC'de hükümet kurmada sona gelindi 
</HEADLINE>
<TEXT>

     KKTC'de Cumhuriyetçi Türk Partisi'nden CTP hükümet kurma teklifi alan Demokrat Parti DP , hükümetin kurulması yönündeki çalışmalarını özet halinde CTP Genel Başkanı Mehmet Ali Talat'a sundu. 
     DP'nin önerileri, iki partinin komitelerinde hafta sonuna kadar görüşülerek bir sonuca bağlanacak. 
     DP Genel Başkanı, Devlet Bakanı ve Başbakan Yardımcısı Serdar Denktaş ve CTP Genel Başkanı Mehmet Ali Talat, DP genel merkezindeki görüşmelerinden sonra ortak açıklama yaptılar. 
     Serdar Denktaş, CTP'nin 4 gün önce yaptığı hükümet kurma önerisini 3 gün boyunca parti içinde oluşturdukları komitelerde kapsamlı şekilde ele aldıklarını söyledi. 
     Komitelerin çalışmalarının dün gece geç saatlere kadar sürdüğünü ifade eden Denktaş, bu çalışmalarının özetini Talat'a verdiklerini, bu özetin bir bölümünün Annan planı, bir bölümünün de alternatif hükümet modelleriyle ilgili olduğunu bildirdi. 
     Çalışmalarını yapıcı yaklaşımlarla ortaya koyduklarını kaydeden Denktaş, Ankara'da yapılan çalışmalarla KKTC'de yapılan çalışmalar arasında uyum olması gerektiğine işaret etti. 
     Denktaş, bu aşamada bugün Ankara'ya gitmek için davet aldıklarını belirterek, bu davetin tam denk geldiğini, dört liderin de Ankara'ya gitmesinin çok olumlu olduğunu, Kıbrıs'ın geleceğinin konuşulduğunu söyledi. 
     Serdar Denktaş, seçimlerden çıkan sonuca göre, ortak müştereklerde buluşmaya çalıştıklarını, CTP'nin seçim öncesi dile getirdiği 1 Mayıs 2004 hedefini de ortadan kaldırmayacak bir çalışma yaptıklarını anlatarak, halkın hiçbir şekilde gelecekle ilgili kaygılarına yer bırakmayacak bir yere gitme düşüncesinde olduklarını ifade etti. 
     Erken seçimi en son alternatif olarak düşündüklerini belirten Denktaş, arka arkaya yapılacak bir seçimin halka yarar getirmeyeceğini, kaos yaratacağını kaydetti. 
     CTP'nin hükümet teklifini ciddi şekilde değerlendirdiklerini anlatan Denktaş, konuyla ilgili görüşlerini CTP'ye ilettiklerini, iki partinin kendi komitelerinin hafta sonuna kadar bunları değerlendirerek, bir sonuca varacağını söyledi. 
     Denktaş, konuya olumlu yaklaştıklarını ifade ederek, çıkacak sorunların da bu şekilde aşılacağına inandığını belirtti. 
     Denktaş bir soru üzerine, hükümet modelleri arasında kimseyi dışlamadan olumlu yaklaşımlarla öneri yaptıklarını bildirdi ve ısrarlı sorulara karşın alternatif hükümet modelleri hakkında bilgi vermedi. 
     CTP Genel Başkanı Mehmet Ali Talat da, bugünkü aşamada, dört partinin yer alacağı bir hükümetin kurulacağına inanmadıklarını açıkladı. 
     Talat, hükümet kurma süreci başlarken Ulusal Birlik Partisi'nin UBP dörtlü koalisyona karşı çıktığını, ancak son günlerde bu partide bir yumuşama olduğunu ifade ederek, CTP'nin dörtlü koalisyona karşı çıkmadığını, ancak yapılan temaslar sonucunda şu an için dörtlü koalisyonun olmayacağının anlaşıldığını söyledi. 
     UBP Genel Başkanı ve Başbakan Derviş Eroğlu'nun dörtlü koalisyon konusunda CTP'yi suçlayan açıklamalar yaptığına işaret eden Talat, Eroğlu'nu kapalı görüşmede yapılan konuşmaları çarpıtmakla suçladı. 
     Talat bir soru üzerine, Demokrat Parti'nin önerileriyle ilgili olarak, ''Bizi rencide eden, ciddi değildir noktasına getiren bir öneri değil ''dedi. Talat, DP'nin önerisinin ciddi olarak hazırlandığını söyledi. Serdar Denktaş'ın, CTP'nin yaptığı öneriye yaklaşımını ortaya koyduğunu ifade eden Talat, çok önemli, tarihi günler yaşandığını bu tarihi günlerde sorumluluk üstlenmekten kaçmanın yakışıksız olacağını kaydetti. 
     Talat, halkın acı çekmeden ülkeyi daha refah bir dünyaya taşımanın onur verici bir iş olduğunu ifade ederek, CTP olarak bu sorumluluğu üstlenmek istediklerini dile getirdi. 
     DP'nin yanıtının biraz geç geldiğini belirten Talat, Denktaş ve arkadaşlarının yaklaşımına teşekkür etti. 
     Talat, Ankara temaslarıyla ilgili bir soru üzerine, bugün saat 14.00'da Başbakan Recep Tayyip Erdoğan'ın KKTC'li liderlerle ayrı ayrı görüşeceğini bildirdi. 
     Talat, kendisinin ve Serdar Denktaş'ın bugün bir televizyon programı için Ankara'ya gideceklerini, davetin ise bugüne denk gelmesinin iyi olduğunu söyledi. 
     

     
</TEXT>
</DOC>
