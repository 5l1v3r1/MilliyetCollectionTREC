<DOC>
<DOCNO> 219814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo10.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa kuralarının ardından takımlar ne dedi 
</HEADLINE>
<TEXT>

     Futbolda Türkiye Kupası yarı final kuralarının ardından, kupada mücadele edecek 4 takımın temsilcileri de iddialı konuştu. 
     Futbol Federasyonu'nun Beylerbeyi Atatürk Eğitim ve Araştırma Merkezi'nde gerçekleştirilen kura çekimi sonrası konuşan Fenerbahçe Kulübü Yönetim Kurulu Üyesi İlhan Ekşioğlu, eşleştikleri takımın pek önemli olmadığını ifade ederek, ''Önemli olan bizim sergileyeceğimiz futbol. Rakip Gençlerbirliği ve hem bu hafta ligde, hem de kupada kaliteli maçlar yapacağız. Yolumuza devam ediyoruz. Taraftarımıza çifte kupa sevinci yaşatacağız'' diye konuştu. 
     Ekşioğlu, ligde Beşiktaş ile süren şampiyonluk mücadelesiyle ilgili de ''Biz bu yarışta hiçbir takıma bağlı değiliz, kendi sonumuzu kendimiz belirleyeceğiz'' dedi. 
     
     GENÇLERBİRLİĞİ CEPHESİ 

     Gençlerbirliği Kulübü Yönetim Kurulu Üyesi Ercüment Tunçalp, Fenerbahçe ile yapacakları lig ve Türkiye Kupası maçları için iddialarını ortaya koydu. 
     Tunçalp, ''UEFA Kupası'nda yolumuza devam ediyoruz. Fenerbahçe ile de ligde ve kupada iki maç yapacağız. Nasıl Parma'yı İtalya'da, Sporting Lizbon'u da Portekiz'de yenip geldiysek, Fenerbahçe'yi de İstanbul'da yenebiliriz. İnançlıyız'' şeklinde konuştu. 
     
     AKTUĞ İYİ KURA ÇEKTİK 

     Türkiye Kupası yarı finalinde İstanbulspor ile eşleşen Trabzonspor'da kulüp yönetimi kuradan memnun. 
     Kulüp Başkanı Atay Aktuğ, AA muhabirine yaptığı açıklamada, yarı finaldeki rakiplerinin güçleri arasında büyük fark bulunmadığını belirterek, ''Ancak yine de kurayı iyi bir kura olarak değerlendiriyoruz'' dedi. 
     Aktuğ, Trabzonspor'un her karşılaşmaya galibiyet için çıktığını da kaydederek, ''Bizim için rakibin kim olduğu fark etmiyordu. Türkiye Kupası hedefimiz doğrultusunda da her maçımızı kazanmalıyız'' diye konuştu. 
     Karşılaşmanın İstanbul'da oynanacak olmasının kendileri için bir dezavantaj olmadığını ifade eden Aktuğ, şöyle devam etti 
     ''İstanbul'da taraftar desteğini fazlasıyla arkasında gören bir kulübüz. İstanbul veya Trabzon'da oynamamız arasında pek fark yok. Deplasmanda oynayacak olmamız bizim için olumsuz bir durum değil.'' 
     
     Saka Finali Fenerbahçe ile oynamak istiyoruz 

     İstanbulspor ile eşleşen Trabzonspor Kulübü'nün yönetim kurulu üyesi Muammer Saka, eşleşmeden memnun olduklarını söyleyerek, finali Fenerbahçe ile oynamak istediklerini kaydetti. 
     Saka, şöyle konuştu 
     ''Biz zaten Fenerbahçe ile final oynamak istiyorduk. Kuralar da beklediğimiz şekilde oldu. Tüm takımların eşit güçte olduğuna inanıyorum. İstanbul bizim için deplasman kesinlikle değil. İnşallah kupayı Trabzon'a götüreceğiz. Rakibimiz iyi futbol oynayan bir ekip, ancak bizim de gücümüz ortada.'' Hafta sonu Beşiktaş ile yapacakları zorlu lig maçıyla ilgili olarak değerlendirme de yapan Saka, ''Zirveden kopmamak için uğraşıyoruz. Beşiktaş son haftalarda puan kayıpları yapan, yaralı bir takım. Ama bizim kimseye acıyacak halimiz yok'' dedi. 
     
     İSTANBULSPOR DA İDDİALI 

     İstanbulspor Menajeri Sinan Dinler ise ligde Beşiktaş'ı yenerek sıkıntılar yaşadıkları bu dönemde büyük moral kazandıklarını, aynı performansı Trabzonspor ile yapacakları yarı final mücadelesinde de devam ettirmek istediklerini dile getirdi. 
     Dinler, ''Deplasmanda oynasaydık belki biraz sıkıntı yaşayabilirdik. Ama İstanbul'da biz şanslıyız. Rakibimizi eleyerek, taraftarlarımızı mutlu etmek istiyoruz'' şeklinde konuştu. 
     Bu arada, kura çekimi sonrası kulüp temsilcileri birbirlerine başarılar dilediler. 
     
</TEXT>
</DOC>
