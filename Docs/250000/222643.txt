<DOC>
<DOCNO> 222643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/spor/spo01.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a hayat öpücüğü 
</HEADLINE>
<TEXT>

   Beşiktaş, üst üste gelen kayıpların şokundan kurtuldu, geleceğe umutla bakmaya başladı. Siyah-Beyazlılar, "Daha lig bitmedi" diyerek şampiyonluk konusunda inançlarını dile getirdi 
      ORHAN YILDIRIM 

   
   'Rahat ve özgürüz' 
   LİGİN ikinci yarısında üst üste yaşanan puan kayıpları nedeniyle sıkıntıya düşen Beşiktaş, Elazığspor galibiyetiyle yeniden yaşama döndü. Şampiyonluk yarışında sonuna kadar varolacaklarını gösterdiklerini vurgulayan Teknik Direktör Lucescu, "Benim için önemli olan takımın oyun olarak eskiye dönmesiydi. Bunu Elazığ karşısında gördüm. Şimdi iş gerginliği kaldırmaya geldi. Artık rahat ve özgürüz" diye konuştu. 
   
   'Anlamlı galibiyet' 
   BAŞKAN Serdar Bilgili geriden gelerek alınan bu farklı galibiyetin çok anlamlı olduğunu söyledi. Burada en büyük övgüyü taraftarlarının hak ettiğini vurgulayan Bilgili, konuşmasına şöyle devam etti "2-0 yenik olduğumuz dönemde bile takıma verdikleri destek beni çok duygulandırdı, gözlerim doldu. İşte Beşiktaş'ın gücü bu. Şunu birkez daha gördük, el ve güçbirliği yaptığımız sürece Beşiktaş çok daha büyük başarılara imza atacaktır." 
   
   'Fener strese geçecek' 
   ELAZIĞSPOR karşılaşmasının şampiyonluk yolunda bir dönüm noktası olduğunu söyleyen Tayfur ise, "Artık önümüze bakacağız. Üstümüzdeki kara bulutları dağıttık" ifadesini kullandık. Zago da bundan sonra Fenerbahçe'nin strese gireceğini vurgulayarak, "Şimdi biz avantajlı duruma geçtik. Rakibimizin psikolojik durumunu biz de yaşamıştık. Biz artık rahatız, oyun olarak gerçek kimliğimizi bulduk" yorumunu yaptı. 
   
   'Herkes aklını başına toplasın'    Engin'den uyarı 
   BEŞİKTAŞLI futbolcuların gerginliği ve gereksiz kart görmeleri, Menajer Sinan Engin'i çıldırttı. Engin, "O kadar uyarılarda bulunuyoruz ama çok gereksiz kart görüyoruz. Ahmed ve Ümit'in kart gördüğü pozisyonda hakem faulü vermiş. Size ne kardeşim rakiple dalaşmak. Bırakın, topunuzu oynayın. Takımı yalnız bırakmaya kimsenin hakkı yok" dedi. 
   
   Cezalılara gönderme 
   ENGİN, Elazığspor karşısında cezalı olmaları nedeniyle oynayamayan Pancu ve Cordoba'ya da göndermede bulundu, "Onlar olsaydı belki bu kadar sıkıntıya girilmezdi" diye konuştu. Beşiktaş Menajeri, bundan sonrası için de şu uyarıyı yaptı "Artık herkes aklını başına toplasın. Şampiyonluğun en büyük favorisi biziz." 
   
   Ronaldo şoku    ELAZIĞ karşılaşmasında sol ayak adalesinden sakatlanan Ronaldo'nun, Diyarbakır maçında oynamayacağı açıklandı. MR'ı çekilen Brezilyalı futbolcuda lif atması tespit ettiklerini belirten Kulüp Doktoru Ayhan Optur, "Gaziantep karşılaşmasına yetiştirmek için de elimizden geleni yapacağız'' dedi. 
   
   Şanssız Kaan Dobra    Beşiktaş, Diyarbakırspor maçının hazırlıklarına dün yaptığı tek antrenmanla başladı. İdmanda Kaan Dobra'nın tekrar aynı yerden sakatlanması moralleri bozdu. Tecrübeli futbolcunun, Diyarbakırspor karşısında forma giymesinin zor olduğu öğrenildi. 
   
   İşin suyu çıktı    ELAZIĞ maçından yarım saat önce İnönü Stadı'nın zemininin sulanması kriz oldu. Teknik Direktör Lucescu'nun, karşılaşmadan üç saat önce toprağın yumuşaması için zeminin sulanmasını istediği, ancak görevlilerin geç kalması nedeniyle bu durumun 2 saat gecikmeyle yerine getirildiği öğrenildi. Bu nedenle futbolcular ayakta durmakta zorlandı. Lucescu'nun ayrıca futbolcuları da bu karşılaşma öncesinde krampon seçimi konusunda uyardığı ifade edildi. 
   
   Giunti pazarlığı    SEZON başından beri bonservis sorunu bir türlü çözülemeyen Giunti ile ilgili dün sürpriz bir gelişme oldu. İtalyan futbolcunun bonservisini elinde bulunduran Brescia kulübünün idarecileriyle Siyah - Beyazlı yöneticiler dün gece masaya oturdu. Görüşmenin olumlu geçtiği öğrenilirken, tarafların tecrübeli futbolcunun kiralık sözleşmesinin uzatılması ya da bonservisinin tamamen alınması yolunda anlaşması bekleniyor. 
   
   
</TEXT>
</DOC>
