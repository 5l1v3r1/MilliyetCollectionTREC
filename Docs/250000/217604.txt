<DOC>
<DOCNO> 217604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/spor/spo05.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan oyunu bozuldu 
</HEADLINE>
<TEXT>

   Yunanistan'ın, elemelerde Eylül ayına neden maç istemediği ortaya çıktı. Komşunun, Olimpik Milli Takım'da da oynayacak olan üç yıldızının o dönemde yorgun olmasından endişe duyduğu öğrenildi 
      HALİL ÖZER 

   
   FIFA gerçeği bildirdi 
   2006 Dünya Kupası Elemeleri'nde mücadele edeceğimiz Yunanistan'ın, fikstür çekimi sırasında Eylül ayında maç yapmamak için uzun süre direnmesinin perde arkası aralandı. Yunan temsilcilerinin, Eylül ayında havaların ısınacağını bahane etmesi diğer ülke temsilcilerini şaşırttı. Ancak gerçek, komşunun diğer ülkelere haber vermeden, FIFA'ya gönderdiği yazıyla ortaya çıktı. 
   
   Çobanoğlu yakaladı 
   OLİMPİYATLARA ev sahipliği yapacak olan Yunanistan'ın FIFA'ya gönderdiği yazıda Amantidis, Yanakopoulos ve Papadapoulos gibi oyuncuların Olimpik Milli Takım'da da forma giyeceğini ve Eylül ayında yorgun olacağını belirttiği öğrenildi. Olayı öğrenen Can Çobanoğlu, Zürih'te konuyu gündeme getirdi. Başta Danimarka olmak üzere tüm ülkeler Yunanlılar'a tepki gösterdi. 
   
   
</TEXT>
</DOC>
