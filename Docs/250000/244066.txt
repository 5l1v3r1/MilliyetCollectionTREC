<DOC>
<DOCNO> 244066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/ekonomi/eko01.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Batık bankaya 'siyasi kurtarma' yolu açılıyor 
</HEADLINE>
<TEXT>


Yeni bankalar kanun taslağında, BDDK'nın önerisi ve Bakanlar Kurulu'nun kararıyla, TMSF'nin batık hale gelen bankaların aktiflerini satın alması öngörülüyor 

Ahmet Erhan Çelik 

Kredi Kuruluşları Kanunu KKK adı verilen yeni bankalar yasa taslağında, hükümete, batık h le gelen bankaları "aktiflerini satın alarak" kurtarma olanağı getirildi. 
BDDK'nın ilgililere "kişiye özel - çok gizli" damgasıyla göndererek tartışmaya açtığı taslakta bankalara el konulma şartları yeniden düzenlendi. Taslağa göre, bir bankaya el konulmadan önce dört seçenekli destek planı devreye girecek. Banka mali zaafiyetini sürdürürse veya BDDK kaynakların istismar edildiğini saptarsa yönetim ve denetim hakları ile ortakların temettü hariç ortaklık hakları Tasarruf Mevduatı Sigorta Fonu'na TMSF devredilebilecek. 

Hükümetten destek 
Bir bankaya el konulması kararından önce koruyucu ya da likiditenin güçlendirilmesi ve özkaynak yetersizliğini giderecek önlemler uygulanacak. Bankanın zaafiyeti "finansal sistemin bütününe sirayet etmesi ihtimali" ortaya çıkarsa, BDDK bu defa hükümetten destek isteyecek. Karşılığı Hazine'ce karşılanmak üzere sorunlu bankanın iştirak, gayrimenkul ve diğer aktifleri, h kim ortak hisseleri ve benzeri varlıkları "BDDK'nın önerisi Bakanlar Kurulu'nun kararı üzerine" TMSF'ce satın alınbilecek. 
Taslakla, BDDK ve TMSF'nin özlük ve mali hakları yeniden düzenlendi. Halen en fazla 3.5 milyar lira ücret alan BDDK başkan ve üyelerinin net aylık ücretlerinin Merkez Bankası başkanının net aylık ücreti esas alınarak belirlenmesi öngörüldü. Taslak aynen yasalaşacak olursa BDDK başkan ve üyelerinin maaşlarına üç - dört kat zam yapılması gerekecek. Merkez Bankası Başkanı halen 10 milyar liranın üzerinde maaş alıyor. 

TMSF'ye de aynı ücret 
TMSF'nin de mali hakları BDDK'ya benzer biçimde düzenlenirken ilginç farklılıklar göze çarptı. Taslağa göre TMSF başkanı BDDK başkanından daha fazla, üyeleri ise BDDK üyelerinden daha düşük ücret alacak. 

El koymadan önce, dört aşamalı destek planı Bankalarla ilgili taslağa göre sorunlu bankalara el konulmadan önce dört seçenekli plan devreye girecek. 
Banka mali zaafiyetini sürdürürse ya da BDDK kaynakların istismar edildiğini tespit ederse banka TMSF'ye devredilecek. 
El koymadan önce koruyucu ya da likiditenin güçlendirilmesi ve özkaynak yetersizliğini giderecek önlemler uygulanacak. 
BDDK gerekirse banka yöneticilerinin görevden alınmasını isteyebilecek. Likidite sıkışıklığına düşen bankaya Merkez Bankası kredi açabilecek. 
BDDK özkaynak yetersizliğini gideremeyen bankanın ortaklarına kredi açmasını yasaklayabilecek. 
TMSF, özkaynak sorununu aşamayan bankanın başka bir bankayla birleştirilmesini isteyebilecek veya sermaye benzeri kredi temin edecek. 
Bankanın zaafiyeti finansal sistemi tehdit eder boyutaysa, BDDK'nın önerisiyle, bankanın hisseleri, gayrimenkul ve diğer aktifleri TMSF tarafından satın alınabilecek. 


</TEXT>
</DOC>
