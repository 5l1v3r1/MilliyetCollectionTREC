<DOC>
<DOCNO> 233319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/ekonomi/eko08a.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'in satışına mahkeme engeli 
</HEADLINE>
<TEXT>

   Bakan Yıldırım, Telsim'e, Uzan Grubu'nun el koymaya karşı açtığı dava sonuçlanmadan kimsenin talip olmayabileceğini söyledi 
   GÜLÇİN ÜSTÜN Ankara 
   
   Uzan Grubu'nun el konulan şirketi Telsim'in satışı, grubun TMSF'nin el koyma kararına karşı açtığı davaya takıldı. 
   Ulaştırma Bakanı Binali Yıldırım, Uzan Grubu'nun İmar Bankası'ndan dolayı devlete yüklediği 8.5 katrilyon liralık faturanın ödenmemesi üzerine şubatta TMSF tarafından el konulan Telsim'in satışına ilişkin soruları yanıtladı. Yıldırım, Uzan Grubu'nun açtığı dava sonuçlanmadan Telsim'in satılmasının doğru olmadığını belirterek, "Satılır, ama grubun TMSF'nin uygulamasının aleyhine açtığı dava var. Bu dava sonuçlanmadan böyle bir girişim yapmak doğru değil. Yapsak da talipliler pek ilgi duymazlar" dedi. 
   Yıldırım, Özelleştirme İdaresi Başkanı Metin Kilci'nin "Telekom'un özelleştirmesi mayıs sonuna yetişmeyebilir" yönündeki açıklamalarının hatırlatılması üzerine ise, "Bizim hala takvimimiz geçerli" dedi. 
   Yıldırım, yabancı yatırımcıların TT'ye ilgi gösterdiğini bildirdi. Yatırımcıların kendisine ve Özelleştirme İdaresi'ne geldiklerini söyleyen Yıldırım, "Çeşitli ülkelerden ilgilenen gruplar var. İtalya, Finlandiya, Uzakdoğu'dan ilgilenenler var. Yerli yatırımcılardan Koç ve Sabancı talip. Ama bu yatırımcıların ne kadar ciddi, ne kadar ciddi olmadığını şu anda bilmiyoruz" dedi. Yıldırım, TT'nin değer tespitinde son kararı Bakanlar Kurulu'nun vereceğini, kendilerinin de taliplilerin durumunu gözden geçirerek, genel durumu tespit edeceklerini söyledi. 
   
   
</TEXT>
</DOC>
