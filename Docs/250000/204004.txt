<DOC>
<DOCNO> 204004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur10.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
12 çuval potasyum nitrat ile yeni eylemler mi yapılacaktı 
</HEADLINE>
<TEXT>

     İstanbul'da gerçekleştirilen bombalı saldırılarla ilgili olarak Kandıra Cezaevi'nde bulunan bir sanığın ifadeleri sonucu, olaylarla ilgili olarak İstanbul ve Konya'da 20 kişi yakalanarak gözaltına alındI. Sanıklardan birinin evinde saldırılarda kullanılan bombanın benzeri olan 12 çuval potasyum nitrat bulundu. Bomba malzemesinin kamyonetlere yüklenmek üzere hazırlandığı iddia ediliyor. 
     Kandıra Cezaevi'nde bulunan Osman Eken, savcılığa başvurarak bildikleriyle ilgili açıklama yapacağını söyledi. Eken'in ifadelerinden sonra Zeytinburnu'nda bir eve yapılan baskında, eylemlerin elebaşısı olarak kabul edilen Habib Aktaş'ın halasının oğlu Mehmet Kuş yakalandı. Kurşun'un evinde, saldırılarda kullanılan bombaların benzeri olan 12 çuval potasyum nitrat ele geçirildi. 
     Kuş'un, savcılık ifadesinde, ''Zeytinburnu'nda kaldığı evin bodrumunda ele geçirilen patlayıcı yapımında kullanılan malzemeleri saldırılar öncesi akrabası olan bir kişinin getirerek emanet olarak bıraktığını, ancak kendisinin bunların ne işe yaradığını bilmediğini'' söylediği öğrenildi. 
     Operasyonları yaygınlaştıran polis, İstanbul'da 11 ve Konya'da 8 kişiyi daha gözaltına aldı. Sanıkların El Kaide ile ilişkisi de araştırılıyor. 
     Bu baskınlarda Konya'da örgütün üst düzey yetkililerinden olduğu tespit edilen Harun İlhan ile birlikte 8 kişinin yakalandığını belirten yetkililer, saldırılarla doğrudan ilişkisi olduğu belirlenen 5 kişinin sorgulanmak üzere İstanbul'a gönderildiğini kaydetti. 
     
     VALİNİN AÇIKLAMASI 

     İstanbul Valisi Muammer Güler, kentte 15 ve 20 Kasım 2003 tarihlerinde gerçekleşen 4 ayrı bombalı saldırıyla ilgili Zeytinburnu'nda bir hücre evine yönelik baskına ilişkin açıklamanın 1-2 gün içinde yapılacağını bildirdi. 
     Güler, Büyükçekmece'de hayırsever bir işadamı tarafından yaptırılan ilköğretim okulunun protokol imza töreninde gazetecilerin sorularını yanıtladı. 
     ''Zeytinburnu'nda bir hücre evine yapılan baskında 5 ayrı kamyona yüklenmeye hazır 12 çuval potasyum nitratın ele geçirildiği yönündeki haberlerin doğru olup olmadığına ilişkin'' bir soru üzerine Güler, ''Bu konuya ilişkin bir iki gün içinde gerekli açıklama yapılacak'' dedi. 
     Güler, operasyona ilişkin çalışmaların hala sürdüğünü ifade ederek, ''Gerekli çalışmalar yapılıyor. İstihbaratçılar ayrıntılı çalışmalarını sürdürüyor. Arkadaşlarımız her operasyonun sonucunda da kamuoyuna bilgi veriyorlar'' diye konuştu. 
     
     YILBAŞI ÖNLEMLERİ 

     Yaklaşan yılbaşı nedeniyle ilde alınan güvenlik önlemlerinin sorulması üzerine Güler, şunları kaydetti 
     ''Yılbaşıyla ilgili tedbirlerin planlaması var. Bunu da önümüzdeki günlerde açıklayacağız. İstanbul'daki güvenliğin tesisi için her türlü önlemi en üst derecede alıyoruz. 15 ve 20 Kasım'da meydana gelen terör olaylarıyla ilgili de ayrıntılı incelemeler sürüyor.'' Güler, bir gazetecinin ''ABD'de alarm düzeyi yükseltildi. Bu ülkede açıklanan raporlara göre, Türkiye'nin de tehdit altında olduğu belirtiliyor'' şeklindeki sözleri üzerine, Türkiye'nin toplam 48 ülkeyle çok taraflı güvenlik ve işbirliği anlaşmasının bulunduğunu hatırlattı. 
     Bu çerçevede bilgi alışverişinin sürdüğünü belirten Güler, İstanbul'da teröre muhatap olabilecek tüm kritik noktalarında güvenlik önlemlerinin devam ettiğini bildirdi. 
     
     ''KARARLI VE GÜÇLÜ BİR DURUŞ'' 

     Vali Güler, ''Diğer yılbaşılara göre farkı ne olacak '' şeklindeki soru üzerine de, şu yanıtı verdi 
     ''Yani biz güvenlik önlemlerimizi en üst seviyeye çıkartıyoruz. İnşallah farklı bir şey olmayacak. Polisin görevi vardır. Normal olarak yapması gerekenleri sürdürecek. Elbette 15-20 Kasım'daki terör olayları bir hassasiyet getirdi. Daha tedbirli olmayı gerektirdi. Dünya bu konuda tedbir alıyor. Özel güvenlik anlamındaki tedbirlere de dikkat edilmesi gerekir. Çünkü terörün nereleri tehdit ettiğini gördük. Terörün eline fırsat geçerse neler yapmak istediğini gördük. Aynı sıkıntıları yaşamak istemiyoruz. Herkesin bu konuda duyarlı olması lazım. 
     Kararlı ve güçlü bir duruş, terörün amaçlarının yerine gelmemesine neden olur. Onu yapmaya çalışıyoruz.'' 
     
</TEXT>
</DOC>
