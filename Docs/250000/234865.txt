<DOC>
<DOCNO> 234865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun66.html </URL>
<DATE> 2004/04/26/ </DATE>
<TIME> 23.18 </TIME>
<AUTHOR>  </AUTHOR>
<HEADLINE>
AB'de, Rum yönetiminin ''Hayır'' kampanyası yürütmüş olmasına öfke 
</HEADLINE>
<TEXT>

     Belçika Dışişleri Bakanı Louis Michel, Kıbrıs'ta yapılan referandumda hayır kampanyası yürüten Kıbrıs Rum kesimi liderliğini sert biçimde eleştirdi. 
     Michel, Reuters'a yaptığı açıklamada, ''hayır kampanyası yürütenler, sanırım bunun tüm sonuçlarını hesap edemedi'' dedi ve bu tür bir kampanya yürütmenin, ''Avrupa'yı aşağılamak'' olduğunu belirtti. 
     Reuters'a açıklama yapan bir diplomat, Lüksemburg'da toplanan AB dışişleri bakanlarının, öğle yemeği toplantısı sırasında, Kıbrıs Rum Kesimi hükümetinin ''hayır'' kampanyası yürütmüş olmasından ötürü Rum Dışişleri Bakanı'na karşı çok sert ifadeler yönelttiklerini kaydetti. 
     
     AB Dışişleri Bakanları,Rum Dışişler Bakanı'na karşı sert ifadeler kullandı AB dışişleri bakanlarının Lüksemburg'daki AB Genel İşler Konseyi toplantılarında verilen öğle yemeği sırasında, Kıbrıs Rum yönetiminin ''hayır'' kampanyası yürütmüş olmasından ötürü Rum Dışişleri Bakanı'na karşı çok sert ifadeler kullandıkları kaydedildi. 

     Bir üst düzey diplomata göre, Lüksemburg'da kapalı kapılar arkasındaki tartışmada birçok bakan, Kıbrıs Rum yönetiminin, geçen cumartesi yapılan referandumda halkı ''hayır'' oyu kullanmaya davet etmesini eleştirdi. 
     Almanya Dışişleri Bakanı Joschka Fischer, Kıbrıs Rum Kesimi Dışişleri Bakanı Yorgo Yakovu'ya, ''Annan Planı'na karşı kampanya yapacakları, iki devlet çözümünü destekleyenlerin çıkarına davranmış olacakları yolunda her zaman uyardık'' dedi. 
     ''Türkiye'nin tam bölünme yolundaki arzusunun yaygın olduğunu'' savunan Yakovu, ''Her Kıbrıs Türkünün kafasında tanınmak var'' deyince, İngiltere Dışişleri Bakanı Jack Straw ile Hollanda, Almanya ve Lüksemburg bakanlarının sesli protestolarıyla karşılaştı. Bakanlar, Yukovu'ya ''Siz cesaretlendirdiniz'' karşılığını verdiler. 
     Yukovu, bunun üzerine, ''Türkler 6 barış planını reddetti. Böylece skor 6-1 oldu'' karşılığını verdi. Rum Dışişleri Bakanı'nın bu yanıtı başta Almanya Dışişleri Bakanı Fischer olmak üzere, tepkileri daha da artırdı. 
     Tarihi fırsatın kaçırıldığını belirten Fischer, Yukovu'ya, ''Neden, şartlar gelecekte daha iyi olmasın'' diye sordu. 
     Rusya'nın geçen hafta, Annan Planı'nı destekleyen BM karar tasarısını veto etmesine ilişkin olarak Yukovu, Rusya'nın bu kararında hiçbir rolleri bulunmadığını ileri sürdü. 
     AB Komisyonu'nun genişlemeden sorumlu üyesi Günter Verheugen ise Kıbrıs Rum kesimine televizyon aracılığıyla AB'nin barış planıyla ilgili görüşlerini anlatmasının engellenmesini şikayet etti. 
     
</TEXT>
</DOC>
