<DOC>
<DOCNO> 232878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo19.html </URL>
<DATE> 2004/04/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bursaspor, Elazığspor maçı hazırlıklarına başladı... 
</HEADLINE>
<TEXT>

     Bursaspor, hafta sonu sahasında Elazığspor ile yapacağı zorlu maçın hazırlıklarına izin yapmadan başladı. 
     Vakıfköy Orhan Özselek Sosyal Tesisleri'nde, yardımcı antrenörler İsmail Ertekin ve Nevzat Dinçbudak'ın denetiminde yapılan ve yaklaşık 1 saat süren antrenmanda yeşil-beyazlı futbolcuların, Akçaabat Sebatspor deplasmanında alınan galibiyet nedeniyle neşeli oldukları gözlendi. 
     Dünkü maçta forma giyen futbolcular, koşunun ardından sauna ve masaj için tesislere giderken, yedek oyuncular, Vintila ve Tamer'in korudukları kaleye şut attı. 
     Sakatlıkları süren Egemen ve Yakup ile milli takım kampında bulunan Hüseyin, antrenmana katılmadı. 
     Bursaspor , Elazığspor maçı hazırlıklarını yarın yapacağı antrenmanla sürdürecek. 
     
</TEXT>
</DOC>
