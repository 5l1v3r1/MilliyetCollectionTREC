<DOC>
<DOCNO> 249379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/spor/spo15.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İsmail ve Ali Ankaraspor'da 
ANKARA-SPOR, Fenerbahçe ile yollarını ayıran İsmail Güldüren ve Trabzonsporlu Ali Şen ile anlaştı. Ali'nin Bordo - Mavililer'den kiralandığı belirtilirken, anlaşma sağlanan tüm futbolcuların yarın imza atacakları bildirildi. 

Gökhan'dan 2 saat rötar 
İBRAHİM Toraman'ın transferinde Beşiktaş'ın Gaziantepspor'a bir sezonluk kiraladığı Gökhan Zan dün Kırmızı - Siyahlılar'a imza attı. Genç futbolcu, Siyah - Beyazlılar ile olan pürüzler nedeniyle iki saatlik bir görüşmenin sonrasında sözleşmeye imza koydu. 

Abraham bekleniyor 
DENİZLİSPOR, Çek Cumhuriyeti'nin Bruno takımında forma giyen Tomas Abraham'ı bekliyor. 25 yaşındaki oyun kurucunun çarşamba günü şehre geleceği ve masaya oturacağı ifade edildi. 

Erciyesspor'a Filistinli 
SÜPER Lig'in yeni takımı Erciyesspor, İsrail 1.Ligi'nde top koşturan Filistin asıllı müslüman oyuncu Selim ve Elazığsporlu Da Silva'nın peşine düştü. Sarı - Kırmızılılar, Romanya'nın Ploiste takımında top koşturan 28 yaşındaki defans oyuncusu Vorne, Brezilyalı Alex, Kamerunlu Didier'i de denemeye aldı. 

İsmet, Sebat'ta 
AKÇAABAT Sebat, Ankaragücü'nden İsmet Taşdemir ile iki yıllık anlaşma sağladı. İmza töreninin bir saat gecikmesi karşısında durumu merak eden gazetecilere kızan Başkan yardımcısı Erol Keleş-oğlu, medya mensuplarına tehditler savurdu. 

Tuborg'a davetiye 
FIBA Euro Cup'ta üçüncü olarak gelecek sezon Euro League'de mücadele etmeye hak kazanan Tuborg'a resmi davetiye geldi. Münih'te 3 Temmuz'da yapılacak kura çekimine katılacak olan İzmir ekibinin grupları belli olacak, maçlar 26 Ekim'de başlayacak. 

Ersin Görkem Banvit'te 
BASKETBOL Erkekler Ligi'nin yeni takımı Bandırma Banvitspor, Darüşşafaka'dan Ersin'i renklerine bağladı. 1.98'lik basketbolcu bir yıllık sözleşmeye imza attı. 

Pınar'da imza günü 
POTADA başarılı sonuçlar almak isteyen Pınar Karşıyaka, Coach Ahmet Kandemir ve pivot Onur Aydın ile resmi sözleşme imzaladı. Şube Başkanı Berkan Erçakır, Kandemir ile iki, Onur ile de bir yıllık sözleşme yenilediklerini açıkladı. 




</TEXT>
</DOC>
