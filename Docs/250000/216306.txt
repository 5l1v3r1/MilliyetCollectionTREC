<DOC>
<DOCNO> 216306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo22.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodiroga'dan Türk Milli takımına övgüler... 
</HEADLINE>
<TEXT>

     FC Barcelona Basketbol Takımı'nın ünlü Sırp forveti Dejan Bodiroga, Türk Milli Takımı'nın çok önemli isimlerden kurulu bir kadroya sahip olduğunu söyledi. 
     Erkekler Avrupa Ligi'nde takımının bu akşam Ülkerspor ile yapacağı maç için İstanbul'da bulunan ünlü basketbolcu, Basketbol Federasyonu'nun resmi internet sitesinde yer alan açıklamasında, Türk Milli Takımı'yla ilgili görüşlerini şöyle açıkladı 
     ''Benim burada söylediklerim pek önemli değil, zaten alınan başarılar çok şeyi söylüyor. Çok önemli oyunculardan kurulu bir kadro var. 2001 Avrupa Şampiyonası'nda gümüş madalya kazandılar ve finalde bizi çok zorladılar. Biz bir basketbol ekolüne sahibiz. Türkiye ekolü de üstüste gelen başarılardan sonra Avrupa'ya yerleşecektir.'' Bodiroga, İstanbul ve Abdi İpekçi Spor Salonu hakkında ise şunları kaydetti 
     ''Burada gerçekten çok maç oynadım. Her geldiğimde mutlaka yenilenen ve güzelleşen bir salon burası. Milli maçlarımızda büyük bir seyirciye karşı oynadık. Atmosfer harikaydı. İstanbul ve Türkiye'yi çok sevdiğimi zaten artık herkes biliyor. Turist olarak da eşimle birlikte İbrahim Kutluay sayesinde sık sık geldim. İbrahim ile Yunanistan'da başlayan arkadaşlığımız hala devam ediyor ve onun sayesinde Türkiye'nin çok çeşitli yerlerini görme şansım oldu.'' 
     
</TEXT>
</DOC>
