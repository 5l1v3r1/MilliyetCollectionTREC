<DOC>
<DOCNO> 217259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur40.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakkaldan ''mısır gevreği'' çaldı, yakalandı 
</HEADLINE>
<TEXT>

     Manisa'da, bakkaldan ''mısır gevreği'' çalan 16 yaşındaki N.S, yakalandı. 
     Şehit Hasanbey Caddesi'ndeki bakkaldan 18 paket mısır gevreği çalındığı ihbarı üzerine bölgeye gönderilen polis ekibi, İl Jandarma Komutanlığı önünde, N.S'yi 16 , çaldıklarıyla yakaladı. 
     Çocuk Şube Müdürlüğü'ne götürülen N.S, savcılığın talimatıyla, işlemlerinin ardından ailesine teslim edildi. 
     
     GAZİANTEP'TE YASADIŞI AV... 

     Gaziantep'te, yasadışı av yapan 5 kişi gözaltına alındı. 
     Şahinbey ilçesine bağlı Yığmatepe Köyü'nde kaçak av yapıldığını haber alan jandarma, Mehmet H.A, Hasan A, Miktad A, Mehmet Ö. ve Kenan T'yi evcilleştirilmiş kekliklerle av yaparken suçüstü yakaladı. 
     Yasadışı avlandıkları gerekçesiyle gözaltına alınan zanlıların beraberindeki keklik ve malzemelere el konuldu. 
     
     EDİRNE'DE İZİNSİZ AFİŞ ASAN 4 KİŞİ YAKALANDI... 

     Edirne'de, izinsiz afiş asan 4 kişi yakalandı. 
     Edirne Emniyet Müdürlüğü ekipleri, aldıkları ihbar üzerine gittikleri Küçük Sanayi Sitesi karşısındaki ışıklı panolara izinsiz olarak yazılı afiş asan C.P, G.P, G.G ve K.Y'yi yakaladı. 
     Yakalanan 4 kişi Cumhuriyet Savcılığı'na sevk edilirken, 266 adet afişe el konuldu. 
     
     GAZİANTEP'TE DOLANDIRICILIK... 

     Gaziantep'te bir kişi, kendisini üsteğmen olarak tanıtıp dolandırıcılık yaptığı iddiasıyla gözaltına alındı. 
     Kent merkezindeki internet kafelere giderek kendisini üsteğmen olarak tanıtan, samimiyet kurduğu kişilerin cep telefonu ve paralarını aldıktan sonra kaçan Emrah K, polis ekiplerince yakalandı. 
     Gözaltına alına Emrah K. hakkındaki soruşturma devam ediyor. 
     
     GAZİANTEP'TE KAÇAKÇILIK... 

     Gaziantep'te bir kişi, kaçakçılık yaptığı iddiasıyla gözaltına alındı. 
     Nizip ilçesine bağlı Doğrular Köyü'nde yol kontrolü yapan jandarma, Mehmet Ç'nin kullandığı 63 DF 0 plakalı otomobilde 95 kilo kaçak çay ile 385 kilo kaçak şeker ele geçirdi. 
     Mehmet Ç, kaçakçılık yaptığı gerekçesiyle gözaltına alındı. 
     
     EREĞLİ'DE İŞYERİNDEN HIRSIZLIK... 

     Zonguldak'ın Ereğli ilçesinde bir işyerine giren kişi veya kişiler para, altın, hisse senedi, boş çek koçanı ve gıda maddesi çalındı. 
     Habip Tanyıldız'ın işletmeciliğini yaptığı ETİ Mamulleri bayisine giren kimlikleri henüz belirlenemeyen kişi veya kişiler, kasada bulunan 20 milyar liralık müşteri çeki, Garanti Bankası'na ait 3 koçan boş çek, 6 milyar lira nakit para, 5 adet cumhuriyet altını, 20 milyar liralık Erdemir hisse senedi, 13 aracın dosyası, binanın plan ve krokileri ile araçların anahtarları, 30 milyar liralık bisküvi ve temel gıda maddesini, işyerine ait 67 TH 762 plakalı kamyonetle çalarak kaçtı. 
     Olayda kullanılan araç ele geçirilirken, hırsız veya hırsızların yakalanmasına çalışılıyor. 
     
     ELEKTRİK AKIMINA KAPILARAK AĞIR YARALANDI... 

     Zonguldak'ta, çamaşırhanede çalışan bir kişi, elektrik akımına kapılması sonucu ağır yaralandı. 
     Zonguldak Karaelmas Üniversitesi Tıp Fakültesi Hastanesi çamaşırhane bölümünde çalışan Şevket Alkuş 44 , çamaşır makinesindeki kaçaktan dolayı elektrik akımına kapılarak ağır yaralandı. 
     Alkuş, aynı hastanede tedavi altına alındı. 
     
     KESME MAKİNESİNE PARMAKLARINI KAPTIRDI... 

     Zonguldak'ın merkez ilçeye bağlı Kozlu beldesinde, kesme makinesine parmaklarını kaptıran çırak yaralandı. 
     Ilıksu mevkiinde faaliyet gösteren bir firmaya ait imalat fabrikasında çırak olarak çalışan Ümit Tanrıkulu, profil kesme makinesine sağ elinin parmaklarını kaptırması sonucu yaralandı. 
     Tanrıkulu, Zonguldak Karaelmas Üniversitesi Tıp Fakültesi Hastanesi'ne kaldırıldı. İşyeri sahibi B.K. gözaltına alındı. 
     
</TEXT>
</DOC>
