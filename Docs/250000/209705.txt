<DOC>
<DOCNO> 209705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo34.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ve Altay İbrahim için anlaştı 
</HEADLINE>
<TEXT>

     Beşiktaş, genç orta saha oyuncusu İbrahim Akın'ı sezon sonunda renklerine katmak için Altay ile her konuda anlaştı. 
     Beşiktaş Yönetim Kurulu Üyesi Emin Önal, İbrahim'in Beşiktaş'a faydalı olacağını düşündükleri için aldıklarını belirterek, ''Yoksa Galatasaray'a çalım atmak gibi bir düşüncemiz yok'' dedi. 
     Altay Kulübü Başkanı Ahmet Taşpınar ile Beşiktaş Yönetim Kurulu Üyesi Emin Önal, Gaziemir Kutlu Aktaş Tesisleri'nde İbrahim için biraraya geldi. 
     Emin Önal, uzun görüşmenin ardından yaptığı açıklamada, Altay Kulübü ile yaptıkları görüşmede, ''her konuda anlaşma sağladıklarını ve iki kulübün hukukçularının hazırlayacakları protokole imza koyacaklarını'' belirtti. Önal, protokol sonucunda İbrahim'in sezon sonunda Beşiktaş forması giyeceğini söyledi. 
     İbrahim'i uzun süredir izlediklerini kaydeden Önal, ''Uzun süredir görüştüğümüz bir oyuncuydu. Birkaç kez bu oyuncu için Altay Kulübü ile görüştük. Altay, istediğimiz şartlara yaklaşınca bu oyuncuyu renklerimize kattık'' dedi. 
     
     LUCESCU İSTEDİ 
     İbrahim'in transferini teknik direktör Lucescu'nun istediğini belirten Emin Önal, şöyle konuştu 
     ''Biz kendi işimize bakıyoruz. İbrahim'in bize faydalı olacağını düşündüğümüz için alıyoruz. Yoksa Galatasaray'a çalım atmak gibi bir düşüncemiz yok. İbrahim ile hiç kimsenin ilgilenmediği dönemde, biz görüşmüştük.'' Altay Kulübü Başkanı Ahmet Taşpınar ise oyuncuya birçok kulübün talip olduğunu belirterek, ''Beşiktaş'ın teklifini oyuncumuzun, kulübümüzün menfaatleri doğrultusunda kabul ettik. İbrahim sezon sonunda Beşiktaş'a gidecek'' diye konuştu. 
     İbrahim ise Beşiktaş'ta forma giyecek olmaktan mutlu olduğunu belirtti. 
     
</TEXT>
</DOC>
