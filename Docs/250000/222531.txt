<DOC>
<DOCNO> 222531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo14.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
5. Gökçe Karataş Vakfı Ödülleri sahiplerini buldu... 
</HEADLINE>
<TEXT>

     5. Gökçe Karataş Vakfı Ödülleri, Ankara'daki Devlet Konukevi'nde düzenlenen törenle sahiplerini buldu. 
     Bu yıl spor, sanat ve eğitim dallarında ödüllerin dağıtıldığı törene, 9. Cumhurbaşkanı Süleyman Demirel, TMOK Türkiye Milli Olimpiyat Komitesi ve AIPS Dünya Spor Yazarları Birliği Başkanı Togay Bayatlı ile çok sayıda davetli katıldı. 
     9. Cumhurbaşkanı Süleyman Demirel ödül töreninde yaptığı konuşmada, 1997 yılında hayatını kaybeden Gökçe Karataş'ın ailesinin acısını paylaştığını belirterek, ''Böyle bir acının altında ezilmeyerek, ülke gençliğine hizmet eden bir vakıf kurdukları için de kendilerini kutluyor ve destekliyorum'' dedi. 
     Türkiye'nin 70 milyon nüfusa sahip olmasına rağmen, spor alanında 5-6 milyon nüfuslu Avrupa ülkelerinin düzeyinde olduğunu ve bundan her zaman mahcubiyet duyduğunu vurgulayan Demirel, şunları söyledi 
     ''Daha çok sporcu yetiştirmeli ve uluslararası alanda daha çok başarılar kazanmalıyız. Çünkü bu medeniyetin ölçülerindendir. 
     Türkiye mutlaka bir olimpiyat düzenlemelidir. Bunun için Türkiye Milli Olimpiyat Komitesi'ni kurduk ve bazı gelirler sağladık. Bu gelirlerle yeni spor tesisleri kurulmalıdır. Bugün İstanbul, olimpiyat oyunları için gelecek 100 bin kişiyi ağırlayabilecek imkanlara sahiptir. İşte bu da gelişmenin göstergesidir.'' Atatürk Olimpiyat Stadı ile ilgili eleştiriler hakkında da görüşlerini bildiren Demirel, şöyle devam etti 
     ''Türkiye'nin 100 bin kişilik olimpiyat stadına sahip olması zarar mı veriyor Stadın yolu yokmuş. Öyleyse yapılır. Böyle bir stadı yapan, yolunu yapamaz mı 
     Olimpiyatları aldıktan sonra olimpiyat stadı yapmaya kalksak, Yunanistan'ın durumuna düşerdik. 
     Olimpiyat Oyunları bir medeniyet sınavıdır. Nerede yapılırsa gıpta ediyorum. Türkiye'de de mutlaka yapılacaktır.'' Törende daha sonra ödüller 9. Cumhurbaşkanı Süleyman Demirel tarafından sahiplerine ya da temsilcilerine verildi. 
     
     ÖDÜL KAZANANLAR 
     5. Gökçe Karataş Vakfı ödüllerini kazananlar şöyle 
     Yılın Futbolcusu Serkan Balcı Gençlerbirliği , Adem Dursun Ankaragücü . 
     Eğitime Destek Ödülü Tanıl Bora. 
     Televizyonda Spor Haberciliği ve Proğramcılığı Ödülü TRT, CNN Türk ve NTV. 
     Türk Futboluna Destek Ödülü Lig TV. 
     Spor Gazeteciliği Ödülü Selçuk Mumcu, Arif Kızılyalın, Zeki Çol. 
     Başarılı Engelli Sporcu Ödülü Neslihan Kavas, Korhan Yamaç. 
     Yılın Teknik Adamı Ödülü Reşat Yazıcıoğlu, Deniz Esinduy. 
     Yılın Federasyon Başkanı Voleybol Federasyonu Başkanı Hüsnü Can. 
     Yılın Spor Olayı Bayan Voleybol Milli Takımı'nın Avrupa ve Dünya şampiyonalarındaki başarısı. 
     Yılın Sanatçısı Sertap Erener. 
     Yılın Spor Adamı Şenes Erzik. 
     Bu arada İstanbul'da meydana gelen sinagog saldırılarında yaralananlara yardım eden 13 yaşındaki Ahmet Vural Ocaksönmez'e de yılın insanlık ödülü verildi. Gökçe Karataş Vakfı'nın, ayrıca Ahmet Vural Ocaksönmez'e 1 yıl boyunca eğitim bursu vereceği ve okulda başarılı olduğu taktirde bursun lise eğitimi süresince de devam edeceği bildirildi. 
     
</TEXT>
</DOC>
