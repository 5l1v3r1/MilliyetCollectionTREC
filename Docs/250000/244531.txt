<DOC>
<DOCNO> 244531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur03.html </URL>
<DATE> 2004/06/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İstanbul Valiliği, Nato Zirvesi nedeniyle aldığı kararları açıkladı... 
</HEADLINE>
<TEXT>

     İstanbul Valiliği, bu ay yapılacak NATO Zirvesi öncesi ve sonrasında düzenlenebilecek etkinlikler nedeniyle bazı önlemler aldı. 
     Resmi Gazete'nin bugünkü sayısında yayımlanan İstanbul Valiliği'nin kararında, NATO Zirvesi'nin 27-29 Haziran 2004 tarihlerinde, Şişli'de bulunan Lütfi Kırdar Uluslararası Kongre ve Sergi Sarayı'nda, 46 ülkenin Devlet ve Hükümet Başkanı ile, 9 ülkenin Bakan düzeyinde temsil edileceği, her ülkeden en az 2'şer bakan, Genelkurmay Başkanları, NATO Genel Sekreteri, 10 üst düzey NATO Karargah görevlisi, 3 bin 500 civarında delege ve 4 bin civarında da basın mensubunun katılımı ile düzenleneceği anımsatıldı. 
     Kararın, ''NATO Zirvesi öncesi ve sonrasında, yerli ve yabancı sivil toplum kuruluşları ile diğer gerçek kişilerin etkinliklerini demokratik bir biçimde gerçekleştirebilmeleri için serbest ve güvenli bölgeler oluşturulması amacıyla hazırlandığı'' belirtildi. 
     Kararın, NATO Zirvesi ile ilgili her türlü etkinliği düzenleyen ve düzenlenen etkinliklere katılan yerli-yabancı gerçek ve tüzel kişilerin sorumluluğu ile kamu görevlilerinin görev ve yetkilerini kapsadığı kaydedildi. 
     Kararların İl İdaresi Kanunu ve Toplantı ve Gösteri Yürüyüşleri Kanunu'nun ilgili maddelerine dayanılarak alındığı bildirilen İstanbul Valiliği'nin kararında, şöyle denildi 
     ''Yabancı ülkelerde önceki yıllarda düzenlenen 'NATO Zirvesi' ve benzeri geniş katılımlı toplantılar nedeniyle gerçekleştirilen protesto eylemlerinde kamu huzur ve esenliğini tehlikeye düşüren şiddet içerikli protesto eylemlerinin gerçekleştirildiği, olaylar sırasında çok sayıda güvenlik görevlisi ile göstericinin yaralandığı bilinmektedir. İlimizde, çeşitli yerli ve yabancı sivil toplum örgütleri tarafından düzenlenmesi muhtemel gösteriler sırasında şiddet içeren benzer olaylara sebebiyet verilebileceği değerlendirildiğinden, kamu huzur ve esenliğinin korunması amacıyla NATO Zirvesi'nin yapılacağı alan, konukların ikamet edeceği yerler ile heyetlerin havaalanından gidiş ve dönüşlerinde kullanılacak güzergahlar başta olmak üzere il genelinde tüm emniyet tertip ve tedbirleri en üst seviyede aldırılmıştır.'' 
     
     TOPLU BASIN AÇIKLAMALARI YENİ ALANLAR 
     NATO Zirvesi, öncesi, sırası ve sonrasında gerçekleştirilecek toplantı ve gösteri yürüyüşleri ile basın açıklamaları için, İstanbul sınırları içerisinde Toplantı ve Gösteri Yürüyüşleri Kanunu kapsamında Valilikçe tespit ve ilan edilen Şişli İlçesi Çağlayan Meydanı ile Beykoz İlçesi Beykoz Çayırı Alanı yetersiz kalacağından, yapılmak istenecek toplu basın veya kamuoyu açıklamaları için ilçelere göre yeni alanlar tespit edildiği kaydedildi. 
     İlçelere göre, toplu basın ve kamuoyu açıklamaları yapılabilecek alanlar şunlar 
     Avcılar Marmara Cad. ile Belediye Caddesinin birleştiği havuz yanındaki trafiğe kapalı alan Bağcılar Bakırköy Cad.-Birlik Cad.- İstanbul Cad.- Çarşı Cad.- Osmangazi Caddelerinin birleştiği Bağcılar Meydanı Bahçelievler Mustafa Kemal Paşa Caddesi üzeri Milli Egemenlik Parkı Bayrampaşa Belediye Binası karşısı Merkez Camii önü Bakırköy Özgürlük Meydanı Beyoğlu Tarlabaşı Bulvarı üzeri, TRT Binası önü TÜYAP Parkı ve İstiklal Caddesi Galatasaray Postahanesi önü Eminönü Beyazıt Meydanı Esenler Mahmutbey caddesi üzeri Birlik Parkı Eyüp Fahri Korutürk Caddesi ile, Eyüp Bulvarının kesiştiği Eyüp Meydanı Fatih Aksaray Metro İstasyonu yanındaki alan ve Fatih İtfaiyesi karşısı Saraçhane Parkı Gaziosmanpaşa Bağlarbaşı Caddesi ile, Laleli Caddesinin birleştiği G.O.Paşa Meydanı Güngören Davutpaşa Metro İstasyonu önü Küçükçekmece Küçükçekmece Belediyesi yanındaki Atatürk Parkı Kağıthane Çağlayan Polis Merkezi karşısı Park Şişli Mecidiyeköy Metro Durağı ve Okmeydanı SSK Dispanseri önündeki alan Zeytinburnu Merkez Efendi mevkii Osmanlı Evleri arkası Şehitlik Parkı Kararda, NATO Zirvesi, katılımcıları ve vatandaşların güvenliklerinin sağlanması, kamu huzur ve esenliğinin korunması amacıyla alınan tüm emniyet önlemleri ile kararda belirtilen hususlara mutlak surette riayet edilmesi, görev alan kolluk görevlilerine her türlü kolaylığın gösterilmesi gerektiği vurgulandı. 
     
     ANAYASAL HAK KULLANILIRKEN 
     Her türlü toplu basın ve kamuoyu açıklamalarının belirlenen yerlerde yapılabileceği ifade edilen kararda, şöyle devam edildi 
     ''Basın ve kamuoyu açıklamaları, Anayasa'nın 26'ncı maddesinde belirtilen, 'Herkes, düşünce ve kanaatlerini söz, yazı, resim veya başka yollarla tek başına veya toplu olarak açıklama ve yayma hakkına sahiptir' hükmü sınırlarını aşamayacak, aksi takdirde eylem ve eylemciler hakkında genel hükümler uygulanacaktır.'' Kararda geçen hususların 21 Haziran-2 Temmuz 2004 tarihleri arasında geçerli olduğu bildirilen İstanbul Valiliği'nin kararında, önlemlere aykırı hareket edenler hakkında İl İdaresi Kanunu ve Türk Ceza Kanunu'nun ilgili maddesi ve genel hükümler doğrultusunda adli ve idari işlem yapılacağı anımsatıldı. 
     Kararın, Resmi Gazete'de yayımı ile tüm ilgililere ve İstanbul sanırları içerisindeki tüm kişi ve kuruluşlara tebliğ yerine geçeceği bildirildi. 
     
</TEXT>
</DOC>
