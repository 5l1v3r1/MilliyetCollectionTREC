<DOC>
<DOCNO> 226528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun12.html </URL>
<DATE> 2004/03/29/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Chirac'ın seçim yenilgisi, 'Türkiye'nin üyeliği' pozisyonunu zorlayacak 
</HEADLINE>
<TEXT>

     Fransa'da yayınlanan Le Figaro gazetesi, dün yapılan bölgesel seçimlerde iktidardaki sağ partinin adeta bozgunu uğramasının, Cumhurbaşkanı Jacques Chirac'ın Türkiye'nin AB üyeliği konusundaki pozisyonunu da zorlaştırdığı yorumunu yaptı. 
     Le Figaro gazetesinde, ''Chirac'ın başını ağrıtan 5 konu'' başlığıyla çıkan haberde, ''Başbakan Jean-Pierre Raffarin'ın değiştirilip değiştirilmemesi'', ''bakanlar kurulu içindeki olası değişiklikler'', ''iktidardaki sağ partiye lider arayışları'', ''Avrupa sorunları'' ve ''hükümetin başlattığı reformlara devam ettirilip ettirilmemesi'' Cumhurbaşkanı'nı en fazla meşgul eden konular arasında gösterildi. 
     
     TÜRKİYE'NİN ÜYELİĞİ 
     Chirac ve iktidar partisinin artık bölgesel seçimleri unutup haziran ayında yapılacak Avrupa Parlamentosu seçimleri için hazırlıklara başlayacağını yazan Le Figaro, seçim kampanyasındaki en hassas konulardan birisinin Türkiye'nin AB üyeliği olduğu yorumunu yaptı. 
     İktidardaki Halkçı Hareket Birliği Partisi UMP ile bu partiye sürekli destek veren liberal eğilimli Fransa Demokrasi Birliği'nde UDF çoğunluğun Türkiye'nin üyeliğine karşı çıktığı hatırlatılan haberde, UDF lideri Francois Bayrou ve UMP lideri Alain Juppe'nin Türkiye'nin üyeliğine soğuk baktıkları belirtildi. 
     Bayrou'nun Türkiye'nin üyeliğine açıkça karşı çıktığı ifade edilen haberde, Ankara'nın üyeliğine çekinceleri olan Juppe'nin ise bu konunun zorluğunun farkında olmasından dolayı, Chirac'ın da taahhütlerinin karşısında olduğu izlenimini vermekten kaçınarak, bir çözüm arayışına girdiği yorumunu yaptı. 
     Haberde, Türkiye konusunun, seçim yenilgisi yaşayan iktidardaki sağ partinin işini zorlaştıracağı görüşü savunuldu. 
     
</TEXT>
</DOC>
