<DOC>
<DOCNO> 249949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko23.html </URL>
<DATE> 2004/06/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
IMF'den yeni ekonomik programa destek 
</HEADLINE>
<TEXT>

     Ekonomiden sorumlu Devlet Bakanı Ali Babacan, önümüzdeki üç yıla yönelik ekonomik programa ilişkin çalışmaların sürdüğünü ve IMF'nin hangi program seçilirse onu destekleyeceğini söyledi. 
     Babacan ile IMF Türkiye Masası Şefi Rıza Moghadam, ortak bir basın toplantısı düzenledi. 
     Toplantıda ilk sözü alan Babacan, IMF ile yapılan görüşmelerin sabaha karşı saat 02.00'da tamamlandığını söyledi. 
     Görüşmelerde 2005 ve sonrasında ilişkilerin hangi yapıda olacağı ile 8'inci Gözden Geçirme'ye ilişkin görüş ve değerlendirmeler yapıldığını belirten Babacan, dördüncü maddeye ilişkin yapılan müzakerelerin de ekonomik programın uzun vadede ele alınmasına fırsat verdiğini kaydetti. 
     
     Niyet mektubunda mutabakata varıldı 

     8'inci Gözden Geçirme ile ilgili niyet mektubu taslağı üzerinde mutabakata varıldığını ifade eden Babacan, IMF İcra Direktörleri Kurulu'nun ağustos ayında toplanarak görüşmeyi tamamlamasını beklediklerini ifade etti. 
     Hükümetin ekonomik icraatleri hakkında da bilgi veren Babacan, IMF ile yapılan görüşmelerde büyüme ve enflasyon hedeflerinin ulaşılabilir olduğunu görüldüğünü kaydetti. 
     
     Bütçe hedefleri tuttu 

     Bütçe konusunda ilk yarı itibariyle tüm hedeflerin tuttuğunu belirten Babacan, bunda gelir vergilerindeki artış ve harcamaların düşürülmesinin çok etkili olduğunu dile getirdi. Babacan, bundan sonra da harcamaların bütçe dengesi içerisinde kalacağını ve üzerine çıkılmayacağını ifade etti. 
     
     Yapısal reformlar konusunda gündem yoğun 

     Yapısal reformlar konusunda önemli mesafeler alındığını kaydeden Babacan, önümüzdeki dönemde de bu konudaki gündemin çok yoğun olduğuna işaret etti. Babacan, kısa dönemde yapılacakları şöyle sıraladı 
     Kamu yönetiminin yeniden yapılandırılması . 
     Vergi idaresinin yeniden yapılandırılması . 
     Sosyal güvenlik sisteminin mali sürdürülebilirliği ve etkinliği . 
     Finans sisteminin AB standartlarına ulaştırılması . 
     
     Yol haritası belirlendi 

     Bakan Babacan, kamu bankalarının özelleştirilmeye hazırlanması sürecinde önemli adımların atıldığını bildirirken, Halkbank ile Pamukbank'ın entegrasyonu sürecine ilişkin yol haritasının belirlendiğini ve uygulamanın başladığını kaydetti. 
     Babacan, "Bu konu ile ilgili hazırladığımız yasa tasarısı da Başbakanlığa sunulmuştur ve önümüzdeki günlerde Meclis gündemine gelecektir" dedi. 
     
     Yeni ekonomik programa ilişkin çalışmalar başladı 

     Ekonomideki iyileşmelerin önümüzdeki dönemde farklı alanlarda da görüleceğini ileten Babacan, mikro ekonomideki problemlere bundan sonra daha fazla eğileceklerine işaret etti. 
     Önümüzdeki üç yıllık dönemde yeni program için çalışmalara başladıklarını ifade eden Babacan, program belirlenirken tüm kesimlerin görüş ve önerilerinin alınacağını belirtti. 
     
     IMF yeni programa destek verecek 

     Yeni ekonomik program için istişare sürecinin başladığına işaret eden Babacan, IMF'nin de kendilerine seçilecek program konusunda destek vereceğini iletti. 
     Ekonomik programın evrensel doğrular yanında Türkiye'nin şartlarını da göz önüne alacağına vurgu yapan Babacan, dayatmacı ve göstermelik bir program olmayacağını bildirdi. 
     Bakan Babacan, 2005 yılının yapısal reformların yoğunlaşacağı, doğrudan yabancı sermaye artışının süreceği, işsizlik ve yoksullukla mücadelenin güçlenerek artacağı bir yıl olacağını vurgulayarak, şöyle devam etti 
     "Bu program ekonominin temel ve evrensel gerçeklerini dikkate aldığı kadar, Türkiye'ye özgü şartları, Türkiye'nin sosyal, siyasal ve ekonomik yapısını da gözeten bir program olacak. Geçmiş hükümetler döneminde olduğu gibi dayatmacı, göstermelik, Türk insanına ve Türkiye'nin şartlarına aykırı bir program asla sözkonusu olmayacaktır. Türkiye geçtiğimiz 19 ay sürecinde herşeyden önce özgüvenini yeniden kazandı. Bu özgüvenin ve ekonomimizdeki bu iyileşme trendinin bizi rehavete sürüklemesi asla sözkonusu olmayacaktır. Toplumumuzun tüm kesimlerini daha da rahatlatmak, ekonomik iyileşmeyi daha da fazla hissetmelerini sağlamak, ekonomik kalkınma seferberliğini daha da yaygınlaştırmak için mücadelemiz artarak devam edecektir." Babacan, IMF ile ilişkilerin 2005 yılından sonra nasıl olacağı sorusu üzerine, önemli olanın programın şeklinden öte içeriği olduğunu söyledi. Konuyu IMF ile ilişki yapısına çekmenin son derece yanlış olduğuna dikkat çeken Babacan, şöyle devam etti 
     "Hazırlıklarımızı ilettik IMF heyetine. Onlar da sıkıntı olmadığını ve iyi gittiğini bildirdi. Şu anda tüm seçenekler masanın üzerinde ve biz neyi seçersek seçelim bizi destekleyecekler." 
     
     Moghadam Borç erteleme ile ilgili görüşülmedi 

     IMF Türkiye Masası Şefi Rıza Moghadam, görüşmelerde Türkiye'nin borçlarının ertelenmesinin ya da yeniden yapılandırılmasının gündeme gelip gelmediğine ilişkin bir soruyu yanıtlarken, IMF'nin bunu erteleme ya da yeniden yapılandırma değil farklı bir terminolojiyle ifade ettiğini bildirdi. "Zorunlu ödemeler bazında ileri çekilmesi" gibi bir terminoloji bulunduğunu belirten Moghadam şunları söyledi 
     "Bir ödemeden diğerine geçmenin olanağı mevcut bunun kuralları da mevcut. Böyle bir öneri olursa bunun mümkün olup olmadığı kurallar içerisinde değerlendirilir. Burdaki kural da bir yıllık bir ileri almayla sonuçlanır. 
     Dolayısıyla borçların yeniden yapılandırılması ve erteleme demek doğru değil. Bu imkanı Türkiye 2004-2005 yılı ödemelerinde kullandı. Bazı ödemeler 2005-2006'ya kaymıştı. 
     Şimdi 2006 ödemelerinin bazısının 2007'ye kaydırılması olabilir. Bu tür bir görüşme olmadı aramızda. Bu tür bir imkan mevcut. Böyle bir erteleme ve ileri çekme durumunda ne kadarlık bir borç ileri alınabilir. Yaklaşık olarak 4 milyar dolar sanıyorum. Bu gündeme gelirse ileride değerlendirilebilir. Böyle bir imkandan faydalanmak istenirse Türk yetkililerinin talebi İcra Direktörleri Kurulu'na sunulur ve ordan karar alınır." 
     
     Babacan Kararımızı daha sonra veririz 

     Devlet Bakanı Ali Babacan ise aynı soruyu yanıtlarken, bunun Türkiye'nin bir seçeneği olduğunu ve bu seçeneği kullanıp kullanmayacağının ve ne kadarını kullanacağının Türkiye'nin seçiminde olduğunu bildirdi. Babacan, "Bu yıl yaptığımız ödemelerin bir kısmı aslında gelecek yıla ertelenebilir. Ama biz erteleme yerine bu yıl ödemeyi tercih ediyoruz. Niçin çünkü imkanımız var. Bir an önce ödeyelim diye. Bu Hazine'nin nakit akışına göre verilebilecek teknik bir karar. Bizim stand-by anlaşmalarından doğan bir hakkımız. 
     Bununla ilgili nihai kararımızı daha sonra vereceğiz. 
     Kendilerine bildireceğiz" diye konuştu. 

     
</TEXT>
</DOC>
