<DOC>
<DOCNO> 217252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur33.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan gibi ağlamak istemeyen borcunu ödesin... 
</HEADLINE>
<TEXT>

     ANKARA Milliyet 

Başbakan Yardımcısı Abdüllatif Şener, batık banka sahiplerinden, ailesine yönelik operasyonları gözyaşlarıyla izleyen GP Genel Başkanı Cem Uzan'ın durumuna düşmemek için borçlarını ödemelerini istedi. 
     NTV'nin sorularını yanıtlayan Şener, ekomomik kriz nedeniyle 21 bankanın Tasarruf Mevduatı Sigorta Fonu'na TMSF geçtiğini anımsattı. Cem Uzan'ı kasteden Şener, "Operasyonlar sebebiyle hakim ortaklarla bağlantılı bir şahsın gözyaşları içerisinde olayları izlediğini gördüm" dedi. Şener, "Gözyaşları içerisinde borcunuzu, yükümlülüklerinizi ödemek yerine getirmek zorunda kalmaktansa, Fon'a gelip, anlaşmak, uzlaşmak yoluyla adam gibi ödemek, yeğdir, iyidir, tercih edilendir" diye konuştu. 
     Şener, Uzan Grubu şirketlerine el konulmasıyla başlayan süreçte, halka ilave fatura yüklenmeyeceğini söyledi. Şirketleri tedbir altına almanın amacının İmar Bankası'nın hakim ortaklarının para çıkışı yapmalarının önüne geçmek olduğunu kaydeden Şener, "Ama sürecin özünde şu vardır. Hakim ortaklar adına devlet ödediği parayı, hakim ortakların mal varlığıyla karşılamak zorundadır" dedi. 
     
     Böyle vurgun yok 

     Cem Uzan'ın oturduğu villada yapılan aramalarda bulunan Telsim kontörlerine de değinen Şener, şunları kaydetti 
     "Kontörler, herhangi bir zenginin evinde bulunmayacak derecede çok büyük değerler ifade eden içkileri değerlendirdiğimizde, İmar Bankası dünyada benzeri olmayan örnek bir olaydır. Böylesine bir büyük vurgun görülmemiş, yaşanmamış ve tespit edilmemiştir." 
     
</TEXT>
</DOC>
