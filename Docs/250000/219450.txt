<DOC>
<DOCNO> 219450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun17.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerbela'da cenazeler toprağa veriliyor... Halk kızgın... 
</HEADLINE>
<TEXT>

     Irak'ın Kerbela kentinde halk, dünkü saldırılarda ölenleri toprağa veriyor. 
     Ölülerin çiçekli tabutlarını caddelerde taşıyan ve saldırının meydana geldiği alandan geçiren halk, cenaze töreni için Şiilerin en kutsal mekanlarından biri olan İmam Hüseyin Camisi'nde toplandı. 
     Saldırıda ölen 50'den fazla kişi ise gömülmek üzere Kerbela'nın güneyinde, bir diğer önemli Şii kenti olan Necef'e gönderilecek. 
     Halk, yürüyüş ve tören sırasında metanetini korurken, Aşure Günü dolayısıyla düzenlenen dini törenlerde yeterince koruma sağlamamakla suçladıkları Amerikalılara ve aşırı uçtaki Sunnilere öfkelerini dile getirdi. 
     Törene katılan 30 yaşlarındaki Selim Killabi, ''Bu saldırı, Allah'a inanmayan terörist Vahabiler Sünni tarikat tarafından düzenlendi. El Kaide, Şiileri öldürmek için diğerleriyle işbirliği yapıyor'' derken, halk ''Allah büyüktür. Amerika Allah'ın düşmanıdır'' sloganları attı. 
     Bazıları ise yakınlarının İmam Hüseyin ve arkadaşlarının katledilişinin yıldönümünde öldükler için şanslı olduklarını düşünüyor. 
     Kerbelalı Nasır Cuma, ''Bu ölenler için iyi bir gün. Onlar şehit oldu, çünkü Aşure Günü kutlamalarında öldüler'' derken, İmam Hüseyin camisinin müezzini, saldırıda yakınlarını kaybeden kalabalığa ''Hüseyin için canlarını feda ettiler'' diye seslendi. 
     Bu arada, Irak Geçici Yönetim Konseyi'nden bir heyetin, ilerleyen saatlerde Kerbela'ya geleceği belirtildi. 
     Bağdat ve Kerbela'da dün Şiilere yönelik saldırılarda ölü ve yaralı sayısı hakkında hala çelişkili açıklamalar yapılıyor. 
     Amerikalılar ilk açıklamalarında 143 olduğunu belirttikleri ölü sayısını daha sonra 117 olarak bildirdi, Irak Sağlık Bakanlığı ise 185 kişinin öldüğünü açıkladı. Yaralı sayısının da 300 ila 400 arasında olduğu tahmin ediliyor. 

     
</TEXT>
</DOC>
