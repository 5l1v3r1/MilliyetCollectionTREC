<DOC>
<DOCNO> 240712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonsiy07.html </URL>
<DATE> 2004/05/17/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Rektörlerden YÖK yasasına tepki yürüyüşü... 
</HEADLINE>
<TEXT>

     Marmara Bölgesi'ndeki 25 üniversitenin rektörü ve öğretim üyeleri, YÖK Yasası'nı protesto amacıyla Laleli'deki İstanbul Üniversitesi İÜ Fen Fakültesi'nden, Beyazıt'taki Rektörlüğe kadar yürüdü. 
     Üniversitelerarası Kurul Başkanı ve Yıldız Teknik Üniversitesi YTÜ Rektörü Prof. Dr. Ayhan Alkış, İÜ Rektörü Prof. Dr. Kemal Alemdaroğlu, Boğaziçi Üniversitesi Rektörü Prof. Dr. Sabih Tansal, İstanbul Teknik Üniversitesi Rektörü Prof. Dr. Gülsüm Sağlamer, Sakarya Üniversitesi Rektörü Prof. Dr. Mehmet Durman ve Balıkesir Üniversitesi Rektörü Prof. Dr. Necdet Hacıoğlu'nun da aralarında bulunduğu Marmara Bölgesi'ndeki 25 üniversitenin rektörü, sabah saatlerinde İÜ Fen Fakültesi Cemil Bilsel Konferans Salonu'nda toplandı. 
     Türkiye Cumhuriyeti'nin kurucusu ve şehitler için bir dakikalık saygı duruşunda bulunarak İstiklal Marşı'nı okuyan rektörler, daha sonra cüppeli ve toplu halde fakülte dışına çıktı. 
     Ordu Caddesi üzerinde İÜ Rektörlüğü'ne doğru yürümek isteyen rektörler, caddenin araç trafiğine kapatılmaması nedeniyle ilerleyemedi. 
     
     POLİSLE GERGİNLİK YAŞANDI 

     Bu sırada, sivil kıyafetli bir emniyet görevlisi, kaldırımdan yürümeleri konusunda grubu uyardı. 
     Bunun üzerine İÜ Rektörü Prof. Dr. Kemal Alemdaroğlu, emniyet görevlisine, ''Lütfen görevinizi yapın. Tüm üniversite rektörleri yürüyor, engel oluyorsunuz. Yürüyüş için izin alındı. Bütün yol trafiğe kapatılacaktı. Ancak, araç trafiğini tek şeritten vererek, bir şeritten yürümemizi sağlayın'' dedi. 
     Uyarısında direnen emniyet görevlisi, ''Yürüyebiliyorsanız yürüyün'' diyerek grubun arasından ayrıldı. 
     
     YOLUN TRAFİĞE KAPATILMAMASINA TEPKİ 

     Bir süre yolun tek şeridinin polis tarafından kendilerine açılmasını bekleyen rektör ve öğretim üyeleri, daha sonra kısa aralıklarla araçlara yol vererek, yürüyüşlerine devam etmek istediler. 
     Burada bir açıklama yapan İÜ Rektörü Prof. Dr. Alemdaroğlu, bütün Marmara Bölgesi'ndeki üniversitelerin rektörlerinin burada olduğunu ve yürüyüş için İstanbul Valiliği'nden izin alındığını belirterek, şunları söyledi 
     ''Türkiye'nin her tarafında bu yürüyüşler yapılıyor. İlk defa böyle bir engelle karşılaşılıyor. Nedendir, bunu sizler sorgulayın. Saraçhane başında da belediye iş araçlarıyla yolu kesmiş. Eğer böyle baskıcı ve dayatmacı yöntemlerle yürüyüşümüzün ve düşüncelerimizin susturulacağı sanılıyorsa, bu yanılgıdır. Bu, pahalıya mal olur. Yönetici ve görevlileri, derhal yolu açmaya davet ediyorum.'' Öğretim üyeleri, zaman zaman alkışlarla protestoda bulunarak, zaman zaman da 10. Yıl Marşı ve Gençlik Marşı'nı okuyarak, yürüyüşün bir bölümünde de kaldırımdan giderek İÜ Rektörlüğü önüne ulaştılar. 
     Bu arada, yoldaki araçlar kornaya basarak trafiğin aksamasına tepki gösterdiler. 
     Öğretim üyeleri, 10 dakikalık yolu, caddeden yürüdükleri için yaklaşık 50 dakikada tamamlayabildiler. 
     İÜ Rektörlüğü önündeki Atatürk Anıtı'nda saygı duruşunda bulunarak İstiklal Marşı'nı okuyan rektörler, daha sonra YÖK Yasası'na ilişkin açıklamalar yaptılar. 
     İstanbul Üniversitesi İÜ Rektörü Prof. Dr. Kemal Alemdaroğlu, ''Laik demokratik bir ülkede, eğitim sisteminin iktidarlarca söz verdik gerekçesiyle tek taraflı olarak dini amaçlarla düzenlenmesi kabul edilemez ve laik cumhuriyet ilkesiyle bağdaşmaz'' dedi. 
     Marmara Bölgesi'ndeki 25 üniversite rektörü ve öğretim üyeleri, YÖK Yasası'nı protesto için İstanbul Üniversitesi İÜ Rektörlüğü önündeki Atatürk Anıtı'na çelenk bıraktı. 
     Burada, 1 dakikalık saygı duruşunda bulunan ve ardından İstiklal Marşı'nı okuyan rektör ve öğretim üyeleri adına basın açıklaması İÜ Rektörü Prof. Dr. Kemal Alemdaroğlu tarafından yapıldı. 
     Prof. Dr. Alemdaroğlu, Marmara Bölgesi üniversitelerinin öğretim elemanları olarak, TBMM tarafından kabul edilen Yüksek Öğretim Kanunu değişikliğine karşı olduklarını belirterek, ''haklı karşı çıkışın'' nedenlerini kamuoyuyla paylaşmak istediklerini söyledi. 
     Prof. Dr. Alemdaroğlu, ''Yüksek Öğretim Kanunu değişikliği, tüm yüksek öğretim sisteminin ihtiyaçlarını ve eğitim sistemimizin sorunlarını gidermekten çok, üniversiteye girişte meslek liseleri gerekçe gösterilerek imam hatip lisesi mezunlarına ayrıcalık tanımaya ve Yüksek Öğretim Kurulu'nun görevdeki başkan ve üyelerini tasfiye etmeye yönelik bir düzenlemedir'' dedi. 
     Bu ve diğer değişikliklerin kısıtlı olan yönetsel ve idari üniversite özerkliğine getirdiği yeni kısıtlamalar sonucunda, Türk üniversitelerinin dünya üniversiteleriyle yarışını imkansız hale getirdiğini savunan Prof. Dr. Alemdaroğlu, şunları söyledi 
     ''Bu değişikliği savunanların ve gerçekleştirmek isteyenlerin de açıkça ifade ettikleri gibi, söz konusu değişiklikle tasarlanan İmam Hatip Liseleri modeli, ilgili yasalarda öngörüldüğü şekilde bir mesleki teknik lise olarak değil, dinin öğrenilmesine yönelik bir alternatif model olarak düzenlenmektedir. Laik demokratik bir ülkede, eğitim sisteminin iktidarlarca söz verdik gerekçesiyle tek taraflı olarak dinin amaçlarla düzenlenmesi kabul edilemez ve laik cumhuriyet ilkesiyle bağdaşmaz.'' 
     
     ''BU DEĞİŞİKLİĞE TAMAMEN KARŞIYIZ'' 

     Prof. Dr. Alemdaroğlu, yasa değişikliği ile yüksek öğretim sorunlarına hukuka uygun ve üniversite öğretim elemanlarının da kabul edeceği makul çözümler üretilmediğini vurgulayarak, şunları kaydetti 
     ''YÖK üyelerinin toptan tasfiyesine gidilmesi, akademik yükseltilmelerde liyakatın gözönüne alınmaması, bu değişikliğin gerçek amacının hukuka ve yüksek öğretimin ihtiyaçlarına uygun bir reform olmadığının canlı kanıtıdır. Üniversite öğretim elemanları olarak demokratik ilkelere ve laik cumhuriyete dayalı bir eğitim sistemine bağlı olduğumuzu belirtir, laik demokratik cumhuriyetin temel ilkelerine aykırı olduğuna inandığımız bu değişikliğe tamamen karşı olduğumuzu Türk kamuoyuna saygılarımızla duyururuz''. 
     Rektör ve öğretim üyeleri, Atatürk Anıtı önüne kadar olan yürüyüş sırasında, ''Türkiye laiktir, laik kalacak'' şeklinde slogan attılar. 
     Yürüyüşe, CHP Sivas Milletvekili Prof. Dr. Nurettin Sözen, CHP İstanbul Milletvekili Ahmet Güryüz Ketenci, eski Devlet Bakanı Masum Türker de katıldı. 
     
     ÖĞRENCİLERDEN PROTESTO 

     Öte yandan, Rektör ve öğretim üyelerinin Atatürk Anıtı önüne geldiği sırada, bir grup üniversite öğrencisi de hem rektörleri, hem hükümeti protesto etti. 
     Üzerinde ''Ne AKP, ne YÖK, üniversiteler bizimdir'' yazılı bir döviz taşıyan öğrenciler, ''Ne takke ne postal, üniversiteler bizimdir'' şeklinde sloganlar attı. 
     Üniversitede söz hakkı tanınmadığı ve soruşturmalara maruz bırakıldıkları gerekçesiyle ağızlarına siyah bantlar takan gruptakiler, YÖK Yasası'nın geri çekilmesini istediler. 

     
</TEXT>
</DOC>
