<DOC>
<DOCNO> 221860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur15.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi olaylarının 9.yıldönümünde Öcalan lehine sloganlar 
</HEADLINE>
<TEXT>

     Gaziosmanpaşa'nın Gazi Mahallesi'nde 17 kişinin ölümüyle sonuçlanan olayların 9. yılı nedeniyle düzenlenen anma etkinliklerine katılan gruplardan bazıları, yasadışı örgütler ve terör örgütü elebaşı lehine slogan attı. 
     İsmetpaşa Caddesi üzerinde, ellerinde pankart ve ölenlerin resimleriyle toplanan gruplar, sloganlar atarak Gazi Mahallesi'ndeki mezarlığa kadar yürüdü. 
     Olaylarda ölenlerden bazılarının mezarlarına çiçek bırakılmasının ardından, saygı duruşunda bulunuldu. Burada yapılan açıklamada, 9 yıl önce meydana gelen olaylar sırasında emniyet güçlerinin tutumu protesto edildi. 
     Daha sonra İsmetpaşa Caddesi'ne gelen gruplardan bazıları, yasadışı örgüt simgesi olan bez parçaları açtı. 
     Yürüyüş sırasında, bazı gruplarca 2 ayrı yasadışı örgüt adına slogan atıldı. Küçük bir grup da terör örgütü elebaşı lehine slogan attı. 
     Grupları panzer destekli olarak takip eden emniyet birimleri ile cadde üzerinde yine panzer destekli konuşlandırılan polis, herhangi bir müdahalede bulunmadı. 
     Yürüyüş kortejinde görev yapan bazı kişiler de gruplara dağılmaları yönünde uyarıda bulundu. Pankart ve ellerindeki bezleri toplayan gruplar, ara sokaklara girerek dağıldı. 
     Daha sonra, yoğun olarak Gazi Polis Merkezi önünde bulunan çevik kuvvet ekiplerinin yanı sıra her birimden takviye edilen emniyet güçleri de Gazi Mahallesi'nden ayrıldı. 
     Bu arada, sabah saatlerinden itibaren, Gazi Mahallesi'ne gelen yollarda tertibat alan polisin, araçları ve buraya gelen kişileri kontrolden geçirdikten sonra mahalleye girişine izin verdiği görüldü. 
     
</TEXT>
</DOC>
