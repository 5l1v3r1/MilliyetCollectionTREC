<DOC>
<DOCNO> 202769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sonspo10.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo'nun gözdeleri Fatih, Tuncay ve Ergün... 
</HEADLINE>
<TEXT>

     Beşiktaş'ın Brezilyalı futbolcusu Ronaldo Guiaro, Türkiye'de en çok Trabzonsporlu Fatih Tekke, Fenerbahçeli Tuncay Şanlı ve Galatasaraylı Ergün Penbe'yi beğendiğini söyledi. 
     Kalyon Otel'de yapılan ''11 Altın Adam'' yarışması jüri toplantısına katılan Ronaldo, basın mensuplarının, ''Türkiye'de Beşiktaş'ın dışındaki takımlarda en çok beğendiğin futbolcular kim'' sorusuna, ''Trabzonsporlu Fatih çok iyi bir oyuncu. Ayrıca Fenerbahçeli Tuncay ve Galatasaraylı Ergün de benim en beğendiğim futbolcular'' yanıtını verdi. 
     Fenerbahçe'nin transfer etmeyi düşündüğü Brezilyalı Alex'le ilgili bir soruya Ronaldo, ''Çok iyi bir futbolcu. Türkiye'ye adapte olursa, çok başarılı olacağına inanıyorum'' dedi. 
     Yarışmada ekim ayının altın adamı seçilen ve ödülünü alan Ronaldo, ''Bu Türkiye'de aldığım 4. ödül oldu. Herkese teşekkür ediyorum. Ayrıca başkanım Serdar Bilgili'ye de 3 yıl daha Beşiktaş'ta kalmamı sağladığı için teşekkür ediyorum. Ligde 78 kez Beşiktaş forması giyerek rekor kırdım, umarım 200. kez de bu formayı giyerim'' diye konuştu. 
     
     ARZUMAN ''ELEŞTİRİLERE AÇIĞIZ'' 

     Aynı yarışmada ekim ayının altın hakemi seçilen ve ödülünü alan FIFA kokartlı hakem İsmet Arzuman da eleştirilere açık olduklarını söyledi. 
     Arzuman, bir gazetecinin, ''Eski hakemler medyatik oldu ve sizlere değişik üsluplarla eleştiriler oluyor. Bunlardan etkileniyor musunuz'' sorusuna, ''Eleştirilerin olması normal. Kendimizi geliştirecek, bir şeyler verecek her türlü eleştiriye açığız'' diye yanıt verdi. 
     Hakemler olarak ne kadar az gündemde kalırlarsa kendileri için o kadar iyi olacağını düşündüklerini anlatan Arzuman, uluslararası arenada önemli maçlar yönetememeleri ile ilgili de ''Bu bizim performansımıza bağlı. Elimizden geleni yapmaya çalışıyoruz'' dedi. 
     
</TEXT>
</DOC>
