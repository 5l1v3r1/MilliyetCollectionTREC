<DOC>
<DOCNO> 210243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/ekonomi/aeko.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım ve özelleştirme yılı 
</HEADLINE>
<TEXT>

   2004'ü olumlu beklentiler nedeniyle çift artılı yıl olarak adlandıran Sabancı Holding yenileme yatırımları ve özelleştirmelerde toplam 1 milyar euroluk yatırım planlıyor 
      EKONOMİ SERVİSİ 
   
   Sabancı Holding 2004'e 1 milyar euroluk yatırım hedefiyle girdi. Sabancı Holding Yönetim Kurulu Başkanı Sakıp Sabancı, CEO Celal Metin ile birlikte 2003 faaliyetleri ve 2004 hedeflerini açıkladığı basın toplantısında, 2004'te bütün fabrikalarda 500 milyon euro tevsii yatırım yapılacağını belirtti. 
   Sabancı, holdingde ilk kez düzenlenen bilgilendirme toplantısında, "Hangi koşul varsa da yola devam, yatırıma devam" dedi. Celal Metin de "500 milyon euro içine özelleştirmeler de eklenirse 1 milyar euronun üzerinde bir yatırım rakamı çıkabilir. Türk Telekom ve Milli Piyango'da kesin kararlıyız" dedi. 
   
   Koç ile işbirliği artacak 
   Telekom ihalesine Koç Holding'le birlikte gireceklerini ve ayrıca bir yabancı ortak üzerinde çalıştıklarını belirten Metin, "Koç Grubu'yla başka konularda da ortaklıklara da gidebiliriz" dedi. Metin, Milli Piyango özelleştirmesine de bir ortakla girmek istediklerini ve bu konudaki önceliklerinin bir yerli şirket olduğunu söyledi. Tekel ihalesine girmemelerinin nedeninin rekabet düzenlemeleri olduğunu da kaydeden Metin, "Bir şeylerin değişmesi lazım. Parçalanıp satılsaydı, biz hangi parçayı istediğimizi gayet iyi biliyoruz" dedi. Metin, Tüpraş ihalesi için de "Pazartesi sabahına kadar dünyanın vaktini ve zamanını harcadık. Tüpraş'a diğer taraftaki gelişmelerden dolayı girmedik" dedi. 
   Çanakkale'de rüzg r enerjisiyle ilgili bir yatırım düşündüklerini, doğalgazda da ihalelerle ilgileneceklerini kaydeden Metin, "Doğalgazın gerek şehirlerde, gerekse Çukurova'ya dağıtımında Sabancı'nın olmamasını bekleyemeyiz" dedi. Enerji ve kimyada büyük rakamlı yatırımların olacağını belirten Metin, "Bunların bir kısmı yeni tesis, bir kısmı başka bir tesisin satın alınmasıdır" diye konuştu. Metin, grubun çalışan sayısının 2004'te 40 bin kişiye ulaşacağını ve bin 200 yeni istihdam olacağını bildirdi. 
   
   'Bırakmak için daha var'    Sakıp Sabancı, holding yönetimini bırakmak için önünde birkaç yılı daha olduğunu söyledi. Sabancı, CNBC - e'nin sorularını yanıtlarken, "Rahmi Bey Koç benden üç - dört yaş büyüktür. Demek ki benim de önümde birkaç yıl daha var" dedi. Sabancı, "Yabancı sermaye gelirse Akbank'ta da ortaklık düşünür müsünüz " sorusunu ise şöyle yanıtladı "Kesinlikle evet. Hedeflerimiz var. Buna ulaşmak için gereken neyse onu yapacağız. Akbank büyük, başarılı. Eğer yabancı sermaye geldiğinde bizim durumumuz daha iyi olacaksa, ki buna inanıyoruz, biz yabancı ortaklığa varız. Diğer sektörlerdeki ortaklıkları bankacılığa da taşıyabiliriz." 
   
   Gıdada 5 şirket alacak    Celal Metin, "Gıda sektöründe aktif olarak görüştüğümüz 5 ayrı şirketin alınması mümkün. Bunların bir kısmı mevcut olduğumuz, bir kısmı da olmadığımız alanlarda" diye konuştu. Markalara yatırıma devam edeceklerini belirten Metin, "Kaybolmuş markalar, kaybolan değerlere yatırım yapmalı ve bu tatları yeniden hatırlamalı" dedi. Metin, Suriye'de 70 bin tonluk bir yağ fabrikası kuracaklarını da açıkladı. 
   
   'Olmak ya da olmamak'    Çin'in kocaman bir vaka olduğunu belirten Sabancı "Fabrikalarımız üretim araçlarımız tehdit altında. Bu meseleye karşı daha hassas olmamız gerekiyor" dedi. Celal Metin de Çin'i ayrıntılı olarak incelediklerini belirtirken, grubun 2003'te uygulamaya koyduğu 2005'e kadar maliyetleri yüzde 30 azaltmayı hedefleyen 3005 programını 'to be or not to be' olmak ya da olmamak meselesi olarak tarif etti. 
   
   Ekonomi kurban olmasın    Sabancı, "Seçimler gündeme gelince ne komediler... Bunun tepesinde ekonomik kurallar denize atılmış, onun için faturalar verilmiş. Artık ders almamız lazım. Ekonomi önemlidir, oy hesabı yapılırken kurban vermeyelim" dedi. Sabancı asgari ücretle ilgili bir soru üzerine de "Vergilerle, düzenlemelerle beraber asgari ücretin daha aşağıya değil, daha yukarı gitmesi gerekir" diye konuştu. 
   
   Sabancı'nın KKTC rüyası    Gazetecilerin Kıbrıs'la ilgili sorusu üzerine 'rüyasından' bahseden Sabancı, "Başbakanımız 25 Ocak'ta Amerika'da olacak. Orda konuşmaların bir yerinde AB'ye girmemiz için ABD yanımızda. AB'ye senin bu tavrını vermen yetmiyor. Kıbrıs'ta iki topluluk var, bu ikisini de kabul etse. ABD KKTC'yi tanısa, dünyanın gidişatı, bölgeler ne kadar ileriye gidebilir. Bazı şeyler rüyada görülebilir" dedi. 
   
   
</TEXT>
</DOC>
