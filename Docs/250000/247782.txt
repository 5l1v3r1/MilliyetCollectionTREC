<DOC>
<DOCNO> 247782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko46.html </URL>
<DATE> 2004/06/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Başesgioğlu Sosyal Güvenlik Reformu'nu sonbaharda Meclis'e sunacağız 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Sosyal Güvenlik Reformu üzerinde komisyon çalışmalarının aşağı yukarı son noktaya geldiğini belirterek, ''Planlamalarımıza göre 2004 Ekim veya Kasım aylarında bu hazırlıklarımızı parlamentoya sunmayı hedefliyoruz'' dedi. 
     Türkiye Masası Şefi Rıza Moghadam başkanlığındaki IMF Heyeti, Çalışma ve Sosyal Güvenlik Bakanı Murat Başesgioğlu'nu makamında ziyaret ederek yaklaşık iki saat süren bir görüşme gerçekleştirdi. 
     Görüşmenin başında basın mensuplarının yalnızca görüntü almasına izin verildi. Daha sonra görüşme gazetecilere kapatıldı. 
     Görüşmeden sonra bir açıklama yapan Bakan Başesgioğlu, bakanlık olarak şu ana kadar yaptıkları çalışmalar hakkında IMF heyetine bilgi aktardıklarını söyledi. 
     Sosyal Güvenlik Reformu üzerinde de bilgi verdiklerini anlatan Bakan Başesgioğlu, bu reform paketi üzerinde uzun zamandan beri çalıştıklarını belirterek. şunları kaydetti 
     ''Sadece biz değil. Diğer bakanlıklarda bu çalışmaya iştirak ettiler. Şu anda geldiğimiz nokta itibariyle Sosyal Güvenlik Reformu'nun 4 temel ayağı var. Bunlardan birincisi ''Birleştirmiş Emeklilik Sistemi'' dediğimiz, şu anda çok dağınık yapıda olan sosyal güvenlik kuruluşlarımızı birleştirmek ve bunlar arasındaki norm ve standart farklılığını gidererek olabildiğince tek bir emeklilik sistemine geçmeyi amaçlıyoruz. İkincisi ''Genel Sağlık Sigortası uygulaması''dır. Sosyal Güvenlik Reformumuzun ana bileşenlerinden birisi bütün nüfusu kapsayacak ve prim ödeme gücü olan vatandaşlarımızın primini ödediği, yoksulluk sınırı altında kalan arkadaşlarımızın da devlet tarafından ödendiği bir ''Genel Sağlık Sigortası Sistemi''ne geçmek için hazırlıklarımızı tamamlamak üzereyiz. 
     Hazırlanacak bir temel teminat paketi çerçevesi içerisinde Genel Sağlık Sigortası, sağlık kuruluşu ayırımı yapmadan, yani devlet, SSK, üniversite, özel hastane ayırımı yapmadan bütün vatandaşlarımızın sağlık hizmetlerine eşit bir şekilde ulaşabilecekleri bir sağlık sigortacılığını Türkiye mevzuatına getirmek istiyoruz.'' Sosyal Güvenlik Reformu'nun 3. önemli ayağının ise bir Sosyal Yardım ve Sosyal Hizmet Kurumu'nun oluşturulması olduğunu belirten Başesgioğlu, şu anda değişik bakanlıkların bünyesinde verilmekte olan sosyal güvenlik hizmetlerini olabildiğince tek çatı altında birleştirip bu hizmetin daha derli toplu, daha verimli bir şekilde verilmesini amaçlayan yeni bir kurumsal yapıyı öngördüklerini bildirdi. 
     Söz konusu reformun 4. önemli ayağının ise bütün bu üç ana temel fonksiyona hizmet verecek bir kurumsal yapıyı oluşturmak olduğunu belirten Başesgioğlu, özellikle teknik altyapı sağlayarak, provizyon sistemi kurarak, elektronik ortamda vatandaşların sosyal güvenlik hizmeti alabilmelerine imkan sağlayacak bir kurumsal yapı gerçekleştirmeyi istediklerini vurguladı. 
     
     EKİM-KASIM AYLARINDA PARLAMENTOYA SUNULACAK 
     Sosyal Güvenlik Reformu konusunda şu anda hem kendi bakanlığının hem diğer bakanlıkların iştirak ettiği komisyon çalışmalarının aşağı yukarı son noktasına geldiğini belirten Başesgioğlu, ''Planlamamıza göre 2004 Ekim veya Kasım aylarında bu hazırlıklarımızı parlamentoya sunmayı hedefliyoruz'' dedi. Başesgioğlu, şöyle devam etti 
     ''Tabi bu arada yaz döneminde hazırlamış olduğumuz bu tasarı taslaklarının tartışılmasını istiyoruz. Sendikalarımızla, konfederasyonlarımızla, sosyal taraflarla, bu Sosyal Güvenlik Reformunu tartışmak istiyoruz. Onların katkılarını almak istiyoruz. Çünkü bu reform aşağı yukarı bütün nüfusumuzu ilgilendirecek kapsamda çok geniş bir reform olacağı için sosyal taraflarında bu sürece katkıları son derece önemlidir. Bütün bunları ve geldiğimiz noktayı IMF heyeti ile birlikte değerlendirdik. Şu herkesin kabul ettiği bir gerçek. Eğer sosyal güvenlik sistemimize bir disiplin getirmezsek her yıl bütçe üzerindeki ya da sosyal güvenlik açıklarının GSMH'ya oranı daha fazla olacak. Şu anda yüzde 4.5 nispetinde seyreden sosyal sistemimizin bütçe üzerindeki açığı önümüzdeki yıllarda daha büyük rakamlara ulaşacaktır. Bu da hem bütçe üzerinde daha büyük bir yük oluşturacak hem de makro ekonomik dengelerin sürdürülmesi açısından büyük bir risk teşkil edecektir.'' Bu yüzden şimdiden önlem alma durumunda olduklarını anlatan Başesgioğlu, böylece önümüzdeki yıllarda hem sosyal güvenlik sisteminin sürdürülebilir olmasını sağlayacaklarını hem de bütçe üzerinde fazla yük konulmamış olunacağını kaydetti. 
     
</TEXT>
</DOC>
