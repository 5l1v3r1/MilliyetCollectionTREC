<DOC>
<DOCNO> 224309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/dunya/adun.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
2. asparagas vakası 
</HEADLINE>
<TEXT>

   ABD, New York Times muhabiri Blair'in yalan haberlerinin ardından şimdi de en çok satan gazete USA Today'in "yıldız" muhabiri Jack Kelley'nin asparagaslarını konuşuyor 
      DIŞ HABERLER SERVİSİ 

   
   ABD'nin en çok satan gazetesi USA Today'in "yıldız" muhabiri Jack Kelley'nin, meslek hayatı boyunca çok sayıda yalan haber yazdığı ortaya çıktı. USA Today'in, geçtiğimiz yıl muhabirden şüphelenerek başlattığı geniş çaplı araştırma, 5 kez prestijli Pulitzer ödülüne aday gösterilen, 36 ülkenin devlet başkanıyla özel röportajlar yapan, ABD'nin en ünlü muhabirlerinden sayılan Kelley'nin, gitmediği yerlerden haber geçtiğini, haberlerini ilginç kılmak için olayları çarpıttığını ortaya çıkardı. Olay, Amerikan basın tarihine, New York Times muhabiri Jayson Blair'in yalan haberlerinin ortaya çıkarılmasının ardından, son bir yıl içindeki ikinci asparagas skandalı olarak geçti. 
   USA Today yöneticileri, 21 yıllık muhabirleri Kelley'nin haberlerini incelemek üzere beş muhabir ve bir editörden oluşan ekip kurdu. Kelley'nin 1993-2003 arasında gazetede yayımlattığı 720 haber incelenerek, şu uydurma haberler tespit edildi 
   Kelley, 2002'de Küba'dan yazdığı bir haberde, bir tekneyle ABD'ye kaçmaya çalışan 6 kişinin denizde boğulduğunu anlatmıştı. Boğulanlar arasındaki bir kadının fotoğrafı da, haberle birlikte yayımlanmıştı. Araştırma sonucu, fotoğrafı yayımlanan Kübalı kadının sağ olduğu, bir yıl önce Küba'dan ABD'ye kaçtığı ortaya çıktı. 
   Kelley, 2001'de Kudüs'te bir intihar saldırısına bizzat tanık olduğunu, saldırıda 3 kişinin kafasının koptuğunu, hatta kopuk kafalarda gözlerin kırpıştığını gördüğünü yazmıştı. Kelley'nin olay yerinde olmadığı, o saldırıda kimsenin kafasının kopmadığı anlaşıldı. 
   lKelley'nin, 1997'de Mısır'da kendi iddasına göre, "teröristlerle bir gece geçirdiği sırada" yaptığı röportajın da yalan olduğu tespit edildi. 
   Geçen yıl Usame bin Ladin'i yakalamak amacıyla Afganistan'da düzenlenen bir operasyonu ayrıntılarıyla anlatan Kelley'nin böyle bir operasyona katılmadığı ortaya çıktı. 
   Kelley'in, Çeçenistan'dan geçtiği haberleri bu bölgeye gitmeden yazdığı anlaşıldı. 
   2 milyon tirajlı USA Today, başyazısında, okuyucularından özür diledi. 43 yaşındaki Kelley, hakkındaki yalancılık iddialarının ilk ortaya çıktığı 2003 Ocak'ta istifaya zorlanmıştı. 
   
   New York Times'ı rezil etmişti 
   ABD'nin en saygın gazetelerinden New York Times'ın muhabiri Jayson Blair'in de gazetedeki 4 yıllık kariyeri boyunca onlarca asparagas haber yaptığı geçtiğimiz yıl ortaya çıkmış, skandal sonucu, Blair'in yanı sıra iki üst düzey editör de istifa etmek zorunda kalmıştı. Jayson Blair, geçtiğimiz haftalarda, "asparagas maceralarını" anlattığı "Burning Down My Master's House" Efendimin Evini Yakmak adlı bir kitap yayımladı. 
   
   
   
</TEXT>
</DOC>
