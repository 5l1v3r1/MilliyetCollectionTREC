<DOC>
<DOCNO> 249717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur07.html </URL>
<DATE> 2004/06/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
RTÜK ve Reklam Kurulu'ndan "reklam ihlallerine" karşı işbirliği... 
</HEADLINE>
<TEXT>

     Radyo ve Televizyon Üst Kurulu, son günlerde izleyicilerin büyük tepkisine neden olan reklam ihlalleri konusunda Sanayi ve Ticaret Bakanlığı bünyesindeki Reklam Kurulu'yla işbirliği yapacak. 
     A.A muhabirinin sorularını yanıtlayan RTÜK Başkanvekili Zakir Avşar, reklamların RTÜK'ün yanı sıra Reklam Kurulu tarafından da denetlendiğini söyledi. Reklam Kurulu'nun reklamları daha çok içerik itibarıyla denetime tabi tuttuğunu ifade eden Avşar, Reklam Kurulu'nun bunun için alt komisyon ve ihtisas komisyonları oluşturma imkanı bulunduğunu kaydetti. Avşar, Reklam Kurulu'nun, müeyyidelerini RTÜK gibi yayınlayan kuruluşlara değil reklamın içeriğini belirleyenlere uyguladığını vurguladı. 
     Reklamların içerikleri nedeniyle her zaman yayın kuruluşuna müeyyide uygulamanın adil olmadığını savunan Avşar, ''İçerikle ilgili konularda sadece yayın kuruluşunu hedef alarak müeyyide uygulamak doğru olmaz. Elbette çok öne çıkmış bir durum varsa yayın kuruluşu bu reklamı yayınlamamalıdır ama içerik konusunda asıl reklamı üretenlerin ve reklam verenlerin dikkatli olması gerekir'' dedi. 
     Bu konularda Reklam Kurulu ile işbirliği yapacaklarını anlatan Avşar, bunun için bir protokol hazırlandığını, gelecek günlerde bu protokolün imzalanacağını bildirdi. Avşar, işbirliği kapsamında her iki kurulun aldıkları kararları birbirlerine göndereceğini, uzmanların bir araya geleceğini ve her iki kurulun gündemlerine gelen konularda görüş alışverişinde bulunacaklarını söyledi. 
     Avşar, daha önce de reklamı yayınlayan kuruluştan çok reklam vereni ve reklamcıyı ilgilendiren bazı dosyaları, doğrudan onları ilgilendirdiği için Reklam Kurulu'na gönderdiklerini sözlerine ekledi. 
     
</TEXT>
</DOC>
