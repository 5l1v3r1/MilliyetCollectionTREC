<DOC>
<DOCNO> 230968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko40.html </URL>
<DATE> 2004/04/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Unakıtan Tüpraş'ta ödemelerde bir gecikme olacağını sanmıyorum 
</HEADLINE>
<TEXT>

     Maliye Bakanı Kemal Unakıtan, TÜPRAŞ özelleştirmesinde ödemelerde bir gecikme olacağını tahmin etmediğini bildirdi. 
     Unakıtan, ''enflasyon muhasebesinde kayıtdışı ekonomi'' konulu panelin ardından gazetecilerin TÜPRAŞ özelleştirmesine ilişkin sorularını yanıtladı. 
     Ödemelerde 18 Nisan'ın son gün olduğu anımsatılarak, ''18 Nisan'dan sonraya bir süre tanıma olabilir mi '' sorusunu, şöyle yanıtladı 
     ''Eğer Özelleştirme İdaresi teknik yönde bir zorunluluk hissederse yapılabilir. Ama Özelleştirme İdaresi'nin bunu kabul etmesi lazım. Çünkü devrettiğimiz yer bakkal dükkanı değil, koskoca TÜPRAŞ. Dolayısıyla teknik olarak arkadaşların bazı sıkıntıları olabilir, olmayabilir de bilemiyorum. Özelleştirme İdaresi'nin durumuna bağlı.'' Kemal Unakıtan, ödemelere ilişkin bir soruyu da, ''Tüpraş'ta ödemelerde bir gecikme olacağını tahmin etmiyorum. Devir süresi içinde belki teknik olarak biraz uzama olabilirse belki o olabilir'' dedi. 
     Bakan Unakıtan, konuya ilişkin şirketten herhangi bir talep gelip gelmediğinin sorulması üzerine de, şu ana kadar böyle bir talep gelmediğini belirtti. 
     
</TEXT>
</DOC>
