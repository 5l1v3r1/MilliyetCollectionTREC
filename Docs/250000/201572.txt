<DOC>
<DOCNO> 201572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun32.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de seçimler... Mitingler sona eriyor... Nasıl oy verilecek 
</HEADLINE>
<TEXT>

     KKTC'de pazar günü yapılacak olan tarihi seçimlere geri sayım sürerken, önceki gece Lefkoşa'da birbirine 100 metre mesafedeki Atatürk ve İnönü meydanları, rakip partilerin mitingine sahne oldu. 
     İktidarın büyük ortağı Ulusal Birlik Partisi'nin UBP Atatürk Meydanı'nda düzenlediği mitingde, Başbakan Derviş Eroğlu, Annan Planı'nın hayata geçirilmesi halinde, Kıbrıs Türkleri'nin Beşparmak Dağları'nda yaşayacağını söyledi. Mitingde, Özcan Deniz konser verdi. 
     Muhalefetteki Cumhuriyetçi Türk Partisi - Birleşik Güçler CTP-BG lideri Mehmet Ali Talat da, partisinin İnönü Meydanı'ndaki mitinginde, "Denktaş Bey, bu seçimi kazansak da görevi bize vermeyecekmiş. Hadi bakalım Denktaş... Biz yetkiyi Denktaş'tan değil, sizden alıyoruz" diye konuştu. Reuters haber ajansı, CTP mitingine 20 bin, UBP mitingine ise yaklaşık beş bin kişinin katıldığını duyurdu. 
     Cumhuriyetçi Türk Partisi CTP ve Ulusal Birlik Partisi'ne UBP dün gece ev sahipliği yapan Atatürk ve İnönü meydanları, bu akşam da aynı partileri ağırlayacak. 
     Devlet Bakanı ve Başbakan Yardımcısı Serdar Denktaş'ın genel başkanlığını yaptığı Demokrat Parti DP Atatürk, Mustafa Akıncı liderliğindeki Barış ve Demokrasi Hareketi BDH de İnönü Meydanı'nda miting düzenleyecekler. Ali Erel başkanlığındaki Çözüm ve AB Partisi'nin mitingi de Atatürk Kapalı Spor Salonu'nda, sanatçılar Teoman ve Ebru Yaşar'ın konserleriyle yapılacak. 
     Ulusal Birlik Partisi, bu akşamki final mitingini Güzelyurt'ta, CTP ise Gazimağusa'da düzenleyecek. 
     
     PROPAGANDA DÖNEMİ YARIN 18.00'DE SONA ERİYOR 

     Son mitinglerin bu akşam yapılmasının ardından yarın saat 18.00'de propaganda dönemi sona ererek, seçim yasakları başlayacak. Seçim yasakları Pazar günü de oy verme süresince geçerli olacak. 
     Seçim yasakları uyarınca Pazar günü saat 19.00'a kadar radyo, televizyon ve her türlü yayın organı seçimlerle ilgili haber, tahmin ve yorum yapamayacak. 
     Yüksek Seçim Kurulu'nun bugün yayınladığı duyuruya göre, yasaklar çerçevesinde oy verme günü ayrıca alkollü içki satılamayacak ve içilemeyecek. Bütün eğlence yerleri oy verme süresince kapalı olacak, lokantalar sadece yemek verebilecek. Emniyet güçleri dışında hiç kimse silah taşıyamayacak. 
     
     OY VERME 08.00'DE BAŞLAYACAK 

     KKTC genelinde oy verme işlemi 14 Aralık Pazar günü saat 08.00'de başlayacak ve 18.00'e kadar devam edecek. 
     Kayıtlı 141 bin 832 seçmen, ülke genelinde kurulacak toplam 554 sandıkta yeni milletvekillerini belirleyecek. Sandıklarda ve ilçe seçim kurullarında yaklaşık 1850 kişi görev yapacak. 
     Edinilen bilgiye göre, KKTC Cumhurbaşkanı Rauf Denktaş, oyunu Pazar sabahı 09.30-10.00 saatleri arasında Lefkoşa Mahkeme binasında kurulacak olan 122 sayılı sandıkta kullanacak. 
     
     OYLAR NASIL KULLANILACAK 

     Seçim ve Halkoylaması Yasası uyarınca, seçmenin sandık başında mühür, mühür tercih ve karma oy olmak üzere 3 ayrı yöntemle oyunu kullanma olanağı var. 
     Sadece mühür vurulması durumunda başka herhangi bir işleme gerek yok. 
     Hem mühür, hem tercih halinde ise tercihlerin mühür vurulan partinin listesinden yapılması zorunlu. Tercihler de o ilçenin çıkaracağı milletvekili sayısının yarısı kadar olmak zorunda. 
     Seçim ve Halkoylaması Yasası uyarınca seçmen, o ilçenin çıkaracağı milletvekili sayısının yarısı kadar tercih yapabiliyor. Milletvekili sayısının yarısı belirlenirken de kesirler dikkate alınmıyor. 
     İlçelerin çıkaracağı milletvekili sayısı ile buna bağlı olarak yapılabilecek tercih sayısı şöyle 
     16 milletvekili çıkaracak olan Lefkoşa'da tercih sayısı 8. 
     13 milletvekili çıkaracak Mağusa'da seçmen 6 tercih yapabilecek. 
     9 milletvekili çıkaracak Girne'de tercih sayısı 4. 
     7 milletvekili çıkaracak Güzelyurt'ta seçmen 3 tercih yapabilecek. 
     5 milletvekili çıkaracak İskele'de ise tercih sayısı 2. 
     Sandık başındaki seçmen için üçüncü yöntem ise karma oy. 
     KKTC seçim sistemi uyarınca seçmen, farklı parti listelerinden ve bağımsız adaylar arasından tercih yaparak karma oy da kullanabiliyor. Ancak bu karma oyun geçerli olması için herhangi bir partiye mühür vurulmaması gerekiyor. 
     Karma oy kullanan seçmen, o ilçenin çıkaracağı milletvekili sayısının en az yarısı kadar adaya tercih yapmak zorunda. Bu rakamın altında kalan oylar geçersiz sayılıyor. 
     Bu durumda karma oy kullanan seçmen Lefkoşa'da en az 8, en fazla 16 Mağusa'da en az 6, en fazla 13 Girne'de en az 4, en fazla 9 Güzelyurt'ta en az 3, en fazla 7 ve İskele'de de en az 2, en fazla 5 tercih yapmak zorunda. 
     
     PARTİLERİN OYLARI NASIL HESAPLANIYOR 

     Bir partiye vurulan mühür, o partiye bölge milletvekili sayısı kadar oy getiriyor. Mühüre ek olarak aynı partiden yapılan tercihler ise sadece parti içi avantaj sağlıyor, ilgili partiye diğer partilere göre ek veya daha az avantaj sağlamıyor. 
     Karma oydan bir partiye gelen oy sayısı, adaylara verilen tercih sayısı kadar. 
     Örneğin, 16 milletvekili çıkaracak Lefkoşa'da X partiye vurulan mühür, o partinin hanesine 16 oy olarak yazılıyor. Aynı partiye karma oydan gelen 3 tercih de 3 oy olarak kaydediliyor. 
     Yüzde 5 baraj bulunan KKTC'de, partilerin aldıkları oy sayısı bu yöntemle belirlendikten sonra, aldıkları oy oranına göre çıkaracakları milletvekili sayısı belirlenecek. 
     Cumhuriyet Meclisi'ndeki 50 sandalyenin yeni sahipleri ile yeni hükümeti belirleyecek 14 Aralık milletvekilliği seçimlerine, 7 siyasi parti 350 adayla katılıyor. Soner Engin'in dün çekilmesiyle 2 aday da bağımsız olarak seçimlerde milletvekilliğine talip. 
     

     
</TEXT>
</DOC>
