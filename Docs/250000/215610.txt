<DOC>
<DOCNO> 215610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/siyaset/siy03.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri'nden 'polis yakalama' genelgesi 
</HEADLINE>
<TEXT>

   Bakan Aksu, 'bir öğrenciyi işkenceyle öldürmekten' yargılanan, ancak bulunamayan emekli polis Dedeoğlu ve benzerlerinin yakalanarak mahkemeye çıkarılması için genelge yayımladı 
      ANKARA Milliyet 

   
   İçişleri Bakanı Abdülkadir Aksu, üniversite öğrencisi Birtan Altınbaş'ı işkenceyle öldürdüğü gerekçesiyle yargılanan, ancak polisin ulaşamadığı gerekçesiyle mahkemeye çıkarılamayan, bu nedenle yargılandığı davanın zamanaşımına girme tehlikesi olan emekli polis İbrahim Dedeoğlu ve varsa benzerlerinin yakalanıp mahkemeye çıkarılması için genelge yayımladı. 
   Aksu, valiliklere ve polis merkezlerine gönderdiği "Duruşmalara katılım ve yakalama" genelgesinde, "Mahkemeye çıkarılmaları gerekirken çıkarılamayan emniyet mensupları, Emniyet Teşkilatı'nın üstün hizmet anlayışı ve başarısını gölgelemektedir" dedi. 
   Aksu, şunları kaydetti "2000 yılında da aynı konu hakkında 3 genelge yayımlandı. Ancak gerekli duyarlılığın gösterilmediği anlaşılmaktadır. Sanık veya tanık sıfatıyla ifadesine başvurulmak üzere mahkemeye çağrılan emniyet mensuplarının, davetiyeye icabet etmelerinin sağlanması, hüküm giyenlerin yakalanarak adli mercilere teslim edilmesi ve bu kapsamda hakkında işlem yapılan ve emekli olan personelin ikamet ettiği en son adresin, Emekli Sandığı'ndan temin edilerek, gereğinin yapılması." 
   
   Babasının oğlundan güldüren savunma    İşkenceden yargılanan emekli polis İbrahim Dedeoğlu'nun polis oğlu Murat Dedeoğlu'nun da bir öğrenciye işkence yaptığı gerekçesiyle yargılanmasına Ankara 21. Asliye Ceza Mahkemesi'nde devam edildi. Dedeoğlu, olay günü görevden uzaklaştırılmış olduğunu belirtti. Ancak, emniyetin işkenceyle ilgili soruşturmasında, olay günü görev yapan polisler arasında sayılan Dedeoğlu'nun, ilk duruşmalarda "Gözaltına aldığımız müştekiyi sorguladık" dediği anlaşıldı. 
   
   
   
</TEXT>
</DOC>
