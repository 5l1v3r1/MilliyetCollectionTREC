<DOC>
<DOCNO> 246183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun18.html </URL>
<DATE> 2004/06/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Radikal dincilere karşı Avrupa çapında operasyon 
</HEADLINE>
<TEXT>

     İtalyan polis kaynaklarına göre radikal dinci örgütlere yönelik Avrupa çapında operasyonlar başlatıldı. 
     Avrupa çapında radikal dinci örgütlere karşı yürütülen operasyonlar Fransa, İspanya, Belçika ve İtalya’da eş zamanlı olarak yapıldı. 
     İtalyan medyası, gözaltına alınan kişilerden birinin 'Mısırlı Muhammed' lakabıyla tanındığını duyurdu. Bu kişinin Milano'da yakalandığı belirtildi. 
     İtalyan basınına göre söz konusu kişi, 11 martta 191 kişinin ölümüyle sonuçlanan saldırıların planlanmasında kilit rol oynadı. Zanlı, üç aydır takipteydi. Basında yer alan haberlere göre 'Mısırlı Muhammed' Faslılardan oluşan bir terör hücresinin lideri. 
     
     Belçika'da 15 kişi tutuklandı 

     Belçika Federal Savcılığı, aşırı dinci örgütlere karşı yapılan kapsamlı operasyonda 15 kişinin tutuklandığını açıkladı. 
     Federal Savcı Daniel Bernard ve Brüksel Adli Polis Müdürü Glen Audenaert, düzenledikleri basın toplantısında, yakalanan kişilerin Filistinli, Ürdünlü, Faslı ve Mısırlı olduğunu, terör örgütü El Kaide bağlantıları bulunduğunun düşünüldüğünü belirterek, bu kişilerin İspanya'daki 11 Mart saldırılarıyla ilişkileri bulunmadığını bildirdiler. 
     Yakalananların ''Belçika dışındaki bir Avrupa ülkesinde'' eylem hazırlığı içinde olduğunun tespit edildiğini kaydeden Federal Savcılık, operasyonlar ve baskınlar sırasında silah veya patlayıcı madde bulunmadığını, bazı planlar ele geçirildiğini duyurdu. 
     Brüksel ve Anvers'te yapılan operasyonlara 200 polisin ve anti terör timinin katıldığı, çok sayıda kaçak yabancının da sınır dışı edilmek üzere gözaltına alındığı ifade edildi. 
     Yetkililer, bazı aşırı dinci örgütlerin, kültürel etkinlik ve dernek maskesi altında faaliyet gösterdiğini, bunlara karşı artık daha dikkatli davranıldığını belirttiler. 
     İtalyan polisiyle ortak düzenlenen operasyonun başarılı sonuçlandığını ifade eden yetkililer, iletişimde bürokratik engellerin aşıldığını ve kapsamlı bir işbirliği yapıldığını anlattılar. 
     
     İspanya Mısırlı Muhammed’i istiyor 

     Bir İspanyol Adliye yetkilisi, İtalyan polisi tarafından tutuklanan kişinin 11 mart Madrid saldırısıyla bağlantısı olduğunu ve adam hakkında çıkarılmış tutuklama kararı olduğunu söyledi. 
     Bir İspanyol Adliye yetkilisi, İtalya’da gözaltına alınan kişinin Mısırlı Muhammed’ olarak bilinen Rabei Osman Sayed Ahmet olduğu ve zanlının Fas uyruklu olduğunu tahmin ettiklerini söyledi. İspanya mahkemesi, İtalya’nın tutukladığı zanlının iadesini isteyecek. 
     İtalyan Adli kaynaklarına göre, operasyon Avrupa çapında yürütülüyor. Ancak operasyonun kaç ülkede yürütüldüğü açıklanmadı. 
     
     Belçika, İtalya ile eş zamanlı operasyon düzenlediğini açıkladı 

     Belçikalı bir federal savcı, radikal dinci örgütlere karşı İtalya ile birlikte eş zamanlı operasyon düzenlediklerini açıkladı. 
     Federal savcı Eric Van Der Sypt, İtalyan yetkililerle birlikte radikal dincilere karşı operasyon düzenlediklerini söyledi. Savcı olayla ilgili ayrıntı ise vermedi. 
     
     İtalya'da yakalananlar 

     İtalya İçişleri Bakanlığı, İspanya'nın başkenti Madrid'de 11 Mart'taki bombalı saldırılarla ilgili Avrupa genelinde düzenlenen operasyon çerçevesinde yakalananların, El Kaide terör örgütüne yakın bir grubun üyeleri olduğunu bildirdi. 
     İçişleri Bakanı Giuseppe Pisanu, yaptığı açıklamada, operasyonda 3 kişinin yakalandığını söyledi. 
     Pisanu, bu kişilerin yakalanmasının, El Kaide'ye yakın tehlikeli bir grup teröristin engellenmesi açısından büyük önem taşıdığını belirtti. 
     İtalyan polisinin yakaladığı bu kişilerden birinin, Madrid saldırılarının baş mimarı olduğundan şüphelenilen ''Mısırlı Muhammed'' olarak bilinen Rebiy Osman Seyid Ahmed olduğu kaydedilmişti. 

     
</TEXT>
</DOC>
