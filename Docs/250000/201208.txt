<DOC>
<DOCNO> 201208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur03.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye... Dere yatağına yapılan okul çöküyor... 
</HEADLINE>
<TEXT>

     Konya'nın merkez Selçuklu İlçesi'nde zemin etüdü yapılmadan bir dere yatağına inşa edilen ve 2 bin öğrencinin eğitim gördüğü 2 katlı ilköğretim okulunun temeli 5 yılda yaklaşık 20 santimetre çöktü. 
     Bosna-Hersek Mahallesi'nde bulunan Mustafa Necati İlköğretim Okulu Öğrencileri Koruma Derneği Başkanı İsa Şahin, A.A muhabirine, 5 yıl önce hizmete açılan okullarının yıkılma tehlikesiyle karşı karşıya olduğunu ileri sürdü. 
     Yapımı tamamlanarak idareye teslim edilen her okul için istenen ''eğitim yapılabilir'' raporunun bu okul için nasıl verildiğini anlayamadıklarını belirten Şahin, asıl sorunun okul inşaatının, zemin etüdünde olması gereken kriterlerinin belki de en önemli unsuru düşünülmeden dere yatağı üzerine yapılması olduğunu kaydetti. 
     2 bin öğrencinin eğitim gördüğü okulun iç zemininin yaklaşık 20 santimetre çöktüğünü, buna bağlı olarak duvarlarında derin çatlaklar oluştuğunu ifade eden Şahin, şunları kaydetti 
     ''Velilerimiz her sabah çocuklarını okula büyük bir endişeyle gönderiyor. Duvardaki çatlakların yapılacak küçük çaplı onarımla giderilemeyecek durumda olduğunu öğrendik. Hem okul idaresi hem de koruma derneği olarak defalarca sorunun çözülmesi için yetkili makamlara başvurularda bulunduk. Ancak, okuldaki çökme sorununu yerinde görmek için gelenlerden bazıları bu sorun çözülemez , bazıları da sorun halledilecek dedi. Ancak, elimizden başka bir şey gelmediği için bu koşullarda eğitime devam ediyoruz.'' Şahin, tavanın su alması nedeniyle okuldaki tahribatın daha da arttığını, sınıfların bir kısmında ders yapma şartlarının giderek güçleştiğini belirterek, velilerden topladıkları bağışların ise fuel-oil yakıtı kullanılan okulun ısınma masraflarını bile karşılamadığını kaydetti. 
     Şahin, son yağmurlarda oluşan çatlaklar nedeniyle okulun zemin katını su bastığı için burada Halk Eğitim Merkezi kursları için ayrılan sınıfların da kullanılamadığını sözlerine ekledi. 
     
     MİLLİ EĞİTİM MÜDÜRLÜĞÜ İNCELİYOR 
     İl Milli Eğitim Müdürü Mehmet Özer ise okulun Ankara'da gerçekleştirilen ihale sonucunda Milli Eğitim Bakanlığı kanalıyla yaptırıldığını belirtti. 
     Son yağışlarla birlikte okulda yaşanan sorunların bir kez daha gündeme geldiğini anlatan Özer, şunları kaydetti 
     ''Okul idaresinin ilgili yazısı üzerine teknik elemanlarımız okulda yaşanan sorunla ilgili incelemelerini sürdürüyorlar. Okulun dere yatağında olduğu bilgisi bize de ulaştı. Konu, DSİ, Bayındırlık İl Müdürlüğü, Selçuklu Belediyesi ve kendi personelimizin de bulunduğu bir teknik heyet tarafından Konya Valiliği'nde yapılan toplantıda ele alındı. Toplantıdan, heyetin Perşembe günü söz konusu okula giderek yaşanan sorunu yerinde incelemesi kararı çıktı.'' Yapılan ilk çalışmada binayı taşıyan ana kolonlarda herhangi bir hasarın oluşmadığının tespit edildiğini belirten Özer, ''Bu nedenle halen okulun yıkılma tehlikesi bulunmuyor. Okulun dere yatağı üzerinde bulunduğu bir gerçek ancak, zemindeki göçmenin dolgunun yeterince sıkıştırılmamış olmasından kaynaklanabileceğini düşünüyoruz'' diye konuştu. 
     Özer, okulun mevcut durumunun herhangi bir risk içermediğini yalnız, yağmurlarla birlikte eski dere yatağı üzerindeki okula su gelmemesi için bir mühendislik çalışmasına ihtiyaç olduğunu kaydetti. 
     
</TEXT>
</DOC>
