<DOC>
<DOCNO> 243851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonyas05.html </URL>
<DATE> 2004/05/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
En çok sigarayı Fen Fakültesi öğrencileri içiyor .. 
</HEADLINE>
<TEXT>

     Ege Üniversitesi'nde EÜ öğrenim gören öğrenciler arasında yapılan ankette, Mühendislik ve Fen Bilimleri fakültelerinde okuyanlar yüzde 40 oranla sigara içmede birinci sırada yer aldı. 
     EÜ Sağlık Kültür ve Spor Daire Başkanlığı'nda görevli Göğüs Hastalıkları Uzmanı Dr. Canan Telli, anket sonucuna göre, sigara salgınının genç neslin sağlığını tehdit edecek düzeyde artış gösterdiğini belirterek, bu konuda gereken önemlerin en kısa zamanda alınması gerektiğini söyledi. 
     EÜ'de 1. ve 3.sınıf öğrencilerinden bin 449 kişiye anket uygulandığını kaydeden Telli, amaçlarının, öğrencilerin üniversiteye girerken ve üniversite sırasında sigara içme davranışında değişiklik olup olmadığının belirlenmesi olduğunu belirtti. 
     Anket sonuçlarına göre sigarayı ilk deneme yaşının 14.8 olduğunun belirlendiğini ve öğrenciler arasında sigara içme oranının yüzde 35.2 olduğunu bildiren Telli, ''Sigara içen öğrencilerin çoğu yani yüzde 40'ı Mühendislik ve Fen Bilimleri fakültelerinde öğrenim görürken, en az sigara içen öğrenciler, yani yüzde 20'lik dilim, sağlık ve spor ile ilgili bilim dallarında eğitim veren fakültelerin öğrencileri'' dedi. 
     Erkeklerin yüzde 40'ının sigara içtiğini, kadınlarda bu oranın yüzde 27 olduğuna işaret eden Telli, şu bilgileri verdi 
     ''Üniversitenin birinci sınıfında öğrenim gören öğrencilerden yüzde 31'i sigara içerken, üçüncü sınıfta bu oran yüzde 39'a çıkmaktadır. Sigarayı ilk kez deneme nedeninin yüzde 30 oranında arkadaştan etkilenme olduğu ortaya çıktı. İkinci sırada anne-babanın örnek alındığı saptanmıştır. Sigara içenlerin yüzde 50'si sigarayı bırakmayı kesinlikle düşünürken, yüzde 39'u sigarayı bırakmak istemekte ancak bu konuda kararsızlık göstermektedir. Sigarayı bırakmada kesinlikle desteğe ihtiyacı olduğunu düşünenler yüzde 28.2'dir.'' Öğrenciler arasında alkol kullanım oranının da yüzde 50 olduğuna da dikkat çeken Dr. Telli, anket sonuçlarına göre öğrencilerin yüzde 6.3'ü uyuşturucuyu denediğini, bu kişiler arasında halen uyuşturucu kullananların oranının ise yüzde 16 olduğunun anlaşıldığını kaydetti. 
     
</TEXT>
</DOC>
