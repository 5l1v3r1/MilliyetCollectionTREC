<DOC>
<DOCNO> 245582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko20.html </URL>
<DATE> 2004/06/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
OECD Bakanlar Toplantısı... KOBİ'lerin küreselleşme süreci desteklenecek 
</HEADLINE>
<TEXT>

     II. OECD KOBİ'lerden Sorumlu Bakanlar Konferansı çerçevesinde hazırlanan ve KOBİ'lerin kürüselleşme sürecinin desteklenmesini içeren İstanbul Bakanlar Deklarasyonu yayınlandı. 
     Konferansın kapanış oturumunun ardından düzenlenen toplantıda, konferansa evsahipliği yapan Türkiye'nin girişimiyle başlatılan Yükselen Bölgesel Pazarlar Teknoloji Transfer Ağı REMTECH projesinin uygulamaya başlanmasında çekirdek ülkeler grubu olarak Türkiye, İtalya, Brezilya ve Portekiz heyet başkanları ortak niyetlerini yazılı olarak açıkladı. 
     Açıklamaya göre, Türkiye, İtalya, Brezilya ve Portekiz REMTECH işbirliği projesi çerçevesinde oluşturulacak ''Otomotiv Yan Sanayinde Teknoloji Güdümlü KOBİ''ler ilk pilot projesinin hazırlanması için ortak harekete geçilmesi konusunda niyetlerini beyan ettiler. 
     Taraflar, 2004 yılı Aralık ayında Paris'te yapılması öngörülen 24. OECD KOBİ Çalışma Grubu toplantısında ortak bir iş ve eylem planı sunacak. 
     REMTECH girişimi, söz konusu projeye katılmak isteyen tüm OECD üyesi olan ve olmayan ülke ekonomilerine açık olduğu belirtilerek, REMTECH girişiminin yöntemsel yaklışımı Bologna ve İstanbul bildirilerindeki öncelik ve kilit konular üzerinde odaklandığı kaydedildi. 
     Buna göre, üniversite, Ar-Ge ve sektör kuruluşları ile KOBİ'leri destekleyen kurumların katılımıyla, ortaklar arasında teknoloji transferi ve yenilikçilik kullanılacak. 
     Küresel yatay üretim zincirleri ve büyük firma ve KOBİ'ler arasında işbirliğinin yeniden yapılanması düşüncesiyle, bilişim araçlarının ve sanal kümeleşmelerin kullanımı teşvik edilecek. 
     Yükselen bölgesel pazarlar arasında işbirliği ağlarının genişlemesine katkıda bulunarak, proje tarafları arasında fikri ve sınai mülkiyet hakları kural ve ilkelerini teşvik ve bunlara riayet ederek, REMTECH ağı aracılığıyla geliştirilecek yenilikçi ürünlerin patentlerinin telif haklarının ve ticari markalarının gelişimini teşvik ederek, gerektiği takdirde OECD kapsamında anlaşmazlıkların çözüm mekanizmalarını devreye sokarak, KOBİ'lerin küreselleşme süreci desteklenecek. 
     Otomotiv yan yanayi alanındaki REMTECH pilot projesi, ilgili bakanlıkların desteği ve KOBİ'lerden sorumlu kurumlar eşgüdümünde uygulanacak. 
     
     DEĞERLENDİRME 
     Bu arada, Sanayi ve Ticaret Bakanlığı Müsteşarı Adem Şahin ve OECD Genel Sekreter Yardımcısı Herwing Schlögl düzenledikleri ortak basın toplantısında, 2. OECD KOBİ'lerden sorumlu Bakanlar Konferansı'nın bir değerlendirmesini yaptılar. 
     Şahin yaptığı konuşmada, bu toplantının ana temasının küresel ekonomide girişimciliğin ve yenilikçi KOBİ'lerin teşvik edilmesi olduğunu hatırlattı. 
     Ülke ekonomilerinin büyük bir kısmını, yüzde 90'dan fazlasını KOBİ'lerin oluşturduğunu belirten Adem, ekonomik kalkınma mücadelesi veren, toplumun bütün kesimlerine refah ulaştırma çabasında olan ülkelerin KOBİ'lerini geliştirmeleri halinde, refahı elde etmelerinin mümkün olacağını söyledi. 
     Türkiye'de yapılan toplantıya aralarında 31 OECD ülkesinin de olduğu toplam 64 ülkeden 606 delegenin katıldığını ifade eden Adem, toplantıya Sanayi ve Ticaret Bakanlığı'nın başkanlığında TOBB ve KOSGEB'in ev sahipliği yaptığını belirtti. 
     Adem, toplantının OECD ve OECD üyesi olmayan ülkeleri bir araya getirdiğine işaret ederek, ''Elde edilen sonuçları Türkiye'ye ve kendi bölgemizde paylaşabileceğimiz ülkelere taşımaya gayretli olacağız'' dedi 
     
     SCHLOGL 
     Herwing Schlögl de yaptığı konuşmada, Türkiye'nin girişimiyle başlatılan ''Yükselen Bölgesel Pazarlar Teknolojisi Transfer Ağı REMTECH '' projesinin uygulanmasına İtalya, Brezilya ve Portekiz'in ilgi gösterdiğini bildirdi. 
     Bu projenin pilot uygulamasının otomotiv yan sanayi sektöründe başlatılacağını ifade eden Schlögl, bunun KOBİ'lere hareket imkanı sağlayacağını ifade etti. 
     Schlögl, bu projeyle KOBİ'lerin işbirliğine giderek uluslararası alanda küresel piyasada daha rekabet edebilir konuma geleceğini söyledi. 
     Herwing Schlögl bir soru üzerine küresel düzeyde tek bir KOBİ tanımının olmadığını belirtirken, Adem de Türkiye'de KOBİ tanımını Avrupa Birliği'ne uyumlaştırmaya çalıştıklarını kaydetti Adem, REMTECH projesi ile ilgili olarak İtalya, Brezilya ve Portekiz'in iyi niyetlerini dile getirmekle beraber somut adımın Aralık ayında Paris'te toplanacak OECD KOBİ'ler Çalışma Grubu toplantısında atılabileceğini bildirdi. 
     
</TEXT>
</DOC>
