<DOC>
<DOCNO> 203648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/yazar/sazak.html </URL>
<DATE> 2003/12/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İki boş kovan 
</HEADLINE>
<TEXT>

   
   Cinayetten hükümlü 'Popstar kahramanı'nın medyada göklere çıkarıldığı geçen hafta Çankaya Portakal Çiçeği Sokağı'nda bir anma töreni yapıldı. 
   Dr. Necip Hablemitoğlu suikastının üzerinden bir yıl geçmiş 18 Aralık'ta evinden çıkarken öldürülen Hablemitoğlu soruşturması hala karanlıkta, Ruger marka silahtan çıkan iki boş kovan dışında delil bulunamadığı için dosya 'faili meçhul cinayetler' rafında tutuluyor. 
   Karlı bir başkent gününde Hablemitoğlu'nun öğrencileri suikastın gerçekleştirildiği alana çiçekler bırakarak hocalarını andılar. 
   Halk jürisinin ekrandan cinayet hükümlüsü 'star'ları ödüllendirdiği dönemde suikasta kurban giden bir aydını sahiplenen gençlik kitlesinin varolduğunu görebilmek yine de umut verici. 'Poplaşmayan vicdanlar' açısından asıl eşini kaybeden Doç. Şengül Hablemitoğlu'nun 'tek başına' verdiği mücadele öğretici olmalı. Türkiye gibi bellek yoksunu ülkede, bir suikastı aydınlatmaya çalışmanın acı dolu serüvenini dile getiriyor Şengül Hanım 
   "Necip'in kendisinden önceki diğer aydınlar gibi bugün yazamıyor, konuşamıyor, insanları bilgilendiremiyor olması pek çok kesimin işine yaramış durumda. Bu insanlar karanlığa projektör tutan insanlardı. Ele aldıkları konularla karanlığı aydınlatan insanlardı. Necip Hablemitoğlu verdiğimiz son kayıptı. Özelde benim ve çocuklarımın kaybı ama genelde Türk toplumunun kaybıdır. 
   Ben bir yıldır yapılan yayınları, söylenen sözleri biliyorum. Hepsi bu hak edilmiş ölüm gibi yansıtıldı. Hiçbir ölüm hak edilmiş değildir. Bu insanlar Necip de dahil, karanlığa ışık tutan insanlardı. Pırıl pırıl aydınlık insanlardı. 
   Failleri bulmak için nelere ışık tuttuklarına bakmakta yarar var. Necip'i yok etmek isteyenler bunu ne uğruna yaptılar bilmiyorum. O, bağımsız, dimdik duran bir Türkiye görmek istediği için öldü. Bu ülkeyi çok sevdiği için öldü." 
   İstanbul'daki bombalama eyleminin sorumluları 'çorap söküğü' gibi bulunurken, kimi sanıklar yurtdışından olayı aydınlatmak üzere ülkeye akın ederlerken, Ankara'da işlenen bir cinayet bir yıldır niye çözülemiyor 
   Doç. Şengül Hablemitoğlu, soruşturma sürecinin kendisini tatmin etmediğini söylüyor. Yakın mesafeden işlenen cinayetten geriye iki boş kovan dışında hiçbir iz kalmayışı, olaydaki profesyonelliğin kanıtı. Yurtdışı bağlantısı iddialarına karşılık, suikastı üstlenen örgüt yok. DGM soruşturmasından da sonuç alınamadı. 
   Muammer Aksoy, Uğur Mumcu, Ahmet Taner Kışlalı gibi Necip Hablemitoğlu da evinin önünde suikasta uğradı. 
   Şengül Hablemitoğlu bu tür ölümlerin 'toplumca kanıksanmasının bedelini yine toplumun ödediğini' söylemekte haklı. Buna vurdumduymazlık deniyor 
   Sokakta iki boş kovan. 
   Ekranda 'cinayet' hükümlüsü 'star'lar 
   Alkış tutan eller. 
   
      
   
</TEXT>
</DOC>
