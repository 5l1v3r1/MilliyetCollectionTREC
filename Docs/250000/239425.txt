<DOC>
<DOCNO> 239425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo22.html </URL>
<DATE> 2004/05/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Beşiktaş'ta Sergen takımla birlikte çalıştı 
</HEADLINE>
<TEXT>

     Beşiktaş, Çaykur Rizespor ile yapacağı 2003-2004 sezonu son hafta maçının hazırlıklarını bu sabahki idmanla sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda siyah-beyazlı futbolcular, pas çalışmasının ardından çift kale maç yaptı. 
     Sağ el orta parmağındaki ezik nedeniyle dün takımdan ayrı çalışan Sergen, bugün takımla birlikte antrenmana katıldı. 
     Antrenmanın saatini karıştıran Ahmet Yıldırım ile sakatlıkları nedeniyle sezonu kapatan Tayfur, Ahmed Hassan, Pancu, sakatlığı bulunan Zago ile sarı kart cezası nedeniyle son maçta oynayamayacak olmasından dolayı ülkesine giden Ilie, idmanda yer almadı. Yine sakatlığı nedeniyle sezonu kapatan Yasin Sülün ise takımdan ayrı koşu yapmakla yetindi. 
     İdmanı yalnızca 4 basın mensubunun izlemesi teknik heyet ve futbolcuları şaşırtırken Lucescu, gazetecileri tek tek sayıp, ''Yarın da herhalde 1 kişi gelirsiniz'' diye espri yaptı. Rumen teknik adam, 1.5 saat süren idmanın ilk 45 dakikasında takımı çalıştırırken, daha sonra tesislere girdi. 
     Beşiktaşlı futbolcular, yarından itibaren basına kapalı yapacakları idmanlarla hazırlıklarını sürdürecek. 
     
</TEXT>
</DOC>
