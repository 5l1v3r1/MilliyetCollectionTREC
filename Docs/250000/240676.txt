<DOC>
<DOCNO> 240676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko10.html </URL>
<DATE> 2004/05/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Türkiye'nin yarısı devletin mülkü... 
</HEADLINE>
<TEXT>

     Türkan AL 

Türkiye'nin yarısı devletin mülkü olarak görülüyor. 815 bin kilometrekarelik bir alana sahip ülkemizin 425 bin kilometrelik Almanya Hollanda Belçika'nın toplamı kadar bölümü Hazineye ait bulunuyor. 
     Maliye Bakanlığı Milli Emlak Genel Müdürlüğü, otomasyona geçtiği 1996 yılından bu yana Hazine taşınmazlarının kayda geçirilmesi için yoğun bir çalışma içine girdi. İl ve ilçelerdeki tapu müdürlükleri kayıtları tek tek tarandı ve devlete ait taşınmazların envanteri çıkarıldı. Bu çalışma sırasında, daha önce kayıtlarda görülmeyen yüzlerce taşınmaz bulundu ve Hazineye ait taşınmazların sayısında yüzde 40'lık bir artış sağlandı. 
     Milli Emlak Otomasyon Sistemi ile günümüzde Hazine taşınmazlarının günlük olarak izlenmesi mümkün hale geldi. 
     Milli Emlak Genel Müdürlüğü verilerine göre, 815 bin kilometrekarelik yüzölçüme sahip ülkemizde 110 bin 2 kilometrekarelik Bulgaristan kadar bir alan Hazine adına tescil edilmiş bulunuyor. 
     Türkiye'nin 500 bin kilometrekarelik bölümü kadastro alanı olarak belirleniyor. Böylece kalan 315 bin kilometrekarelik İngiltere ve İrlanda'nın toplamı kadar alan, devletin hüküm ve tasarrufu altında kalan yerler olarak niteleniyor. Hazine adına tescilli 110 bin kilometrekarelik alanı da dahil ettiğimizde, devletin mülkiyet anlamında da hükmettiği alan miktarı, 425 bin kilometrekareye ulaşıyor. 
     Böylece Hazine, Türkiye'nin yüzde 52'lik bir yerinde söz sahibi bulunuyor. 
     
     DEVLET, 2 MİLYON 182 BİN TAŞINMAZA SAHİP 
     Milli Emlak Genel Müdürlüğü verilerine göre, 81 ilde devlete adet taşınmaz sayısı da 2 milyon 182 bin 204 olarak belirleniyor. Bunların 2 milyon 36 bin 62'si aktif taşınmaz olarak tanımlanıyor. 
     Aktif taşınmazların da 1 milyon 927 bin 844'ünü tescilli, 34 bin 306'sını devletin hüküm ve tasarrufu altındaki, 73 bin 912'sini de ilişikli taşınmazlar meydana getiriyor. 
     Ülkemizde, il başına ortalama 25 bin 136 adet aktif taşınmaz düşüyor. 
     Türkiye genelinde tescilli taşınmazların 81 bin 487'si 100 metrekarenin altında bulunuyor. İstanbul, Ankara ve İzmir, küçük taşınmazların yoğun olduğu ilk 3 il olarak sıralanıyor. 
     
     BALIKESİR'İN YÜZDE 38'İ DEVLETİN 
     Hazineye ait tescilli alanların yüzölçümü baz alındığında, Balıkesir devletin mülkiyet bakımından en fazla söz sahibi olduğu il olarak ortaya çıkıyor. Hazine taşınmazlarının 5 bin 492 kilometrekarelik bir alanı kapladığı bu ilimizin yüzde 38.4'ü böylece devlet taşınmazlarından oluşuyor. 
     Balıkesir'i 5 bin 480 kilometrekarelik Hazine taşınmazı ile Konya, 5 bin 333 kilometrekarelik taşınmaz ile Mersin izliyor. Ankara ve Bursa da devlet taşınmazlarının fazla olduğu ilk 5 il arasında yeralıyor. 
     Tescilli devlet taşınmazlarının en az olduğu il ise Rize olarak belirleniyor. Hazine taşınmazlarının sadece 35 kilometrekarelik bir sahayı kapladığı bu ilde, devlet mülklerinin oranı da yüzde 0.9'da kalıyor. 
     Kilis 69 kilometrekarelik Hazine taşınmazı ile Rize'yi takip ederken, Ardahan, Bartın ve Bingöl de özel mülkiyetin çok yoğun olduğu iller olarak ortaya çıkıyor. 
     Taşınmaz sayısına göre dağılımda ise Konya, 96 bin 84 taşınmaz ile devletin en fazla mülke sahip bulunduğu il durumunda bulunuyor. Ankara 69 bin 417 Hazine taşınmazı ile ikinci, İzmir de 62 bin 430 taşınmaz ile üçüncü sırada yer alıyor. 
     Rize, taşınmaz adedi bakımından da devlete en az bağımlı il olma özelliğini de gösteriyor. Bu ilde Hazineye ait sadece 1619 adet taşınmaz bulunuyor. 
     Kişi başına düşen tescilli Hazine arazisi bakımından da ilk 5 Kırşehir, Gümüşhane, Bayburt, Karaman ve Kırklareli olarak sıralanıyor. 
     
</TEXT>
</DOC>
