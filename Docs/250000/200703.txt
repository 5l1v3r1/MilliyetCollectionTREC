<DOC>
<DOCNO> 200703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur47.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Başkanlığı'na Erdoğan Teziç atandı 
</HEADLINE>
<TEXT>

     Cumhurbaşkanı Ahmet Necdet Sezer, YÖK Başkanlığı'na Galatasaray Üniversitesi Rektörü Prof. Dr. Erdoğan Teziç'i atadı. 
     Cumhurbaşkanlığı Basın Merkezi'nden konuya ilişkin yapılan açıklamada, Cumhurbaşkanı Sezer'in, açık bulunan Yükseköğretim Kurulu üyeliğine ve başkanlığına, Galatasaray Üniversitesi Rektörü Prof. Dr. Erdoğan Teziç'i seçtiği bildirildi. 
     Kulislerde Sezer'in hukukçu bir YÖK Başkanı'ndan yana olduğu konuşuluyordu. Teziç de Gazi Ünivesitesi rektörü Rıza Ayhan ile birlikte 2 hukukçu rektörden biriydi. 
     
     Sezer'le ters düşmüştü 

     Teziç'le Sezer, 57. hükümet döneminde bir kanun hükmünde kararname nedeniyle görüş ayrılığına düşmüştü. 
     Sezer'in itiraz ettiği ve hükümetle Köşk arasında krize neden olan 'Memurlara ilişkin Kanun Hükmünde Kararname' konusunda Teziç, Sezer'in karşısında yer almıştı. 
     
     Kimlerin adı geçiyordu 

     YÖK Başkanlığı için, YÖK üyeleri Burhan Şenatalar, Aysel Çelikel, Alpaslan Işıklı, Üniversitelerarası Kurul Başkanı Ayhan Alkış, Hacettepe Üniversitesi Rektörü Tunçalp Özgen ve Ankara Üniversitesi Rektörü Nusret Aras'ın adı geçiyordu. 
     
     PROF.DR. Teziç'in özgeçmişi 

     İstanbul'da 1936 yılında doğan Erdoğan Teziç, 1955 yılında Galatasaray Lisesi'nden, 1959 yılında da İstanbul Üniversitesi Hukuk Fakültesi'nden mezun oldu. 
     Paris Hukuk Fakültesi'nde doktorasını yapan Teziç, daha sonra mezun olduğu İÜ Hukuk Fakültesi'nde Dr. asistan, doçent ve Anayasa Hukuku profesörü olarak görev yaptı. 
     Galatasaray Lisesi Müdürlüğü, Galatasaray Üniversitesi Hukuk Fakültesi Anayasa Hukuku Anabilim Dalı Başkanlığı ve Rektör Yardımcılığı görevlerinde bulunan Prof. Dr. Teziç, 1993-2000 yılları arasında da TBMM Başkanlığı Hukuk Danışmanlığı'nı yürüttü. 
     Okul yıllarında voleybol dalında Galatasaray ve milli takımda kaptanlık yapan Prof. Dr. Teziç, 1987-1996 yılları arasında Avrupa Voleybol Konfederasyonu Hukuk Komisyonu üyeliği, 1992-1995 yılları arasında da Türkiye Milli Olimpiyat Komitesi, İstanbul Olimpiyat Oyunları ve Düzenleme Komitesi üyeliği yaptı. 
     2000 yılında Galatasaray Üniversitesi Rektörlüğü görevine atanan ve halen bu görevi sürdüren Prof. Dr. Teziç, Paris Üniversitesi ile Rennes I Üniversitesi'nde misafir öğretim üyesi. 
     Fransız Hükümeti Liyakat Nişanı ödülü bulunan Prof. Dr. Teziç'in ''Seçim Sistemleri'', ''Türkiye'de 1961 Anayasası'na Göre Kanun Kavramı'', ''Siyaset Bilimine Giriş'', ''Kıbrıs Sorunu'', ''Siyasi Partiler'', ''Türk Parlamento Hukukunun Kaynakları ile İlgili Anayasa Mahkemesi Kararları'' ve ''Anayasa Hukuku'' isimli kitapları bulunuyor. 
     Prof. Dr. Teziç'in Türkçe ve Fransızca olarak yayınlanmış çok sayıda makalesi de var. 

     
</TEXT>
</DOC>
