<DOC>
<DOCNO> 203003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko43.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Benedict 3 yılda 1 milyar Euro Türkiye'ye hibe edilecek 
</HEADLINE>
<TEXT>

     Avrupa Birliği Türkiye Temsilciliği Ekonomi ve Ticaret Bölümü Başkanı Oskar Benedict, reformlar için kullanılması koşuluyla önümüzdeki 3 yılda 1 milyar Euro'dan fazla bir kaynağın Türkiye'ye hibe edileceğini bildirdi. 
     Türkiye'nin en büyük ihracatçı grup ve şirketlerini bünyesinde bulunduran Türkiye Dış Ticaret Derneği'nin TURKTRADE düzenlediği toplantıda konuşan Benedict, İlerleme Raporu'nda sürpriz yaşanmadığını, istikrar programının, Türkiye'nin hedefleri yerine getirebileceğini ortaya koyduğunu bildirdi. 
     Merkez Bankası'nın da çok önemli görevleri yerine getirdiğini ve tebrik etmek gerektiğini kaydeden Oskar Benedict, ekonomide önemli adımlar atıldığını vurguladı. 
     Ancak özelleştirme konusunda gelişmelerin beklendiği gibi gerçekleşmediğini ifade eden Benedict, ''Özelleştirmede her şey o kadar parlak olmadı. Çok önemli bir gelişme olmadı. Umarım Türkiye 2004'te daha fazla gelişme kateder. Çünkü hem özelleştirmeden elde edilecek para hem de devletin ekonomiden çekilmesi açısından önem taşıyor özelleştirme'' diye konuştu. 
     2004 yılı sonunda Türkiye ile müzakerelere başlanıp başlanmayacağı konusunda karar alınacağını ve bu doğrultuda AB ile Türkiye arasında çok ciddi bir içerik paylaşımı olacağını kaydeden Oskar Benedict, 2004'ün Nisan ve Haziran aylarında yapılacak değerlendirmelerde Türkiye'nin performansının gözden geçirileceğini söyledi. 
     
     UYGULAMA ÖNEMLİ 
     ''Türkiye'nin hem siyasi hem de ekonomik olarak reformlara devam etmesi gerektiğini düşünüyoruz'' diyen Benedict, bu konuda Türkiye'yi kararlı gördüklerini ancak, bazı konularda daha fazla çaba gösterilmesi gerektiğini bildirdi. 
     Gümrük, çevre, ticaret ve tarım gibi alanlarda mevzuat altyapısının AB mevzuat altyapısına uyumlaştırılması konusunda önemli ilerleme olduğunu aktaran Benedict, ''Ancak İngilizce'de Kekin tadı önemlidir, yapılışı değil denir. Uygulama önemli'' dedi. 
     Avrupa Birliği Türkiye Temsilciliği Ekonomi ve Ticaret Bölümü Başkanı Oskar Benedict, şöyle devam etti 
     ''Tabii birtakım sıkıntı ya da güçlük de var. Beklediğimiz birtakım yükümlülükler var. Türkiye Gümrük Birliği anlaşmasını imzaladı ama AB'den sığır ve dana ithaline tam bir yasak getirdi. Oysa bunun tam tersi bir anlaşma var. Türkiye'nin neden böyle yaptığını anlamıyoruz. Tarım alanında daha fazla tavizler konusunda müzakereler yapılması gerektiğini düşünüyoruz. 
     Başka örnekler de verilebilir. Türkiye ile AB arasında hizmetlerin ve kamu alımlarının liberalleşmesi konusunda müzakereler sürüyor. Kamu alımlarında Kamu İhale Kanunu'nu devreye soktu. Şeffaflık açısından çok önemli bir gelişme oldu. Ama üyelik beklentileri açısından tam olarak direktiflere uymayan unsurlar var. Bu konuda da birtakım değişiklikler bekliyoruz ki şeffaflık tam sağlansın. 
     Fikri mülkiyet hakları ve veri koruma alanlarında da beklentilerimiz var. Özellikle ilaç ve tıp ürünleriyle ilgili olarak 2008 yılında çıkması beklenen Veri Koruma Kanunu'nun daha çabuk çıkmasını istiyoruz.'' 
     
     1 MİLYAR EURO HİBE 
     Benedict, Türkiye'nin AB'ye yaklaşması için yapılan reformları desteklemeye yönelik olarak 1 milyar Euro'dan az bir rakamın Türkiye'ye hibe edildiğini kaydetti. 
     2004-2005 ve 2006 yıllarında da 1 milyar Euro'dan bir miktar fazla bir kaynağın Türkiye'ye hibe edileceğini anlatan Benedict, ''Bu bir bütçe desteği değil. Bu hibenin koşulu var. Reformlar için kullanılmalı, örneğin Tarım Bakanlığı'na laboratuvarlar kurulması gibi...Türkiye bu fonları doğru biçimde kullanabildiğini ortaya koydu'' diye konuştu. 
     Oskar Benedict konuşmasında, son 4 yılda Türkiye'de birtakım krizlerin atıldığına da işaret ederek, ''Türkiye'nin yeni istikrar programlarıyla doğru yönde ilerlediğini görüyorum. Hükümeti, siyasi ve ekonomik reformlar konusunda daha da cesaretlendirebiliriz. Türkiye çok iyi bir yıl geçirdi, iyi bir yıl daha geçirmesini bekliyoruz'' dedi. 
     Oskar Benedict, Kamu İhale Kanunu'nda ne gibi değişiklikler beklendiği sorusuna ise şu yanıtı verdi 
     ''AB'den bir komisyon analiz yaptı, madde madde inceledi. AB kurallarıyla karşılaştırdı, çok detaya girmek istemiyorum ama düzenlemenin birçok noktada AB standartlarından saptığını görüyoruz. Hangi kurumlar Kamu İhale Kanunu'nu takip etmek durumundadır Türkiye'de, AB'den daha fazla istisna var. Ayrıca şirketlere ihaleden önce verilen süre çok kısa, rekabet ortamının sağlanması için bu sürenin uzatılması lazım. Türk şirketlere bir fiyat avantajı sağlanıyor, bu da bir ayrımcılık konusu. Bütün bu konular şu anda Brüksel'de Türk yetkililer ile AB heyeti arasında müzakere ediliyor.'' 
     
</TEXT>
</DOC>
