<DOC>
<DOCNO> 212971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/ekonomi/aeko.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar ve sel tarımı vurdu tek hane hayali şubata kaldı 
</HEADLINE>
<TEXT>

   Antalya'daki sel ve ardından bastıran kar, tarım fiyatlarını tırmandırınca tek haneli enflasyon şimdilik suya düştü. Aylık artışın yüzde 2.6 çıktığı toptan eşyada yıllık enflasyon yüzde 10.8 
      EKONOMİ SERVİSİ 
   
   Antalya'daki sel ile ardından bastıran kar enflasyonda 28 yıllık tek hane özleminin ertelenmesine neden oldu. Artan tarım fiyatlarının etkisiyle toptan eşya TEFE fiyatları yüzde 2.6 artınca yıllık enflasyon yüzde 10.8'de kaldı. Tüketici fiyatları endeksindeki TÜFE aylık artış ise yüzde 0.7 olurken yıllık enflasyon yüzde 16.2'ye düştü. 
   Devlet İstatistik Enstitüsü ocak ayı enflasyon oranlarını açıkladı. 10 trilyon liralık hasara yol açan ve tarım arazilerini tahrip eden sel felaketi ve ardından tüm yurdu etkisi altına alan kar yağışı tarım fiyatlarını yukarı çekince enflasyonda tek hane hay li bir sonraki aya ertelendi. TEFE ocakta yüzde 1.8 gerçekleşseydi yıllık enflasyon yüzde 9.9 çıkacaktı. Şubatta ise TEFE yüzde 2.3 çıkarsa yıllık enflasyon yüzde 9.9'a gerileyecek. Ancak, TEFE ocak ayında yüzde 2.6 çıkınca yıllık enflasyon da yüzde 10.8'de kaldı. TEFE'deki aylık artışın 2.1 puanlık kısmı tarım fiyatlarından kaynaklanırken imalat sanayinin etkisi sadece 0.5 puan oldu. 
   
   Giyim ucuzladı 
   Tarım, balıkçılık ve ormancılık alt sektöründe fiyat artışları ise aylıkta yüzde 9.3, yıllıkta yüzde 21.8 oldu. İmalat sanayinde aylık enflasyon yüzde 0.6, yıllık yüzde 7.8 olurken elektrik, gaz ve su sektörü ile madencilik sektöründe fiyatlar aylık bazda düşüş gösterdi. Ocak ayındaki yüzde 2.6'lık TEFE artışının 0.1 puanı kamu sektöründen, yüzde 2.5 puanı da özel sektörden kaynaklandı. 
   Tarım ve diğer sektörlerin TÜFE'ye etkisi ise çok sınırlı kaldı. Ana harcama grupları itibariyle ocakta en yüksek artışlar yüzde 3.3 ile çeşitli mal ve hizmetlerde, yüzde 1.2 ile konut ve gıda fiyatlarında yaşandı. Giyim sektöründe ise fiyatlar ortalama yüzde 4.7 geriledi. 
   Aylık yüzde 0.7 çıkan TÜFE'nin 0.4 puanı gıda fiyatlarındaki artıştan, 0.3 puanı konut harcamalarından geldi. Giyim fiyatlarındaki 0.4 puanlık düşüşün etkisini lokanta, ulaştırma, sağlık ve diğer harcamalardaki 0.1'er puanlık artışlar yok etti. Ocakta fiyatların en fazla arttığı il yüzde 3.6 ile Zonguldak olurken, TÜFE İstanbul'da yüzde 0.9, Ankara'da yüzde 0.8, İzmir'de yüzde 0.6 yükseldi. Yıllık enflasyonun en yüksek olduğu il yüzde 19.7 ile Zonguldak, en düşük olduğu il ise yüzde 12.6 ile Erzurum. 
   
   Çekirdek enflasyon yüzde 0.6 arttı    Toptan eşya fiyat artışlarının temel göstergesi olarak kabul edilen çekirdek enflasyon özel sektör imalat sanayi fiyat artışı ocakta yüzde 0.6 oranında yükseliş gösterdi. Tarım fiyatlardaki yüksek artışın enflasyona etkisinin yüksek olması nedeniyle çekirdek enflasyonun TEFE'ye etkisi sınırlı kaldı. 2003 yılının ilk üç ayındaki yüksek artışlardan sonra yüzde 0.2 ile yüzde 0.9 arasında değişen çekirdek enflasyonun seyrinde bir sapma olmaması sanayi fiyatlarında gelecek aylarda endişe edilecek bir maliyet yükselişi olmadığını gösterdi. 
   
   Tüketici fiyatlarında 31 yıl öncesi yakalandı    Ocak ayında yıllık bazda yüzde 10.8'e inen TEFE 29 yıl, TÜFE de 31 yıl önceki düzeyine geriledi. TEFE bazında yıllık enflasyon 1975 yılının tamamında, ocak ayındaki yıllık artışta olduğu gibi yüzde 10.8 olarak gerçekleşmişti. TÜFE'de ise yıllık bazda yüzde 16.2'lik düzey en son 1973 yılında görülmüştü. Söz konusu yılda TÜFE yüzde 16 artmıştı. 
   
   Domates fiyatı fırladı Ürün Aylık değ. Domates 47.5 Balık 19.4 Armıt 15.7 Karnabahar 14.5 Yeşil soğan 11.1 Ispanak 9.2 Ş.arası tren ücreti 8.8 Yumurta 6.1 Röntgen ücreti 4.9 Muayene ücreti 4.4 
   
   TEFE'de salatalık önde Ürün Aylık değ. Salatalık 65.8 Taze fasulye 64.6 Hamsi 52.1 Sivri biber 46.5 Dometes 33.2 Enerji direkleri 25.0 Elma 21.9 Canlı dana 18.3 Yumurta 14.3 Yuvarlık demir 10.8 
   
   
</TEXT>
</DOC>
