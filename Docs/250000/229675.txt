<DOC>
<DOCNO> 229675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo10.html </URL>
<DATE> 2004/04/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Haluk Yıldırım'dan sevindirici haber... 
</HEADLINE>
<TEXT>

     Yakalandığı lenf bezi hastalığı nedeniyle bir süredir tedavi gören Türkiye Basketbol Ligi takımlarından Ülkerspor'un kaptanı Haluk Yıldırım'dan sevindirici haber geldi. 
     Milli basketbolcunun tedaviye yanıt verdiği ve güçlü bünyesiyle iyileşme sürecinin kısaldığı bildirildi. 
     Tıp dilinde ''hodgkin lenfoma'' denilen bir lenf bezi hastalığına yakalanan Haluk Yıldırım'ın tedavisini üstlenen Prof. Dr. Burhan Ferhanoğlu, başlangıçta 4 ay olarak planlanan tedavi sürecinin ilk aylarının son derece başarılı geçtiğini, milli basketbolcunun 1 Haziran'da antrenmanlara başlayabileceğini söyledi. 
     Haluk Yıldırım da kendisini çok iyi hissettiğini ve basketbolu özlediğini ifade etti. 
     
</TEXT>
</DOC>
