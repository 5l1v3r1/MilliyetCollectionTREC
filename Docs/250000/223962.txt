<DOC>
<DOCNO> 223962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/guclu.html </URL>
<DATE> 2004/03/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Burs yasası yeniden ele alınmalıdır 4 
</HEADLINE>
<TEXT>

   
   İyi niyetli her girişim, her zaman olumlu sonuçlar doğurmuyor. İşte bunun en iyi örneklerinden birisi de üniversite burslarını tek elde toplamayı amaçlayan burs yasası. 
   Yasayı çıkartan AKP iktidarı ve bu yasayı anında onaylayan Cumhurbaşkanı Sezer'in bu konuda çok samimi olduklarını kabul etsek bile ortada her yönü ile tartışmalı bir yasa var. 
   YÖK ve üniversiteler çok tedirgin. Muhalefet partileri ve sivil toplum örgütleri de öyle. Yasadan memnun olan birine bugüne kadar rastlamadık. Çünkü üzerinde yeterince düşünülmeden acele ile çıkartılmış bir yasa. 
   Hatırlanacağı gibi, 6 Mart'ta Resmi Gazete'de yayımlanarak yürürlüğe giren burs yasasına göre, üniversitelerin ve tüm kamu kurumlarının burs verme yetkileri ellerinden alınmış, sadece belediyeler kapsam dışı bırakılmışlardı. 
   Hükümetin bu tavrı, daha önce bu konuda samimi gayretleri olan iki eski bakan tarafından titizlikle masaya yatırıldı. Ortaya koydukları tespitler, oldukça çarpıcı. Önce Başbakanlık burslarını bir düzene koyan Devlet eski Bakanı Hasan Gemici'yi dinleyelim 
   "Daha önceki hükümetler döneminde Başbakanlık Sosyal Yardımlaşma ve Dayanışmayı Teşvik Fonu'ndan 254 bin öğrenciye karşılıksız burs verildi. Burs alacak öğrenciler son derece objektif ölçülere göre seçiliyordu. Bunlar, dar gelirli memur, küçük esnaf ve kırsal kesimdeki yoksul aile çocuklarıydı. AKP iktidarı, Acil Eylem Planı'nda yoksul ailelere, çocuklara, gençlere, sosyal yardımı artıracağını açıkladı. Ama aradan geçen 1.5 yılda bu kesimlere yapılan sosyal yardımlar ve hizmetler, yüzde 40 - 50 oranında azaldı. 2001 2002 yılında 110 bin öğrenciye burs verilmişti. Bu sayı 2003'te 60 binlere düştü. Toplam burs alan öğrenci sayısı ise 254 binden 190 binlere indi. 
   Vakıf üniversiteleri de dahil tüm kamu kurumları, bu kapsama alınırken belediyelerin hariç tutulması anlamlıdır. Belediyelerin kullandığı kaynaklar, kamu kaynağı değil midir Bu yasanın gerekçesi, iktidar olanaklarını kullanarak devletin üzerinden gençlere ulaşma isteğidir. Geçmişte rejim karşıtı siyasi yandaşlarının yaptıkları finansman desteğini şimdi devlete yaptıracaklardır. İktidar yerel yönetim tezinde de samimi olmadığını bu yasa ile ortaya koymuştur." 
   Milli Eğitim eski Bakanı Necdet Tekin de söz konusu yasaya ağır eleştiriler getirdi. İşte bazı satır başları 
   Her şeyden önce böyle bir organizasyona Yurtkur'un yapısı müsait değildir. Burs curcunasına son verme adına yeni yanlışlar yapılıyor. Kanun çıkartılmadan önce üniversitelere de danışılmalıydı. Kanunla, üniversite öğrencilerinin üzerinden siyasetin yolu açılmıştır. Belediyelere özgürce burs verme imtiyazının tanınması gelecekte telafisi mümkün olmayan sorunlar yaratacaktır. 
   Üniversiteyle ilgili konulara duyarlılığı ile tanınan TÜSİAD ise yaptığı açıklamada, bursların Yurtkur çatısı altında toplanmasının, eğitimde merkeziyetçiliği güçlendireceğine dikkati çekerek "Kamu reformu tasarıları ile merkeziyetçi - bürokratik yönetim anlayışından uzaklaşılması gündeme gelmişken, merkeziyetçiliği kuvvetlendiren bu kanunun çıkması talihsizlik olmuştur" dedi. 
   Özetin özeti Hatadan dönmek de bir fazilettir. AKP bu konuda hata yapmıştır. Durduk yerde gerginlik yaratmıştır. Tüm tarafların görüşü alınarak yeni bir yasa hazırlanmalıdır. 
   
      
   
   
</TEXT>
</DOC>
