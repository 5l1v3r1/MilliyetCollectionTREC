<DOC>
<DOCNO> 214447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun06.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta askerlik şubesine intihar saldırısı 
</HEADLINE>
<TEXT>

     Irak'ın başkenti Bağdat'ta bu sabah bir asker toplama merkezine düzenlenen intihar saldırısında 36 kişinin öldürüldüğü bildirildi. 
     Bağdat'taki Amerikan ordusundan Albay Ralph Baker, CNN'e yaptığı açıklamada, ölü sayısının 36'ya yükseldiğini bildirdi. 
     Saldırının askerliğe başvurmak için sırada bekleyen Iraklıları hedef aldığını söyleyen Baker, ölü sayısının çok fazla olması için, top mermileriyle karıştırılmış 135 ila 225 kilogram arasında plastik patlayıcı yüklü aracın asker adaylarının yanında patlatıldığını ifade etti. 
     Baker, saldırıyı kimin düzenlediğinin bilinmediğini, ancak El Kaide ya da Ensar El İslam örgütlerinin eylem türüne benzediğini kaydetti. 
     Yarmuk hastanesinde yatan yaralı Iraklılardan Gassan Samir, sırada beklerken beyaz bir aracın kendilerine doğru geldiğini gördüğünü, ardından da patlama olduğunu söyledi. 
     Samir, sırada yaklaşık 400 kişinin olduğunu ve bazı insanların öldüğünü ifade etti. 
     Görgü tanığı Muhamed Cesim de bomba yüklü aracın 10 metre kadar önünde gittiğini, daha sonra yavaşladığını ve aniden patlama olduğunu, kendi aracıyla da bir ağaca çarptığını söyledi. 
     Irak İçişleri Bakan Yardımcısı Ahmed İbrahim ise saldırıda 47 kişinin öldüğünü söyledi. 
     İbrahim, gazetecilere açıklamasında, 50 kişinin de yaralandığını belirterek, bu saldırının halkın özgürlüğe doğru yürümesini engellemeyeceğini ifade etti. 
     
     HASTANEYE GÖRE 44 ÖLÜ 

     Irak'ın başkenti Bağdat'ta bu sabah bir asker toplama merkezine düzenlenen intihar saldırısında ölenlerin sayısının 44 olduğu bildirildi. 
     Bağdat'taki hastane kaynakları, bir erkek tarafından düzenlendiği bildirilen saldırıdan sonra şimdiye kadar hastanelere 44 ölü, 35 de yaralı getirildiğini belirttiler. 
     Saldırıda ölenlerin çoğunun Irak ordusunda görev yapacak yeni askere alınmış kişiler olduğu belirtiliyor. 
     
</TEXT>
</DOC>
