<DOC>
<DOCNO> 249749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur39.html </URL>
<DATE> 2004/06/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İstanbul Büyükşehir Belediye Başkanı NATO Zirvesi'nde hayat aksayacak 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, NATO Zirvesi sırasında günlük hayatta aksaklık olacağını, ancak İstanbullular'dan hoşgörü beklediklerini söyledi. 
     AFET Koordinasyon Merkezi'nde Büyükşehir Belediyesi Genel Sekreteri Ramazan Evren ve Genel Sekreter Yardımcısı, AKOM Başkanı Mesut Pektaş ile basın toplantısı düzenleyen Topbaş, NATO Zirvesi'ne yönelik yaptıkları çalışmalar hakkında bilgi verdi. 
     Zirvenin İstanbul'da yapılmasının önemine işaret eden Topbaş, şunları kaydetti 
     ''NATO Zirvesi, İstanbul'un ve Türkiye'nin tanıtılması açısından çok iyi bir fırsat. Bunu değerlendirmek istiyoruz. Zirvenin yapılacağı 2 gün, dünyanın kalbi burada atacak. 46 ülkenin devlet ve hükümet başkanları, dışişleri ve savunma bakanları, genelkurmay başkanları, 3000 delege ve 3500 basın mensubuyla birlikte yaklaşık 10 bin konuk ağırlanacak. Yüz akıyla ev sahipliği yapacağız. Günlük hayatta aksaklık olacak ama getirisi daha fazla. İstanbullular'dan hoşgörülü davranmalarını bekliyoruz. Tüm İstanbullular bize yakışan ev sahipliğini yapacaktır.'' Topbaş, zirveyle ilgili çalışmaların NATO Genel Sekreterliği ve Dışişleri Bakanlığı'nca koordine edildiğini, İstanbul Valiliği ve Emniyet Müdürlüğü'nün güvenlik önlemleriyle ilgili çalışma yaptığını, Büyükşehir Belediyesi'nin de kentin genel anlamda hazırlanmasında çalışmalar yaptığını söyledi. 
     Yol yapım, ışıklandırma, levha, çizgi boyama, yeşillendirme ve alternatif yolların belirlenmesi konularında yaptıkları çalışmalar hakkında bilgi veren Topbaş, Şehir Tiyatroları'na ait Muhsin Ertuğrul Sahnesi'nin cuma gününden itibaren Büyükşehir Belediyesi'nin NATO Zirvesi sırasında harekat merkezi olacağını, ayrıca AKOM'un çalışmaları 24 saat takip edeceğini İtfaiye, Hızır Acil, Trafik Ulaşım Koordinasyon Müdürlüğü, Yol Bakım ve Park Bahçeler Müdürlüğü'nün de çalışmalarını aralıksız sürdüreceğini kaydetti. 
     
     ''EN BÜYÜK SIKINTI TRAFİKTE YAŞANACAK'' 
     Topbaş, havalimanından zirvenin yapılacağı NATO Vadisi'ne kadar sahil şeridini kapsayan kırmızı hattın protokol yolu olarak araç trafiğine kapalı olacağını belirterek, ''Ulaşıma ilişkin haritalarımız ve alternatif yollar, WEB sitemizde yer alacak. Haritalarda E-5 mavi hat, bu yol ile sahil yolu arasındaki bağlantı aksları da yeşil ile gösteriliyor. Bu ara akslar da gerek duyulması halinde zaman zaman trafiğe kapatılacak'' dedi. 
     Basın mensuplarının sorularını da yanıtlayan Topbaş, zirve sırasında en büyük sıkıntının bazı yolların trafiğe kapatılması nedeniyle trafikte yaşanacağını söyledi. 
     Topbaş, NATO Vadisi, E-5 yolu ve Sahil Kennedy Caddesi'nin 56 kamera ile 24 saat takip edileceğini bildirdi. 
     Metronun 28-29 Haziran'da kapalı olacağını, ancak İETT'nin o bölgede artan yolcu talebini karşılamak için ek seferler yapacağını belirten Topbaş, deniz ulaşımında da Kabataş'ın çalışacağını, ancak Beşiktaş hattının kapalı olacağını, Yenikapı feribot seferlerinin de 2 gün süreyle iptal edileceğini söyledi. 
     Topbaş, ''Vatandaşlardan, 2 gün zirvenin yapılacağı noktaları kullanmamaya özen göstermelerini bekliyoruz. Bu bölgede oturan vatandaşlar ve işyerleri etkilenecek ama bu 2 gün. Birtakım zahmetler olacak, bunu ev sahipliğinin getirdiği hoşgörüyle karşılayacağız'' dedi. 
     
     ''5 AYDA İSTANBUL TURİZMİNDE YÜZDE 50 ARTIŞ'' 
     Basın mensuplarından yaşanacak sıkıntıları abartmadan vermelerini isteyen Topbaş, ''Kendimizi bu şekilde tanıtmak fırsatı bulduysak, bunu değerlendirmemiz gerekiyor. Neden biz olimpiyatların İstanbul'da yapılmasını istiyorduk. Çünkü şehirler yarışıyor ve olimpiyatların yapıldığı her şehir gelişip kalkınıyor. Bu nedenle zirvenin İstanbul'da yapılması çok önemli. Bu çerçevede ben de kendimi çok şanslı addediyorum'' diye konuştu. 
     Topbaş, zirveye hazırlık için yapılan yeşillendirme çalışmalarının Büyükşehir Belediyesi'ne maliyetinin 25 trilyon lira olduğunu söyledi. 
     Son 5 ayda İstanbul turizminde yüzde 50 artış olduğunu da işaret eden Topbaş, ''Bu tür tanıtımların İstanbul turizmine önemli etkileri var. Bu artarak devam edecek. Böylece kentte yeni istihdam alanları oluşacak'' görüşünü dile getirdi. 
     
</TEXT>
</DOC>
