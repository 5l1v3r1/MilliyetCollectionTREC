<DOC>
<DOCNO> 202719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun47.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Semaver Kumpanya'nın "Onikinci Gece"si Roma'da sahneleniyor 
</HEADLINE>
<TEXT>

     Türkiye'de son dönemin en iyi oyunlarından biri olan ''Onikinci Gece'', şimdi de Roma'da sahneleniyor. İtalya'nın başkenti Roma'daki Vascello Tiyatrosu, üç gün boyunca, sanat yönetmenliğini Işıl Kasapoğlu'nun yaptığı Semaver Kumpanya'nın genç oyuncularını konuk ediyor. 
     William Shakespeare'in en ünlü oyunlarından biri olan ''Onikinci Gece'', Roma'da Türkçe olarak sahneleniyor, çevirisi ise İtalyan izleyicilere altyazılarla sunuluyor. 
     Oyun, kılık değiştiren insanların maskeli kimlikleri, karıştırılan ikizler ve herkesin birbirine vurulmasıyla karmaşıklaşan aşk ilişkileriyle örülmüş bir komedya. Zeynep Avcı'nın Türkçe'ye uyarladığı, dekor ve kostümün Hakan Dündar, müziğin ise Joel Simon tarafından hazırlandığı oyun, İtalyan tiyatroseverler tarafından da ilgiyle izlendi. Roma'da ilk kez dün gece sahnelenen ''Onikinci Gece'', Vascello Tiyatrosu'nda peşpeşe üç gece oynanacak. 
     Aşka ve insana, kişiler arasındaki çıkar ilişkilerine dair göndermelerin bolca yer aldığı oyunun Semaver Kumpanya'nın yorumunda dikkat çekici bir başka özelliği ise özellikle müzik ve espriler bağlamında yerel öğelerle de beslenmiş olması. Makber, Dönülmez Akşamın Ufkundayız gibi şarkı ve türkülerden esintiler, gemi kaptanı Antonio'nun Serkan Keskin laz aksanıyla konuşması, Feste'nin işportacılığa soyunması Evren Kardeş gibi yerel öğelerin kullanımındaki dozaj oldukça iyi ayarlanmış. 
     Vascello Tiyatrosu'na dün gece akın eden Türk izleyicilerin bolca kahkahalar attıkları oyun sırasında, küçük bir teknik arıza nedeniyle oyunun İtalyanca çevirisi ekrana tam olarak yansıtılamadı. Ancak buna rağmen İtalyan izleyicilerin, dile dayalı espirileri anlayamasalar da, oyun sonuna kadar büyük bir zevkle tiyatroda kalmaları dikkati çekti. 
     Sahnede bir karnaval havası çağrıştıran renkli ve hareketli atmosfer, oyuncuların jest ve mimikleri, yer yer akrobatik hareketlere de başvurarak sürekli devinim halinde olmaları, sahneyle yetinmeyip izleyiciler arasında da dolaşmaları, bir sevinç anında sahneden aşağıya zıplayıp ilk sıralardaki izleyicileri de öpmeleri, ikinci perde de seyircilerin de dahil edildiği yastık kavgası, özellikle dil engeline takılmış durumdaki İtalyan izleyicilerin de oyuna ilgisinin sürekli canlı tutulmasını sağladı. 
     ''Onikinci Gece''nin oyuncuları ve Yönetmen Işıl Kasapoğlu, Roma'da dün gece sahneledikleri ilk oyun sonrasında, aralarında Roma Büyükelçisi Necati Utkan'ın da bulunduğu izleyicilerle sohbet imkanı da buldu. Türkiye Büyükelçiliği tarafından oyunculara ve izleyiciler için tiyatronun giriş salonunda yapılan açık büfe ikram sırasında da, Semaver Kumpanya'ya yoğun ilgi gösterildi. İtalyan tiyatroseverlerin de oyuncularla tanışıp konuşmaya çalışmaları, oyunun beğenildiğinin göstergesiydi. Bir psikiyatr olan İtalyan izleyici Federica Moriconi'nin Semaver Kumpanya oyuncularıyla yaptığı özel sohbet sırasında, ''Dil engeli yüzünden yaptığınız esprileri anlayamadım. Ama sürekli hareket halinde olmanız, müzikler ve danslar sayesinde, deyim yerindeyse bizi de oyuna dahil ettiniz. Özellikle kapanış sahnesi mükemmeldi. Bizlere güzel bir gece yaşattınız'' diye konuştu. 
     
</TEXT>
</DOC>
