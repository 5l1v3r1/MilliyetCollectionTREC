<DOC>
<DOCNO> 226386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonspo09.html </URL>
<DATE> 2004/03/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Konyaspor'da hedef 7 maçta 9 puan... 
</HEADLINE>
<TEXT>

     Konyaspor, kalan 7 maçta 9 puan alarak ilk 10 hedefine ulaşmak istiyor. 
     Kulüp basın sözcüsü ve futbol şubesi sorumlusu İbrahim Kaplan, Akçaabat Sebatspor maçında sahaya mutlak 3 puan parolasıyla çıktıklarını, ancak istediklerini alamadıklarını söyledi. 
     Deplasmanda oynamalarına karşın etkili futbol ortaya koyduklarını ve çok sayıda gol pozisyonu yakaladıklarını ifade eden Kaplan, yakalanan pozisyonları cömertçe harcamaları nedeniyle beraberliğe razı olduklarını anlattı. 
     Kaplan, galibiyet parolasıyla gittikleri deplasmandan 1 puanla dönmenin kendilerini üzdüğünü, ancak yenilmemelerinin de teknik heyet ve yönetimi biraz olsun rahatlattığını bildirdi. 
     Diğer rakiplerinin aldığı sonuçların kendilerini çok fazla ilgilendirmediğini ifade eden Kaplan, ''Biz, ilk 10'a girme hedefimize ulaşmayı istiyoruz. Bunun için de kalan 7 haftada 9 puan almayı hedefliyoruz. Böylece puanımız 42'ye yükselecek ve lig sonunda planladığımız yerde olacağız'' dedi. 
     Kaplan, gelecek hafta sonunda Çaykur Rizespor ile karşılaşacaklarını ve takımın maç hazırlıklarına yarından itibaren başlayacağını sözlerine ekledi. 
     
</TEXT>
</DOC>
