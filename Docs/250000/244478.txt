<DOC>
<DOCNO> 244478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy06.html </URL>
<DATE> 2004/06/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erdoğan ''Artık Türkiye'nin müzakare performansı merak ediliyor'' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Avrupa kıtasında artık Türkiye'nin AB'ye üye olup olmayacağının değil, müzakere sürecinde nasıl bir performans göstereceğinin konuşulduğunu belirterek, ''Türkiye, son 18 ayda ortaya koyduğu aktif diplomasi ile bütün ön yargıları yıkmış, üyelik konusundaki kararlılığıyla AB ülkelerini etkilemeyi başarmıştır'' dedi. 
     Erdoğan, partisinin TBMM Grup toplantısında yaptığı konuşmada, takvim yaprakları Aralık ayına doğru ilerledikçe kendilerinin AB mesaisinin de giderek yükselen bir tempoda arttığını kaydetti. 
     Bir yandan AB'ye uyum sürecinin gereklerini yerine getirmenin, diğer yandan Avrupalı dostlarıyla temasları sıklaştırmanın yoğun gayreti içinde olduklarını ifade eden Erdoğan, şunları söyledi 
     ''Geçtiğimiz hafta yaptığımız İngiltere ziyaretinde Türkiye'nin AB konusundaki kararlılığını bir kere daha ifade etme imkanı bulduk. Bu dış temaslarımız sırasında müşahede ettiğimiz çok önemli bir husus var Avrupa kıtasında artık Türkiye'nin AB'ye üye olup olmayacağı değil, müzakere sürecinde nasıl bir performans göstereceği konuşuluyor. 
     Gelinen bu nokta, Türkiye'nin bu yolda çok önemli mesafeler almış olduğunun açık göstergesidir. Türkiye, son 18 ayda ortaya koyduğu aktif diplomasi ile bütün ön yargıları yıkmış, üyelik konusundaki kararlılığıyla AB ülkelerini etkilemeyi başarmıştır. Bu sonucun ortaya çıkmasında halkımızın AB üyeliği konusundaki açık ve net desteği kadar sizlerin bu çatı altında günler ve geceler boyu sürdürdüğünüz hummalı çalışmaların payı da büyüktür. 
     Aralık ayında bütün bu gayretlerin semeresini göreceğimize bütün samimiyetimle inanıyorum. 
     Türkiye'nin gerek stratejik değeri, gerek ekonomik potansiyeli ve gerekse tarihsel birikimiyle Avrupa Birliği'ne neler katabileceği,dünya kamuoyunda giderek daha yaygın bir biçimde anlaşılmaktadır. Türkiye'nin büyük bir ülkedir.'' Erdoğan, ''Türkiye'nin içinde bulunduğu Avrupa Birliği ile Türkiye'yi geri çeviren bir Avrupa Birliği asla aynı değerde ve güçte olamaz. Bu noktadan sonra çıkabilecek bir negatif sonucun, dinsel ve kültürel farklılıklar dışında bir açıklaması olmayacaktır'' dedi. 
     Erdoğan, partisinin TBMM Grup toplantısında yaptığı konuşmada, Türkiye'nin bir yanıyla Asya'nın, bir yanıyla Akdeniz havzasının, bir yanıyla Ortadoğu'nun ve bir yanıyla da Avrupa'nın parçası olduğunu ifade ederek, şunları söyledi 
     ''Kültürel, etnik ve dinsel farklılıklarla birbirinden ayrılan bu geniş coğrafyanın tek köprüsü, tek bileşkesi, tek bağıdır. Avrupa Birliği'ni bir kıta ittifakı olmaktan çıkarıp, dünyaya yön verecek bir değerler bütünü, bir uygarlık platformu haline getirecek olan imkan da budur. 
     Türkiye'nin içinde bulunduğu Avrupa Birliği ile Türkiye'yi geri çeviren bir Avrupa Birliği asla aynı değerde ve güçte olamaz. Bu imkan AB için bir altın anahtardır. Çünkü Türkiye'nin üyesi olduğu bir Avrupa Birliği, temel yöneliminin uygarlaşma olduğunu kanıtlayacaktır. 
     Türkiye, bugün üye yapılan ülkelerin hepsinin geçtiği yollardan geçmiş, uyum sürecinin gereğini her alanda yerine getirmenin samimi gayretini göstermiştir. Uyum yasaları hızla çıkarılmış, yapısal düzenlemeler hayata geçirilmiş, demokratik standartların yükseltilmesi konusunda da çok önemli adımlar atılmıştır. Müzakere sürecini başlatmaya engel teşkil edecek hiçbir gerekçe ve mazeret bırakılmamıştır. 
     Bu noktadan sonra çıkabilecek bir negatif sonucun, dinsel ve kültürel farklılıklar dışında bir açıklaması olmayacaktır. 
     Doğrusu böyle bir sonuç beklemiyor ve bir değerler bütünü olarak gördüğümüz Avrupa Birliği'nin böyle anlaşılması güç bir karara imza atacağına inanmıyoruz.'' 
     
     BERHAVA ETMEK 

     Erdoğan, Türkiye Cumhuriyeti'nin sınavı geçtiğini, Avrupa değerler bütününün bir parçası olmak konusundaki iradesini bütün unsurlarıyla gür bir şekilde ortaya koyduğunu vurgulayarak, ''Şimdi sıra Avrupa Birliği'ndedir'' dedi. 
     Avrupalı dostların ya Türkiye'ye kapıları açarak AB değerlerine inanmakta ne kadar samimi olduklarını göstereceklerini ya da dünyanın geleceğinde çok önemli roller oynaması muhtemel bir değerler zeminini berhava edeceklerini kaydeden Erdoğan, konuşmasını şöyle sürdürdü 
     ''Kendileri de sıklıkla dile getiriyorlar ki Türkiye'yi AB kapısından geri çevirmenin mantığa ve hakkaniyete sığan bir gerekçesi yoktur, olamaz. Türkiye'yi Avrupa Birliği'nin dışında bırakmak, olsa olsa yine bizzat Avrupa Birliği'ni zayıflatacak bir karar olacaktır. 
     İnanıyorum ki AB ülkeleri kendi bindikleri dalı kesmeyecekler ve Aralık ayında atılacak ilk müzakere adımını hep birlikte kutlayacağız. 
     Türkiye geleceğe dair planlarını tek seçenekli planlara ipotek edecek bir ülke değildir. AB konusundaki kararlılığımızı her vesileyle dile getiriyor, ama bununla da yetinmeyip somut adımlar atıyoruz. 
     Ancak bu yoğunlaşmamız, Türkiye'nin tek hedefinin AB üyeliği müzakerelerine başlamak olduğu şeklinde algılanmamalıdır. Herkes bilmelidir ki Türkiye kendi büyüklüğünün farkında olan bir diplomatik güce ve itibara mutlaka ulaşacaktır. 
     Daha bundan 18 ay önce ekonomik krizlerle sarsılan, bütün piyasaları dibe vurmuş, enflasyonu tavan yapmış, siyaseti gözden düşmüş bir ülke idik. Bugün aradan 18 ay gibi çok kısa bir süre geçmiş olmasına rağmen dimdik ayaktayız, ekonomimizi rayına geri oturttuk, enflasyonu dize getirdik, siyasete güvenilirliğini yeniden kazandırdık. 
     Bu sonuç sadece hükümet olarak bizim değil canını dişine takarak geleceğini kurtarmaya ahdetmiş cefakar milletimizin de eseridir.'' 
     
</TEXT>
</DOC>
