<DOC>
<DOCNO> 228885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun09.html </URL>
<DATE> 2004/04/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Meksika'nın kuzeyinde seller Onlarca ölü ve kayıp, binlerce felaketzede 
</HEADLINE>
<TEXT>

     Meksika'nın kuzeyinde, ABD sınırı yakınlarında meydana gelen şiddetli yağış ve sellerde, onlarca kişi hayatını kaybetti, onlarca kişi de kayboldu. 
     Meksika Devlet Başkanı Vicente Fox, şiddetli seller nedeniyle Coahuila eyaletindeki 200 bin nüfuslu Piedras Negras'da olağanüstü hal ilan etti. Sellerin en şiddetli vurduğu yerin, Villa del Fuente bölgesi olduğu açıklandı. 
     Çok sayıda ev ve aracın sulara gömüldüğü Piedras Negras'ın Belediye Başkanı Claudio Bres, 31 kişinin hayatını kaybettiğini açıkladı. 
     Coahuila eyaleti sivil savunma yetkilileri de, seller nedeniyle en az 50 kişinin öldüğünü, 40 kişinin kaybolduğunu, 3500 kişinin de felaketzede olduğunu söyledi. Yetkililer, 300 kadar evin yıkıldığını, 2 bin kişinin de geçici barınaklara alındığını belirtti. 
     Eyalet Valisi Enrique Martinez de, askerlerin enkazı temizlemeye başladığını, tekrar yağış beklemediklerini kaydetti. 
     
</TEXT>
</DOC>
