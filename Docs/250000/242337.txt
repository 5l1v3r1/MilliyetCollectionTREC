<DOC>
<DOCNO> 242337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun45.html </URL>
<DATE> 2004/05/24/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
İsrail askerleri Refah Mülteci Kampı'ndan tamamen çekildiler 
</HEADLINE>
<TEXT>

     İsrail askerleri ve tanklarının, Gazze-Mısır sınırındaki Refah mülteci kampından tamamen çekildiği bildirildi. 
     İsrailli askeri yetkililer, birliklerin, bir hafta kadar süren operasyonun ardından, günbatımından sonra kamptan tamamen çekildiğini söyledi. 
     Üst düzey bir askeri yetkili, çekilmeye rağmen, ordunun Refah'daki operasyonlarının devam edeceğini belirtti. 
     Yetkili, ''Derin bir nefes alıyoruz, sonra devam edeceğiz'' dedi. 
     Bu arada, Fransız haber ajansı AFP, İsrail'in Refah operasyonunun sona erdiğini açıkladı. 
     Haberde, İsrail ordu sözcüsünün, 1 hafta önce Gazze Şeridi'nin güneyindeki Refah'ta başlatılan geniş çaplı ''Gökkuşağı'' operasyonunun sona erdiğini söylerken ''Operasyon bu gece sona erdi'' ifadesini kullandığı belirtildi. 
     AFP, resmi açıklamanın ilerleyen saatlerde yapılacağını da bildirdi. 
     Öte yandan İsrail ordusu, 6 gün süren operasyon boyunca kampta 56 evin yıkıldığını açıkladı. 
     Tümgeneral Dan Harel, yıkılan ve hasar verilen yapıların sayısının 56 olduğunu söyledi. 
     Bazı binaların silah kaçakçılığı yapılan tünellerin yıkımı sırasında hasar gördüğünü belirten Harel, diğerlerinin ise silahlı kişiler tarafından kullanılan binalar olduğunu kaydetti. 
     Birleşmiş Milletler Filistinlilere Yardım Kuruluşu UNRWA ise operasyonun başından bu yana 180 kadar evin yıkıldığını bildiriyor. 
     
</TEXT>
</DOC>
