<DOC>
<DOCNO> 200681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur25.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
3 kişiyi rehin alan polisin babası Bu hastalık ailemizde var 
</HEADLINE>
<TEXT>

     Üsküdar'daki bir akaryakıt istasyonunun 3 görevlisini dün bir süre rehin aldıktan sonra teslim olarak tutuklanan polis memuru Bünyamin Demir'in babası Durali Demir, ''Bu hastalık bizim ailemizde var'' dedi. 
     Oğlunun durumu hakkında bilgi almak üzere Üsküdar Adliyesi'ne gitmek isterken yanlışlıkla Kartal Adliyesi'ne yönlendirilen Durali Demir, burada basın mensuplarının Bünyamin Demir'in durumuna ilişkin sorularını yanıtladı. 
     Uzun süre Almanya'da çalıştığını belirten Demir, ''Ben de rahatsızlanıp aynı böyle oldum. Götürüldüğüm doktorlar, bu hastalığın bütün ailede bulunabileceğini söylediler. Öyle de oldu. Mikail adlı kardeşim aynı şekilde rahatsızlandı. Bir süre Elazığ, bir süre de Bakırköy Ruh ve Sinir Hastalıkları Hastanesi'nde tedavi gördü. Şimdi durumu iyi...'' dedi. 
     Oğlu Bünyamin Demir'in de küçükken menenjit geçirdiğini, ardından tüm dişlerinin döküldüğünü anlatan Demir, şöyle konuştu 
     ''Oğlum, polis okulundayken de yine böyle rahatsızlanmış. Arkadaşlarıyla problem yaşamış. O zaman durumu anlayamadık. Amirleri de Bir şey yok. Bazen böyle şeyler olur dediler. Bu hastalık bizim ailemizde var.'' Kendilerinin İzmit'te, oğlunun ise Bayrampaşa'da kiraladığı evde kaldığını belirten Durali Demir, ''Olaydan bir gün önce beni aradı. Baba buraya gelebilir misin dedi. Ben de müsait olmadığımı söyledim. Ertesi gün de bu olay meydana geldi. Belki de bir şeyler hissedip beni çağırdı. Keşke gelseydim'' dedi. 
     Oğlunun evlenmeyi düşündüğü Sibel adlı bir kız arkadaşı olduğunu ifade eden Demir, ''Sibel bir ara bizi telefonla arayarak, oğlu ile evliliğine nasıl baktığımızı sordu. Biz de kendi tercihleri olduğunu söyledik. Sonradan Sibel ile ayrılmış gibiydi. Bilmiyorum, belki olayda bunun da etkisi vardır'' diye konuştu. 
     Baba Durali Demir, daha sonra oğlu hakkında bilgi almak üzere Üsküdar Adliyesi'ne gitti. İstanbul Emniyet Müdürlüğü'nce dün yapılan yazılı açıklamada, Haydarpaşa Numune Hastanesi Baştabipliği'nde yapılan muayene sonucu Bünyamin Demir'e ''hezeyanlı bozukluk, paranoid, şizofrenik bozukluk ve bipolar bozukluk'' ön tanısı konulduğu bildirilmişti. 

     
</TEXT>
</DOC>
