<DOC>
<DOCNO> 241646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko08.html </URL>
<DATE> 2004/05/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İlaç fiyatları önce düşecek, sonra zamlanacak 
</HEADLINE>
<TEXT>

     Yeni kararname ile 14 Nisan'daki döviz kuruna göre ayarlanan ve 15 Haziran'da yürürlüğe girecek olan indirimli ilaç fiyatları, 15 Temmuz'daki döviz kuruna göre tekrar ayarlanacak. 
     Sağlık Bakanı Recep Akdağ, yeni ilaç fiyat kararnamesine göre, ilaç fiyatlarında 14 Nisan'daki döviz kuruna göre yapılan fiyat indirimine, dövizin artması nedeniyle sektörden gelen tepkileri gazetecilere değerlendirdi. 
     Akdağ, ilaç fiyatlarına ilişkin kararnameyi, sektör temsilcileriyle birlikte anlaşarak hazırladıklarını belirterek, sektörün bütün taleplerini karşılamanın mümkün olmayacağını söyledi. 
     Kararnamede, fiyatlara ilişkin değişikliğin 14 Nisan'da yapıldığını ve ilaç fiyatlarında o günün döviz kurunun esas alındığını anımsatan Akdağ, o tarihten bu yana kurda önemli değişiklikler olduğunu belirtti. 
     
     İNDİRİMLİ FİYATLAR 1 AYLIĞINA GEÇERLİ 

     Akdağ, 15 Haziran için ilan edilen indirimli ilaç fiyatlarının geçerli olacağını ancak, kararname çerçevesinde kurla ilgili gerekli düzenlemelerin mutlaka yapılacağını söyledi. 
     Recep Akdağ, ''Objektif bir usul getirmiş oluyoruz. Tabiatıyla kurdaki artış ve azalmalar fiyatlara yansıtılacaktır'' diye konuştu. 
     Yabancı ve Türk ilaç firmalarının görüşlerini her konuda aldıklarını ve iki grubun da çok iyi bir ortak çalışmanın tarafı olduklarını söyleyen Akdağ, kararnamenin bu şekilde çıkmasında, halkın ucuz ilaç kullanmasında sektörün de ciddi katkıları olduğunu vurguladı. 
     ''Biz kamu olarak belli tasarruflar yaptığımıza göre, ilaç sektörünün de belli kayıpları oluyor'' diyen Akdağ, ilaç sektörünün fedakarlık yaptığını anlattı. 
     
     ''SEKTÖRLE TEKRAR GÖRÜŞECEĞİZ'' 

     Geçmişteki ilaç kararnamesi nedeniyle ilaç fiyatlarında çok büyük bir olumsuzluk yaşandığını söylemenin doğru olmayacağını ifade eden Akdağ, ''Bununla hem kamu maliyesi tasarruf yapmış hem halkımız ilacı daha iyi kullanmış, hem de sektör daha objektif fiyatlandırma ölçüsüne kavuşmuş oluyor'' dedi. 
     Akdağ, konuyla ilgili sektör temsilcileriyle tekrar görüşeceklerini belirtti. 
     Kararnameye göre, fiyatlar belirlendikten 1 ay sonra, yüzde 5'ten fazla kur artışı olması halinde bunun göz önüne alınacağını kaydeden Akdağ, ''Siz 100 euroya ilaç ithal etmişseniz, euronun kur olarak artması ya da azalması fiyatları değiştirecektir. 15 Haziran'dan sonra 1 ay bekleyeceğiz. 14 Nisan'a göre kur farklılığı oluşmuşsa, fiyatlar ona göre yeniden belirlenecek. İlaca zam gelebilir, gelmeyebilir. O günkü kura göre belli olacak'' diye konuştu. 
     
     ''500 MİLYON DOLAR TASARRUF'' 

     Bir gazetecinin, ''Yani eskiden beri vatandaşlar aldatıldı mı '' sorusuna karşılık Akdağ, ilaç piyasasını bütün olarak düşünmek gerektiğini, bir ilacın pahalıya, diğerinin ucuza satılabileceğini söyledi. 
     Dünyada da durumun böyle olduğunu, piyasa şartlarına göre düzenleme yapıldığını anlatan Akdağ, ''Bu yöntemle kamu maliyesine yılda 500 milyon dolara yakın tasarruf sağlayabileceğimize inanıyoruz'' dedi. 
     İlaç fiyatları belirlenirken esas alınan 14 Nisan gününde Merkez Bankası'nda 1 euronun fiyatı 1 milyon 610 bin Türk Lirası civarındaydı. Merkez Bankası, dün euronun efektif satış kurunu 1 milyon 860 bin lira olarak açıkladı. Böylelikle, 14 Nisan ile bugün arasında yüzde 15'lik kur artışı yaşandı. 
     Döviz kurunda 15 Temmuz'a kadar yaşanacak dalgalanmalar, ilaç fiyatlarını etkilemeyecek. Fiyatlar, 15 Temmuz'daki döviz kuruna göre tekrar ayarlanacak. 

     
</TEXT>
</DOC>
