<DOC>
<DOCNO> 204083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/spor/spo05.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavuz'a sorgulama 
</HEADLINE>
<TEXT>

   Futbol Federasyonu Yönetimi, MHK Başkanı Bülent Yavuz'dan, ilk yarıdaki hakem hatalarının hesabını sordu. Lig takviminin de aynen devam etmesine karar verdi 
      NECMİ KEPÇETUTAN 

   
   İlk ciddi uyarı 
   FUTBOL Federasyonu Yönetim Kurulu, ligin ilk yarısında yaşanan hakem hataları nedeniyle MHK Başkanı Bülent Yavuz'u "sorguya" çekti. Haluk Ulusoy başkanlığında Ankara'da toplanan yönetim, Yavuz'a hakem hatalarından duyulan rahatsızlığı iletirken "Bugün yaşanan tablo gerçekten üzücü ve düşündürücü. Gereken önlemleri alın" diyerek ilk kez böylesi ciddi bir uyarıda bulunuldu. Yavuz ise ilk yarının detaylı bir değerlendirmesini yaptı. 
   
   Ulusoy bombaladı 
   FEDERASYON Başkanı Haluk Ulusoy hakem hatalarını sert bir dille eleştirdi ve "Art niyetli olanların hakemliğini bitiririz. Sezona iyi başladılar. Ancak son haftalarda bariz hatalar yaptılar. Performanslarından memnun değilim. MHK Başkanı hataların tekrarlanmayacağı sözünü verdi" şeklinde konuştu. Ulusoy, başkanlığa aday olup olmayacağını 15 Ocak'ta açıklayacağını da belirtti. Bu arada A Milli Takım'ın ABD'de 10, uzak doğuda da 15 gün kamp yapacağı açıklandı. 
   
   Güneş devam ediyor 
   BAŞKAN vekili Ata Aksu ise Teknik Direktör Şenol Güneş'in görevine devam ettiğini belirtti. Aksu şöyle konuştu "A ve ümit milli takımlarının finallere katılamaması üzücü bir durumdur. Her türlü imkana rağmen finallere gidemediğimiz için Türk ulusundan özür dileriz." Aksu, tekrarına karar verilen Fenerbahçe - Ç.Rizespor maçıyla ilgili olarak da Karadeniz ekibinin zararın tazmini konusunda iki kulüp temsilcileri cuma günü biraraya geleceğini söyledi. 
   
   
</TEXT>
</DOC>
