<DOC>
<DOCNO> 203656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun04.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de "kölelik" hortladı mı 
</HEADLINE>
<TEXT>

     ABD Adalet Bakanlığı, Florida eyaletinde yeni bir tür kölelik iddiaları üzerine soruşturma başlattığını açıkladı. 
     Köle olanların bu kez siyahlar değil, Florida'ya ''karın tokluğuna'' çalışmaya gelen Meksikalılar olduğu bildirildi. 
     Florida'da yayımlanan The Palm Beach Post gazetesinde kısa bir süre önce dizi şeklinde çıkan haberi ihbar kabul eden Amerikan Adalet Bakanlığı, eyalete müfettişler gönderirken, Federal Soruşturma Bürosu FBI da soruşturmaya dahil oldu. 
     Gazetenin haberine göre, Florida'da bazı büyük toprak sahipleri Meksikalı kaçak işçilerin ABD'ye girmelerine yardımcı oluyor ve bunun karşılığında işçilere borçlu olduklarına dair zorla belgeler imzalattırıyor. 
     İşçiler daha sonra kendilerine çıkarılan bu borcu ödemek için yalnızca karın tokluğuna tarlalarda çalıştırılıyor, çalışma dışındaki zamanlarını da bir cezaevi hükümlüsü gibi geçiriyor. 
     Bu işçilerden kendisini Jose Moreno olarak tanıtan biri, tarlada çalıştıktan sonra treylerlere kapatıldıkları ve borçları bitmeden gitmeye kalkışırlarsa ölümle tehdit edildikleri iddiasında bulundu. Bu tip eylemlerin, ABD'de kölelikle mücadele yasalarının ihlali olduğu belirtiliyor. 
     
</TEXT>
</DOC>
