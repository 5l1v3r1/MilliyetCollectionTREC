<DOC>
<DOCNO> 226568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/soneko11.html </URL>
<DATE> 2004/03/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
"AB'ye üye olacak ülkere tarımda verilen destek Türkiye'den daha fazla" 
</HEADLINE>
<TEXT>

     Türkiye Ziraat Odaları Birliği TZOB Başkanı Şemsi Bayraktar, Mayıs ayında AB'ye üye olacak ülkelere tarımda verilen desteğin, Türkiye'den daha fazla olduğunu ifade ederken, ''AB'nin bu haksızlığı gidereceğini umuyoruz'' dedi. 
     Avrupa Tarım Konfederasyonu CEA Başkanı ve İngiliz Çiftçiler Birliği Başkanı Sir Ben Gill ile Genel Sekreter Chirtophe Hemmard, TZOB Başkanı Bayraktar'ı makamında ziyaret etti. 
     Bayraktar, ziyarette yaptığı konuşmada, Türkiye'nin, Avrupa'nın ortak tarım politikasına uyum göstermesinin çok önemli olduğuna işaret ederken, özellikle bazı ürünlerde Türkiye'nin rekabete açık olduğunu, bazı ürünlerde de haksız rekabetle karşı karşıya olduğunu söyledi. 
     Özellikle ABD ve AB'nin, tarım ve hayvancılık sektörüne verdiği aşırı desteğin haksız rekabete neden olduğunu kaydeden Bayraktar, ''Bir taraftan ticaretin serbest olmasını savunurken, bir taraftan da aşırı korumacı davranıyorlar'' dedi. 
     TZOB olarak Türkiye'nin, AB tarımı karşısında zaaflarını tespit ettiklerini ve gerekli tedbirlerin alınması için her türlü girişimde bulunduklarını anlatan Bayraktar, ayrıca muktesebat uyumu dışında, yapısal uyumun da önem taşıdığını ifade etti. 
     Bayraktar, yapısal uyumun temel taşının verimlilik olduğunu ve verimliliğin sağlanması için büyük uğraş verildiğini anlatırken, bu noktada AB'ye önemli görev düştüğünü söyledi. 
     Mayıs ayında AB'ye üye olacak ülkelere, Türkiye'ye verilen destekten daha fazla destek verildiğine dikkati çeken Bayraktar, burada bir haksızlığın söz konusu olduğunu kaydetti ve ''AB'nin bu haksızlığı gidereceğini umuyoruz ve Sir Ben Gill'den bu konuda destek bekliyoruz'' dedi. 
     
     CEA BAŞKANI GİLL 
     CEA Başkanı Sir Ben Gill de, Türkiye'deki önemli ve iyi gelişmeler yanında, Türk çiftçisinin Avrupa'nın bir parçası olma yolundaki istekliliğininde farkında olduklarını söyledi. 
     Gill, Türkiye'de büyük uluslararası şirketlerin egemen olduğunu, ancak bu sorunun yanlız Türkiye'de değil, Avrupa'da da yaşandığını kaydetti. Gill, ''Fakat Türkiye AB üyesi olmadığı için sorunları daha ciddi yaşıyor'' dedi. 
     Tüm dünyada küreselleşme sorunun yaşandığını ve toplumların şehirleşme sonucunda tarımdan uzaklaştığını anlatan Gill, ABD hükümetinin serbest ticaretin faydalarını sürekli vurgulaması ile karşı karşıya olunduğunu ifade etti. 
     Gill, ABD hükümetinin en korumacı ve muhafazakar hükümetlerden biri olduğunu da savundu. 
     Ziyaret sırasında Türkiye'nin kendine has sorunlarını anlamaya çalışacağını belirten Gill, şu anda tüm dünyada gayet karmaşık bir siyasi ortamda yaşandığını ve dünya çapında karşılıklı diyalog ve müzakerelerin faydası olacağına inandığını kaydetti. 
     
</TEXT>
</DOC>
