<DOC>
<DOCNO> 224678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/spor/spo02.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribün şikayeti 
</HEADLINE>
<TEXT>

   Fenerbahçe Teknik Direktörü Daum ve Kaptan Ümit Özat, taraftarın takıma zarar verecek davranışlardan kaçınması amacıyla yönetimden yardım istedi 
      YUSUF KOBAL 

   
   Rahatsızlık yarattı 
   SARI - Lacivertli kulüpte Bursa-spor maçında alınan galibiyete rağmen tribünlerin taşkınlık yapması endişe yarattı. İkinci Başkan Nihat Özdemir, sahaya atılan yabancı maddeler ve olumsuz tezahürat nedeniyle çok zor durumda kaldıklarını belirtip, teknik heyet ve futbolcuların da duyduğu rahatsızlığı dile getirdi. Özdemir, "Teknik direktörümüz Daum ve Kaptanımız Ümit bize gelip, şikayetçi oldular" açıklamasını yaptı. 
   
   'Panik atağa itiyor' 
   TRİBÜNDEKİ davranışların takımı olumsuz etkilediğine dikkat çeken Özdemir, "Bu homurtular oyuncuları panik atağa sokuyor. Gerilime itiyor, bu nedenle inisiyatif bile kullanamıyorlar. Şımarmamalıyız. Şampiyon olmak için havaya girmemeliyiz" diye konuştu. Taraftarların oyuncuları rahatlatması gerektiğini vurgulayan Fenerbahçe yöneticisi, "Sahaya yabancı madde atılmaz, uğultu biter, küfür biter ise başarı da gelir" ifadesini kullandı. 
   
   'Köstek olmayalım' 
   SEYİRCİ avantajının dezavantaja dönüştürülmemesi gerektiğinin altını çizen Özdemir, "Destek olalım, köstek değil. Herkes yanında oturana sahip çıksın. Allah korusun, sahamız kapanırsa çok kötü olur. Futbolcu hata yaptığında da onları protesto etmeyelim" dedi. İkinci Başkan Özdemir, Bursa maçında toplu bir eylem olmadığını, yapılan üç ve dört nolu anonslar nedeniyle sahalarının kapanmasını beklemediklerini sözlerine ekledi. 
   
   PARDON 
   Tek reis sensin    SAYIN Aziz Yıldırım, en kötü zamanda bile tribünlerin sevdiği bir isim oldu. Öyle ki, futbolcular ve teknik heyetler dayak yemekten beter edilirken, başkan hep "el salla" tezahüratları ile karşılandı mabedinde. 
   Taraftarının gösterdiği vefa ile sefasını süren başkanın, şampiyonluğa giden takımını ezip, büzüp pilli bebeğe çeviren, hiç gereği yokken sahaya attığı maddelerle ceza almasına yol açacak bir grup taraftarına diyet ödemesini anlayışla karşılıyoruz. Ancak kapalı kapılar ardındaki serzenişi açığa çıkınca yalanlamak zorunda kalması biraz abartılı geldi bize. Üstelik söylediğinde de öyle kötü birşey yoktu. Yapma sayın başkan yapma, bak bu sene takımın da iyi gidiyor, fazla bilet dağıtmana da, tribün zararlılarına kucak açmana da gerek yok. Tek reis sensin, h l unutmadık. 
   N.Ü 

   
   Daum uyardı    CHRİSTOPH Daum şampiyonluk yolunda üçlü bir yarışın içine girdiklerini ifade etti. Trabzonspor'un geriden çok güçlü ve moralli geldiğini belirten Alman hoca, "Şampiyonluk yarışında sadece Beşiktaş'ı düşünmemek lazım. Bu üçlü bir yarış olacak" diye konuştu. 
   
   Yüzler gülüyor    ZİRVE yarışında Beşiktaş'ın 6 puan önüne geçen Fenerbahçe, dünkü idmanla Adana deplasmanı hazırlıklarına start verdi. Antrenmanda oyuncuların oldukça neşeli olduğu gözlendi. Daum, Adana maçının 16.00'da olması nedeniyle çalışmaları bu saate çekti. 
   
   Mehmet sürprizi    TÜRKİYE Kupası'ndaki Gençlerbirliği maçında sakatlanan Mehmet Yozgatlı dün takımla çalışmalara başladı. Ayak bağlarında kopma olduğu gerekçesiyle en az üç hafta sahalardan uzak kalacağı açıklanan genç oyuncunun kısa sürede iyileşmesi şaşkınlık yarattı. Mehmet'in ayak bileğinde sadece burkulma olduğu öğrenilirken, doktorların daha önce bu konuda yaptığı çelişkili açıklamalar da tepki uyandırdı. Kasığındaki problemi zaman zaman nükseden Serhat da dün çift kalede yer aldı. 
   
   Tuncay'ın teşhisi    '6 - 0 yaramadı' 
   KALECİ Volkan ve Tuncay, dün ziyaret ettikleri Fenerbahçe Koleji'nde büyük ilgi gördüler. Tiyatro sanatçısı Halit Akçatepe'nin de yer aldığı ziyaret sırasında minikler iki futbolcuyu sevgi çemberine aldılar. Tuncay, bir öğrencinin "Bir daha ne zaman Galatasaray'ı 6 - 0 yenersiniz" sorusuna, "Bu galibiyetten sonra takım kötü gitti. Bu sene 2 - 1 yendik. Gördüğünüz gibi şimdi şampiyonluğa doğru gidiyoruz. İnşallah şampiyon da olacağız" dedi. 
   
   
</TEXT>
</DOC>
