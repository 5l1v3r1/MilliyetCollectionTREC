<DOC>
<DOCNO> 247829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo13.html </URL>
<DATE> 2004/06/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Denizlispor, Ali Akdeniz ve Göksel ile yollarını ayırdı... 
</HEADLINE>
<TEXT>

     Denizlispor Kulübü Profesyonel Futbol Şubesi Başkanı Turgut Dalaman, Ali Akdeniz ve Göksel ile yollarını ayırma kararı aldıklarını açıkladı. 
     Turgut Dalaman, teknik direktör Giray Bulak'ın yönetim kuruluna verdiği, ''Ali Akdeniz ve Göksel'den istenen verimi alamadığı'' biçimindeki rapor üzerine bu kararın alındığını söyledi. 
     Dalaman, geçen sezon Fenerbahçe'den transfer edilen Ali Akdeniz ile Göztepe'den alınan Göksel'in bonservislerinin, alacaklarına karşılık verileceğini kaydetti. 
     Dalaman, yabancı futbolcu transferi konusunda araştırmalarının sürdüğünü belirterek, ''Temasta olduğumuz futbolcuların oynadığı Çek Cumhuriyeti ve Polonya liglerinde sezon yeni tamamlandı. Yabancı futbolcu transferimiz, Ömer Rıza'ın durumuna göre şekillenecek. Bu futbolcu Türk vatandaşı olursa, 3 oyuncu alacağız. Aksi takdirde biri orta alan, diğeri forvet 2 oyuncu transfer edeceğiz'' dedi. 
     
</TEXT>
</DOC>
