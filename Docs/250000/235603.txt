<DOC>
<DOCNO> 235603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy11.html </URL>
<DATE> 2004/04/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Tan "Irak'taki gelişmeleri endişeyle izlemekteyiz" 
</HEADLINE>
<TEXT>

     Dışişleri Bakanlığı Sözcüsü Namık Tan, Irak'taki son gelişmelerin endişeyle izlendiğini belirterek, taraflara itidal çağrısında bulundu. 
     Tan, Dışişleri Bakanlığı'nın haftalık basın toplantısında, Irak'taki son gelişmelere ilişkin bir soru üzerine, Türkiye'nin Irak'taki olumlu, olumsuz bütün gelişmelerle yakından ilgili olduğunu kaydetti. 
     Türkiye için Irak ve Irak'taki gelişmelerin önem ve öncelik taşıdığına işaret eden Tan, ''Son dönemde vuku bulan gelişmeleri endişeyle izlemekteyiz. İlgili bütün taraflara itidal telkin etmekteyiz'' diye konuştu. 
     ''Irak'ın içinde bulunduğu vahim durumdan kurtulması için elimizden gelen her türlü katkıyı yapmaya çalışmaktayız'' diyen Tan, özellikle insani ve ekonomik bakımdan yardımın sürdüğünü belirtti. 
     Irak'taki tüm etnik grupların siyasi süreçte hakça temsil edilmelerinin gerektiğini vurgulayan Tan, bunun siyasi sürecin esenliği ve meşruiyet açığının giderilmesi için şart olduğunu kaydetti. 
     BM'nin Irak özel temsilcisi Lahdar Brahimi ve ekibinin çalışmalarını da yakından izlediklerini ve sürekli temas halinde olduklarını ifade eden Tan, Brahimi'yi Türkiye'ye davet ettiklerini söyledi. 
     ''BM'den daha aktif bir yaklaşım bekliyoruz'' diyen Tan, temas kanallarının sürekli açık olduğunu bildirdi. 
     
</TEXT>
</DOC>
