<DOC>
<DOCNO> 249190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/spor/spo01.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes kendi işine 
</HEADLINE>
<TEXT>



Kıvanç'tan bombardıman 
SİYAH - Beyazlılar'ın Futbol Şube Sorumlusu Kıvanç Oktay, Beşiktaş'a laf atan Fenerbahçeli yönetici İlhan Ekşioğlu'na yanıt verdi. Talip oldukları her oyuncuyu aldıklarını vurgulayan Oktay, "Doğru bildiğimiz yoldan gidiyoruz. Başkaları gibi haftalarca görüşüp elimiz boş kalmıyoruz. Herkesin okyanusu kendine büyüktür. Biz işimizi yapıyoruz, herkes kendi işini yapsın" diye konuştu. 

'Tüm rakamlar gerçek' 
ALİ Güneş ve İbrahim'in transferleri nedeniyle rakiplerini kızdıran Beşiktaş'ın Futbol Şube Sorumlusu, "Ali jübilesini Beşiktaş'ta yapacak" dedi. Oyunculara verecekleri gerçek rakamları SPK'ya bildirdiklerine dikkat çeken Oktay, şöyle devam etti "Bu nedenle paralar diğer kulüplere çok yüksek gelebilir. Ancak biz Del Bosque'nun görüşleri doğrultusunda transferimizi yapıyoruz." 

İnönü Stadı dert oldu 

İNÖNÜ Stadı, GSGM Tesisler Dairesi eski başkanı ile eski şube müdürünün başına dert açtı. Beşiktaş Kulübü'ne 49 yıllığına devredilen stadın skorbordunun kullanımı ve reklam bedelinin tahsili konusunda takibat kararı vermediği iddiasıyla Tesisler Dairesi eski Başkanı Ferruh Çetinöz ve eski şube müdürü Şükrü Tanrıvermiş hakkında Asliye Ceza Mahkemesi'ne dava açıldı. İddianamede, skorbordun 21 aylık kullanım ve reklam bedelinin tahsisi için kulübe yazı yazılmasına rağmen hukuki takibata geçilmediği bildirildi. 

Berkant'ın rengi SİYAH - BEYAZ 

ERHAN TELLİ 

Doğuştan Beşiktaşlıyım' 
ALİ Güneş ile birlikte dün Beşiktaş'a imza atan Berkant, bundan önce Galatasaray'da görev yaptığını ancak çocukluğunun takımına transfer olduğunu söyledi. Doğuştan Beşiktaşlı olduğunu özellikle vurgulayan Berkant, "Galatasaray'da acı, tatlı günlerim oldu. Şimdi yeni, beyaz bir sayfa açıyorum. Herkes gerçek Berkant'ı Beşiktaş'ta görecek" diye konuştu. 

Del Bosque tanıyormuş 
CİM - BOM'DA yeterince şans bulamadığını ifade eden Berkant, "Futbola yeni başlamış bir çocuk gibi çok heyecanlıyım. İnönü'ye çıkacağım günü sabırsızlıkla bekliyorum" ifadesini kullandı. Futbol Şube Sorumlusu Kıvanç Oktay ise, Del Bosque'nin Berkant'ın kasetini izlemeye gerek bile duymadığını belirtip, onu tanıdığı için istediğini söyledi. 

Del Bosque geliyor 

Dört yabancı kalıyor 
TRANSFER döneminde fırtına gibi esen Beşiktaş, Teknik Direktör Del Bosque'nin direktifleri doğrultusunda futbolcu transfer ediyor. Zago'yu yaşlı olduğu için dışlayan, Giunti'yi beğenmeyen İspanyol çalıştırıcının, Luccin'i getireceği ifade edildi. Cordoba, Ronaldo, Pancu ve Ahmed Hassan'ın kalmasını isteyen Del Bosque, bir yabancı daha alıp, çalışmalara başlayacak. 

İşbaşı yapacak 
İMZANIN ardından ülkesine dönen Vicente Del Bosque bugün ailesi ve yardımcılarıyla birlikte İstanbul'da olacak. Yönetimle transfer değerlendirmesi için biraraya gelecek olan İspanyol teknik adam, pazartesi gününden itibaren yeni sezon hazırlıklarına başlayacak. Beşiktaş Teknik Direktörü, iki haftalık sürede futbolcuları çıplak gözle izleyecek. 

'Bonservisini al yeter' 

Yönetimin tek şartı 
AHMET Dursun'un Menajeri Ahmet Bulut ile görüşen Beşiktaş Yönetimi, "Çin'den bonservisini alıp gelsin yeter" mesajını gönderdi. Çin'in Pian Jin takımına transfer olan, burada aradığını bulamayan Ahmet'in, kulübüyle bu konu hakkında görüşeceği bildirildi. 

Ahmet dönmek istiyor 
SERDAR Bilgili döneminde Siyah - Beyazlılar'dan sorunlu ayrılan Ahmet Dursun'a, Yıldırım Demirören'in gelişiyle birlikte Beşiktaş'ın kapıları yeniden açıldı. Çin'de istediği başarıyı elde edemeyen yıldız futbolcu da İstanbul'a dönmek istiyor. 

Nihat'ın haberi yok 

'Teklif almadım' 
12 milyon Euro karşılığında Valencia'ya transfer olacağı iddia edilen Real Sociedadlı Nihat Kahveci, kendisinin bu tekliften haberi olmadığını ve kulübünde kalmak istediğini söyledi. Marca gazetesine konuşan milli futbolcu, "Real'den hiç kimse beni satmak istediklerini söylemedi ve Valencia'dan da kimse benimle ilgilendiğini söylemek için beni aramadı" dedi. 

Açıklamaya rağmen 
MARCA, Nihat'ın bu açıklamasına rağmen San Sebastian'da Türk futbolcunun olası transferinin konuşulduğunu iddia etti. Haberde, Real'de yapılacak başkanlık seçimleri öncesinde bütçenin denkleştirilmesi için yıldız futbolculardan Xabi Alonso ya da Nihat'ın satışının gündemde olduğu, Sander Westerveld ve Gaby Schürrer için de teklif beklendiği belirtildi. 


</TEXT>
</DOC>
