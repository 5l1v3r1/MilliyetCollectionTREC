<DOC>
<DOCNO> 237628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur37.html </URL>
<DATE> 2004/05/05/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Eurovision şarkı yarışması'na doğru... Provalar tamamlandı 
</HEADLINE>
<TEXT>

     49. Eurovision Şarkı Yarışması'nda yarı finale katılacak adayların bugünkü provaları tamamlandı. 
     İlk provayı yapan Finlandiya adayı Jari Silanpaa, basın mensuplarının sorularını yanıtlarken, sabah yaptığı provalardan memnun olduğunu belirtti. 
     Sanatçı, tango türünde bir parçayı niye seçtiğine yönelik soru üzerine, genelde melankolik müzikleri ve Latin müziklerini sevdiğini ifade ederek, ''Ama özellikle tango tutkum var'' dedi. 
     ''Eurovision Şarkı Yarışması benim hayalimdi'' diyen Silanpaa, İsveç'te doğup büyümesine rağmen hep Finlandiya adına yarışmak ve kazanmak istediğini vurguladı. 
     İstanbul'a ilişkin ilk izlenimlerinin nasıl olduğunun sorulması üzerine de Silanpaa, havaalanında çok sayıda basın mensubu tarafından karşılanmasının inanılmaz olduğunu ve burada olmaktan mutluluk duyduğunu söyledi. 
     Litvanya adına yarışacak ''Fomins and Kleins'' adlı topluluk da şarkılarını henüz piyasaya çıkmayan albümlerinde 9 dilde seslendirdiklerini ve bu dillerden birinin de Türkçe olduğunu belirtti. 
     Eurovision Şarkı Yarışması'na katılmanın nasıl bir duygu olduğuna yönelik soruya topluluk üyeleri, ''Kazanmak için değil, iyi vakit geçirmek için geldik'' yanıtını verdi. 
     İsviçreli grup ''Pierro The Music Stars'' da, yarışmada bu yıl ilk kez uygulanan yarı final ve final şeklindeki iki aşamalı sistem hakkında ne düşündüklerinin sorulması üzerine, bunun eskisinden daha iyi bir sistem olduğunu düşündüklerini kaydetti. 
     
     Provalar 

     Öte yandan, öğleden sonraki provalar basın mensuplarına açıldı. Provalarda, hareketli parçasıyla Yunanistan adına yarışacak Sakis Rouvas ve ünlü pop yıldızı Shakira'ya benzetilen Ukraynalı aday Ruslana Lyzichko dikkati çekti. 
     İki aday, hızlı ritimli parçaları ve danslarıyla salondaki basın mensupları ve diğer görevlilerden alkış aldı. 
     Bu arada, diğer adayların aksine Yunanistan ekibi basının karşısına çıkmadı. Ekibin basın toplantısı yapmayacağı, Basın Konferans Merkezi'nde dağıtılan bilgilendirme notunda belirtildi. 
     
     Ukraynalı adayın basın toplantısı renkli görüntülere sahne oldu 

     49. Eurovision Şarkı Yarışması'nda Ukrayna'yı temsil edecek ekipten solist Ruslana Lyzichko'nun basın toplantısı renkli görüntülere sahne oldu. 
     Sıcak tavırlarıyla basının ilgi odağı olan Lyzichko, basın toplantısının uzaması üzerine, gazetecilerle zaman zaman ''Uyumayın, uyumayın'' diyerek şakalaştı. 
     Finalde, ilk çağlardaki kıyafetleri andıran sahne kostümleri giyeceklerini anlatan Lyzichko, sahne şovunda kullanacağı ağaçtan yapılma içi boş boruyu masadan kalkarak mikrofon gibi basın mensuplarına uzatırken, zaman zaman da eline tef alarak şarkı söyledi. 
     Yarışmada seslendireceği şarkının klibini 2 kez salondaki dev ekrandan izleten Lyzichko, hareketli parçaları ve ''Yüzüklerin Efendisi'' adlı filmden esinlenen sahne şovlarına büyük emek verdiklerini anlattı. 
     
     Sahneye hasar veren şov 

     Provada, ekibiyle yaptığı hareketli dans şovuyla da dikkati çeken Lyzichko, danslarının oldukça sert ve ritimli olduğunu dile getirerek, bugünkü prova sırasında sahnedeki cam zemine istemeden hasar verdiklerini ve bu bölümün kırıldığını söyledi. 
     Ukrayna'da tanınan bir sanatçı olduğunu, ancak Eurovision Şarkı Yarışması'nın kendisi için yeni bir başlangıç olacağını vurgulayan Lyzichko, şarkının sözlerinden dans şovuna her aşamasında çalıştığını anlattı. 
     
     İsrailli ekipten barış mesajlı şarkı 

     Provanın ardından basın toplantısı düzenleyen İsrailli yarışmacı David D'or da, ''To Believe-İnanmak'' adlı şarkısının anlamından bahsetti. 
     İnancını müzikle ortaya koyduğunu anlatan D'or, müziğin gücünün dine ya da ırka bakılmaksızın insanlar arasındaki problemleri çözeceğine inandığını dile getirdi. 
     D'or, şarkısının ardındaki mesajın, bütün insanlar için özgürlük ve eşitliğe dikkati çektiğini belirterek, ülkesini, diğer insanlara ve evrene samimi hislerle temsil etmek istediğini anlattı. 
     Yarı final adaylarının bugünkü provalarında, Finlandiya, Belarus, İsviçre, Litvanya, İsrail, Andora, Portekiz, Malta, Monako, Yunanistan ve Ukrayna adayları sahne aldı. 
     
</TEXT>
</DOC>
