<DOC>
<DOCNO> 223576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonyas14.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalar 10 derece ısınıyor Güneş her yerde, merhaba ilkbahar... 
</HEADLINE>
<TEXT>

     Türkiye haftasonunu güneşle karşılayacak... Hava sıcaklığında beklenen artışlar, önümüzdeki hafta ortasına kadar devam edecek ve yurt genelinde yağış görülmeyecek. Hava sıcaklığı yarından itibaren batı bölgelerimizden başlayarak tüm yurtta 8-10 derece artacak. 
     Bugün kuzey ve iç bölgelerimizde görülen yağışlı hava Cuma günü Doğu Karadeniz ile Doğu Anadolu’nun doğusunda etkili olduktan sonra yurdu terk edecek. 
     Meteoroloji'den alınan bilgiye göre, bugün akşama kadar Marmara'nın doğusu, Batı ve Orta Karadeniz'in kıyı kesimleri, İç Anadolu ve Güneydoğu Anadolu'nun doğusu yağmur alacak. Karadeniz'in iç kesimleri, İç Anadolu'nun kuzeyi ve Doğu Anadolu'da ise yağışlar karla karışık yağmur ve kar şeklinde görülecek. Diğer bölgelerimizin tamamı çok bulutlu. 
     Önümüzdeki 3 günün hava raporu ise şöyle 
     CUMA 
     Doğu Karadeniz'ın kıyı kesimi ve Doğu Anadolu'nun güneyi yağmurlu, Kuzeydoğu Anadolu ise kar yağışlı bir gün geçirecek. Ege ve Akdeniz'de gökyüzü açık ve güneşli. Diğer bölgelerimiz parçalı ve çok bulutlu. Sabah saatlerinde sis görülebilir. 
     CUMARTESİ-PAZAR 
     Cumartesi Karadeniz ve Doğu Anadolu'da gökyüzü parçalı ve çok bulutlu, diğer bölgelerimizin tamamı açık ve güneşli. 
     Pazar günü ise bütün bölgelerimiz açık ve güneşli. Yalnızca Doğu Anadolu'nun doğusu parçalı bulutlu. 
     
</TEXT>
</DOC>
