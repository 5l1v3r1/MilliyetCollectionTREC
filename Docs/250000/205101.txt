<DOC>
<DOCNO> 205101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun33.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Cumhurbaşkanı "Türban yoksa haç da olmasın" 
</HEADLINE>
<TEXT>

     Almanya Cumhurbaşkanı Johannes Rau, ülkesinde yaşayan Müslümanların ikinci sınıf vatandaş olmadıklarını ve inançlarının kabul görmesi gerektiğini söyledi. 
     Rau, Alman ikinci televizyonu ZDF'de yaptığı konuşmada, Almanya'da yaklaşık 3 milyon 200 bin Müslümanın yaşadığına dikkati çekerek, ''Aramızda yaşayan Müslümanlar ikinci sınıf vatandaş değiller. İslami inancın gücü kabul görmeli. Sadece köktendincilerin hakimiyeti ele geçirmemelerine dikkat etmeliyiz. Bu, Müslümanlar için olduğu kadar Hıristiyan köktendinciler için de geçerli'' dedi. 
     Belirli bir dini imtiyazlı hale getirebileceği gerekçesiyle okullarda dini sembollerin bulundurulmaması konusunda da uyarıda bulunan Rau, Hıristiyan, Müslüman, Yahudi ve inançsız çocukların bile kendilerini okullarda rahat hissetmeleri gerektiğini belirtti. 
     Özgürlükten ve tüm dinlere eşit davranılmasından yana olduğunu kaydeden Rau, Müslüman bir öğretmenin türban takamaması durumunda, okullarda haçların da bulundurulmaması gerektiğini savundu. 
     
</TEXT>
</DOC>
