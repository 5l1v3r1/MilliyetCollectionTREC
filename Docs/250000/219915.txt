<DOC>
<DOCNO> 219915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/siyaset/siy06.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Diyanet ve Genelkurmay siyasetin dışında olmalı' 
</HEADLINE>
<TEXT>

   İki kurumun "Türk modernleşmesi"ndeki önemini anlatan Diyanet İşleri Başkanı Bardakoğlu, Türkiye'nin huzuru için siyasetin dışında kalınması gerektiğini söyledi 
      ANKARA Milliyet 

   
   Diyanet İşleri Başkanı Ali Bardakoğlu, Genelkurmay Başkanlığı ve Diyanet'in siyaset dışında kalmasının önemli bir başarı olduğunu, Türkiye'nin huzuru için bu durumun korunması gerektiğini söyledi. Bardakoğlu bu açıklamayı, kuvvet komutanlarının Hilafet'in kaldırılışının 80. yıldönümü etkinliklerine katılmasının ertesi günü yaptı. 
   Diyanet'in 80. kuruluş yıldönümünü kutlayan Bardakoğlu, basın toplantısında özetle şunları kaydetti 
   Türkiye Cumhuriyeti, Diyanet ve Genelkurmay Başkanlığı'nı, "Türk modernleşmesinin iki kurumu" olarak tek kanunla oluşturdu. İki kurum Cumhuriyet ve Atatürk'ün önemli projesidir, tek kanunla kurulmuştur. Genelkurmay ve Diyanet'in siyasetin dışında kalması çok önemli bir başarıdır. Türkiye'nin huzuru ve güveni için buna ihtiyaç vardır, bu durumun korunması gerekir. Diyanet olarak buna her zaman dikkat ediyoruz. 
   Osmanlı Devleti hiçbir zaman din devleti olmadı. Diyanet'in Cumhuriyet öncesi Osmanlı'daki şeyhülislamla belli bağlantısı var. Osmanlı'daki şeyhülislam yapısı bugünkü laikliğin temelini hazırladı. 
   
   Şiddet onaylanamaz 
   Diyanet üzerinden siyaset yapılmasına karşıyız. Yerel seçim sürecinde Diyanet görevlilerinin izinleri kaldırıldı. Diyanet görevlileri, siyaset konusunda lehte, aleyhte tavır içinde olamaz. 
   Hiçbir dinin özünde insan hakkı ihlali yer almaz. Erkekler, kadınlara şiddeti, ayrımcılığı İslamın onayladığı kanaatini bırakmalı. Töreden gelen yanlışlıklar din olarak algılanıyor. Hiçbir insan hakkı ihlali, terör dinden kaynaklanmaz. 
   
   'Diyanet, Sünni kuruluş değil'    Aleviliğin MEB müfredatına alınmasını olumlu bulduğunu söyleyen Bardakoğlu, konunun Diyanet'in görüşü olmadan ders kitaplarına girmesinin yanlış olacağını söyledi. "Diyanet Sünni kuruluş değil. Aleviler bizim kardeşimiz" diyen Bardakoğlu, "Alevilere Diyanet bütçesinden pay ayrılmalı mı " sorusuna "Kaç Nakşi bütçeden faydalanıyor 'Ben şuyum' diyen bütçeden pay ister" yanıtını verdi. 
   
   
   
</TEXT>
</DOC>
