<DOC>
<DOCNO> 211450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko11.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam 50 milyon dolarlık kredi sağladı... 
</HEADLINE>
<TEXT>

     Şişecam Topluluğu, 5 büyük bankadan aldığı 50 milyon dolarlık krediyi, 2004 yılı ihracatının finansmanında kullanacak. 
     Şişecam'dan yapılan yazılı açıklamada, kredi sözleşmesinin Topluluğun merkez binasında bugün imzalandığı belirtildi. 
     Topluluğun faaliyetlerinin, yarattığı özkaynak niteliğindeki fonların yanı sıra uluslararası finans kurumlarından sağladığı yatırım ve ihracat kredileriyle desteklendiği kaydedilen açıklamada, 1 yıl vadeli, club deal niteliğindeki kredinin nihai maliyetinin libor artı 1.50 düzeyinde olduğu bildirildi. 
     Açıklamada, kredi alınan ABN-Amro Bank NV, Citibank NA, HSBC Bank PLC, Credit Agricole Indosuez ve Societe Generale SA ile topluluk ilişkilerinin, yatırımları da kapsayan uzun süreli, güvenli bir işbirliğine dayandığı belirtilerek, bu anlaşmanın yeni işbirliklerine vesile olacağı kaydedildi. 
     Türkiye'nin ilk sanayi ürünü ihracatını 1960'lı yılların başında gerçekleştiren Şişecam Topluluğu'nun, ihracatını her yıl düzenli bir biçimde artırdığına işaret edilen açıklamada, 2003 yılında 130 ülkeye yapılan ihracatla 530 milyon dolarlık döviz girdisi sağlandığı vurgulandı. 
     Açıklamada, ŞişeCam Topluluğu'nun bu yöndeki 2004 amaç ve politikaları, 650 milyon doları zorlayacak bir pazar payına erişmek ve net döviz katma değeri yüksek olan ihracatını 1 milyar dolar hedefine doğru yönlendirmek şeklinde özetlendi. 
     Topluluğun uluslararası pazarlara verdiği önemin bununla kalmayacağı, Balkanlar, Doğu Avrupa, Orta Avrupa ve Orta Asya ülkelerinde yeni yatırımlar ve ortaklıklar gerçekleştirilerek pazar payının daha da geliştirileceği dile getirilen açıklamada, ''Rusya'da kurulan toplam 340 bin ton kapasiteli şişe fabrikası, Gürcistan'daki şişe tesisleri, Bulgaristan'da Solvay ile olan soda işbirliği, yeni planlanan ve hayata geçirilme safhasında olan Bulgaristan Düzcam ve Cam Ev Eşyası Grubu yatırımları bunun ilk örneklerini oluşturmaktadır'' denildi. 
     
</TEXT>
</DOC>
