<DOC>
<DOCNO> 213983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/spor/spo03.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim pes etmedi 
</HEADLINE>
<TEXT>

   Tecrübeli hoca, 100. yılda devler liginin tehlikeye girdiğinin hatırlatılması üzerine, "Size öyle geliyor. Daha 14 maç varken, bu konuda karar mı verdiniz " diyerek, iddialarını ortaya koydu 
      
   'Atamadık, girmedi' 
   GALATASARAY'IN teknik patronu Fatih Terim, Bursa önünde bir türlü golü bulamadıklarını söyledi. Terim, "Bu seyirci tam da memnun olduğunu gösteren mesajlar verip, buraya gelirken, bu kritik noktayı da geçip, taraftarla bütünleşsek çok iyi olacaktı. Ancak atamadık, girmedi" dedi. Terim, 100. yılda Şampiyonlar Ligi'nin tehlikeye girdiği yorumuna da, "Size öyle geliyor. Daha 14 maç varken, bu konuda karar mı verdiniz 100. yıldaki sonuçlar daha önemlidir" cevabını verdi. 
   
   'Suat'ın vukuatı azdı' 
   FATİH Terim, Ümit, Berkant ve Volkan konusunda ise "Kadro dışı değiller. Sadece bu maçın kadrosundan çıkardım. Çünkü zamanlama ve tarz yanlıştı. Bu olayın futbol hayatlarında ders olacağına inanıyorum. Suat da ceza görecek. Onun fazla vukuatı yoktu, kurtarır tarafı vardı" dedi. Galatasaray'ın hocası, imza atmayan Berkant ve Ümit ile ilgili de, "Neden gelecek yıl göndereceğim oyuncuyu takıma koyayım ki Yerlerine tecrübelendirmek istediğim oyuncuları hazırlarım" diye konuştu. 
   
   Sözleşmeye göre ceza    Yönetim, barda eğlenirken yakalanan gurbetçileri Ümit, Volkan ve Berkant'a maliyetlerine göre faturayı kesecek 
   Dürüst açıkladı 
   GALATASARAY İkinci Başkanı ve Basın Sözcüsü Ali Dürüst, kadro dışı bırakılan Ümit Karan, Volkan ve Berkant'ın durumuna açıklık getirdi. Gece hayatları yüzünden üç oyuncunun kadroya alınmadığını hatırlatan Dürüst, "Bu oyuncuların profesyonelce davranmadığı bize bildirildi. Disiplin yönetmeliğimiz bellidir, kendilerine maliyetlerine göre maddi olarak ceza verilir" diye konuştu. 
   
   'Tolere edilemez' 
   SARI - Kırmızılı yönetici, "Berkant ve Ümit'in sözleşme imzalamamasıyla bu olayın yaşanması tesadüf mü " şeklindeki soruya ise, "Oyuncunun belli bir saatte yatakta olması gerekir. Geriye dönüş diye birşey yok. Suç varsa, cezası da olur" dedi. Her oyuncunun zaman zaman hatalar yaptığını vurgulayan Dürüst, "Bunlar tolere edilmiştir. Ama çok tekrar olunca tolere edilemez" yorumunu yaptı. 
   
   Özür dilediler    GALATASARAY'DA, Bursa maçı öncesi barda eğlenip, kavga ettikleri gerekçesiyle kadroya alınmayan Ümit Karan, Volkan ve Berkant, Fatih Terim'den özür diledi. Sabah erken saatte tesislere giden Berkant'ın, Terim ile baş başa konuşup, hatalı olduğunu kabul ettiği öğrenildi. Ümit Karan'ın gün içinde Terim'e telefon açtığı, Volkan'ın ise maçtan önce soyunma odasında hocasına, "Özür dilerim. Bütün gece uyumadım ve dersimi aldım" dediği bildirildi. 
   
   Engelleri aş da gel    Trafik işkencesi 
   GAZİANTEPSPOR maçındaki galibiyetin verdiği moralle Atatürk Olimpiyat Stadı'na koşan Galatasaray taraftarı dün sorunlar yaşadı. 40 bine yakın Sarı - Kırmızılı, yine trafik sorunuyla karşı karşıya geldi. Maça ilginin bu kadar fazla olacağı tahmin edilmeyince gereken önlem alınmadı, seyircilerin bir kısmı maçın başlaması sonrasında stada girebildi. 
   
   Bozuk turnikeler 
   SARI - Kırmızılılar için diğer bir engel de turnikelerin arızası oldu. Kapılardaki bu bozukluk nedeniyle bazı taraftarlar içeri giremeyince çileden çıktı. Kapıda kalan Galatasaraylılar açık tribünün önünde toplanarak, tezahürat yaptı, idarecileri göreve çağırdı. Bunun üzerine yönetim de maç oynanırken kapıları açtırdı, dışarıda kalanları içeri aldı. 
   
   
   
</TEXT>
</DOC>
