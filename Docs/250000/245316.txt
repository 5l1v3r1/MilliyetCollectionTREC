<DOC>
<DOCNO> 245316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy05.html </URL>
<DATE> 2004/06/04/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Erdoğan müzakere turuna çıkacak 
</HEADLINE>
<TEXT>

     Cumhurbaşkanı Ahmet Necdet Sezer'in veto ettiği, imam hatip liselilerin üniversiteye girişte önünü açan YÖK Yasası'nı "şimdilik" dondurarak rotayı Avrupa Birliği'ne doğru çeviren Başbakan Recep Tayyip Erdoğan'ın, Aralık Zirvesi öncesinde 25 AB üyesi ülkeyi kapsayan "müzakere turu"na çıkacağı belirtiliyor. 
     Edinilen bilgilere göre, Başbakan Erdoğan, TBMM'nin tatile gireceği Temmuz ayından sonra AB ülkelerine yönelik gezi turuna çıkacak. Erdoğan, Türkiye'ye müzakere tarihi verilip verilmemesinin kararlaştırılacağı Aralık zirvesi öncesinde, öncelikli olarak "eski, büyük ve etkili AB ülkeleri" olmak üzere, 25 AB üyesi ülkeyi ziyaret edecek. 
     
     MÜZAKERE TARİHİ İÇİN DESTEK İSTEYECEK 
     AB ülkelerinin devlet ve hükümet başkanları ile görüşmeler yapacak olan Erdoğan, Türkiye'nin Kopenhag Kriterleri'nin gereğini yapmak üzere attığı adımları, yasal düzenlemeleri ve hükümetin uygulamadaki kararlılığını anlatacak. Müzakere tarihi verilmesinin Türkiye'ye yeni açılımlar yapma şansı vereceğine dikkat çekecek olan Erdoğan, "hükümetin AB'nin bütün kriterlerini gerçekleştirmeye hazır olduğu" mesajını verecek. 
     Başbakan Erdoğan, Aralık ayında Türkiye'ye müzakere tarihi verilmemesinin "tarihe ve Türkiye'ye karşı büyük haksızlık" olacağını ve "AB'nin kimliğine zarar vereceğini" vurgulayacak ve görüştüğü AB'li liderlerden müzakere tarihi desteği isteyecek. 
     Erdoğan, partisinin kazandığı 3 Kasım seçimlerinden sonra da, parti başkanı sıfatıyla AB üyesi olan 15 ülkeyi ziyaret ederek, liderleriyle görüşmüş ve Türkiye'nin AB üyeliğine destek istemişti. 
     
</TEXT>
</DOC>
