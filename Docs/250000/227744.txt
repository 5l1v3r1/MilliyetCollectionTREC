<DOC>
<DOCNO> 227744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonyas13.html </URL>
<DATE> 2004/04/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Prens William, kız arkadaşıyla görüntülenince... 
</HEADLINE>
<TEXT>

     İngiltere'de taht sıralamasında babasından sonra ikinci sırada bulunan veliaht Prens William, kayak tatiline çıktığı 21 yaşındaki Kate Middleton adlı kız arkadaşıyla görüntülenmesine kızdı. 
     Aynı okulda okuduğu ve 4 aydır arkadaşlık ettiği Kate ile fotoğraflarının The Sun gazetesi tarafından çekilip yayımlanmasına ''kızdığı'' ve gazetenin bu yaptığından ''hayal kırıklığına'' uğradığı belirtilen Prens William adına açıklama yapan Clarence House sözcüsü, İsviçre'nin Klosters kayak merkezinde çekilen fotoğraflarla ilgili yasal girişimde bulunacağını açıkladı. 
     Sözcü, gazetenin, kraliyet ailesiyle genç prenslerin özel yaşamına saygı duyulması çerçevesinde yapılan anlaşmayı çiğnediğini ifade etti. 
     Gazete yönetimi ise genç Prens'in İngiltere'nin gelecekteki kralı olacağını, ''kız arkadaş'' seçiminin kamuoyunu ilgilendireceğini bildirdi. 
     Bu arada Prens'in basın bürosunun The Sun gazetesine fotoğraf çekimleri konusunda ambargo uygulayabileceği de bildirildi. 
     
</TEXT>
</DOC>
