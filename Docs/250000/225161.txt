<DOC>
<DOCNO> 225161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko21.html </URL>
<DATE> 2004/03/24/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
AB Komisyonu'ndan Microsoft'a 497 milyon euro ceza... 
</HEADLINE>
<TEXT>

     AB Komisyonu, Avrupa pazarında haksız rekabet yöntemleri nedeniyle suçladığı Amerikan bilgisayar ve bilgi işlem şirketi Microsoft'a 497 milyon euro ceza verdiğini açıkladı. Komisyon, Microsoft'tan, haksız rekabet yöntemlerine son vermesini istediğini de bildirdi. 
     AB üyesi ülkelerin uzmanlarının, Microsoft'un rekabet kurallarını ihlal ettiği görüşünde birleştikleri bildirildi. 
     "Windows" ve "Media Player" gibi programlarla tekel oluşturan ve rakiplerine alternatif sunmayan Microsoft'tan tavır değiştirmesini isteyen ancak olumlu yanıt alamayan AB, Microsoft'tan, Windows ve diğer programları hakkında rakip şirketlere daha fazla bilgi vermesini, bu programlara uyumlu farklı programlar üretilmesine olanak tanımasını da istiyordu. 
     Microsoft'un, karara karşı Avrupa Adalet Divanı'nda temyize gitmesi bekleniyor. 

     
</TEXT>
</DOC>
