<DOC>
<DOCNO> 226140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo05.html </URL>
<DATE> 2004/03/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Galatasaray, Beşiktaş derbisinin hazırlıklarına ara vermeden başladı 
</HEADLINE>
<TEXT>

     Galatasaray, deplasmanda Samsunspor karşısında alınan 1-0'lık yenilginin ardından gözünü gelecek hafta yapılacak Beşiktaş derbisine çevirdi. 
     Sarı-kırmızılılar, teknik direktör Gheorghe Hagi yönetiminde derbi maçın hazırlıklarına, bu sabah yaptıkları antrenmanla ara vermeden başladılar. 
     Galatasaray'ın yeni kaleci antrenörü Claudio Andre Taffarel'in de pazartesi akşamı İstanbul'da olacağı bildirildi. 
     Florya Metin Oktay Tesisleri'nde gerçekleştirilen ve yaklaşık 1.5 saat süren çalışmada, Samsunspor mücadelesinde 90 dakika oynayan futbolcular koşunun ardından idmanı bıraktı. Diğer futbolcular ise tek pas çalışmasının ardından, dar alanda çift kale taktik maçı gerçekleştirdi. 
     Hagi, taktik maçında özellikle oyuncularından topu hızlı bir biçimde kenarlara atıp, buradan da ortalar yapılmasını istedi. Zaman zaman birbirlerine sert müdahalelerde bulunan futbolcuların hırslı ve istekli olmaları da dikkati çekti. 
     
     MONDRAGON, PERU'YA GİTTİ 

     Galatasaray'ın Kolombiyalı file bekçisi Mondragon, ülkesinin milli takımının Peru ile yapacağı maç için bu ülkeye gitti. 
     Mondragon'un 2 Nisan Cuma günü sabaha karşı İstanbul'a geleceği ve Beşiktaş derbisinde forma giyebileceği açıklandı. 
     Diğer yandan Bratu ve Petre'nin de Romanya Milli Takımı kadrosuna katılmak üzere pazartesi günü ülkelerine gidecekleri kaydedilirken, uzun süredir ailesini görmeyen sakat oyunculardan Ümit Karan ise izin alarak Almanya'ya gitti. 
     Antrenmana, Samsunspor maçında sakatlaan Hakan Şükür çıkmayıp tedavi olurken, Ergün de bir süre içeride çalıştıktan sonra sahada koşu yaptı. 
     Ayrıca Galatasaray'ın yeni kaleci antrenörü Claudio Andre Taffarel'in de pazartesi akşamı İstanbul'da olacağı bildirildi. 
     Sarı-kırmızılı futbolcular, yarını izinli geçirdikten sonra Beşiktaş maçının hazırlıklarını pazartesi günü öğleden sonra sürdürecek. 
     
</TEXT>
</DOC>
