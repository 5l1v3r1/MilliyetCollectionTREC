<DOC>
<DOCNO> 210386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko18.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
2004, "Kaynakları etkin kullanma ve maliyetleri düşürme yılı" oldu 
</HEADLINE>
<TEXT>

     Başbakanlık, vatandaşın yaşamının kolaylaştırılması hedefi doğrultusunda, kamu kurum ve kuruluşlarının daha yoğun bir çaba içine girmeleri amacıyla 2004 yılını ''Kaynakları Etkin Kullanma ve Maliyetleri Düşürme Yılı'' ilan etti. 
     Başbakan Recep Tayyip Erdoğan'ın imzasıyla tüm kamu kurum ve kuruluşlarına yayınlanan Başbakanlık Genelgesi'nde, 2004 yılı içinde yol gösterici olması bakımından başvurulacak önlemler sıralandı. 
     Resmi Gazete'nin bugünkü sayısında yer alan genelgede, kurumların, örgüt yapıları gözden geçirilerek, etkin olmayan birimlerin kapatılacağı veya küçültüleceği, bölge teşkilatlarının bulunduğu yerlerde, varsa il teşkilatı veya şubelerin kapatılacağı bildirildi. 
     Genelgede yer alan öteki önlemler ise şöyle 
     ''Bürokratik işlem ve süreçler eleştirel bir bakışla değerlendirilecek, özellikle vatandaşlarla ilgili işlemler birleştirilecek, vatandaşlardan istenecek belgeler asgariye indirilip, hizmetler mümkün olan en kısa sürede sonuçlandırılacak. 
     Hizmet sunumunda kullanılması zorunlu girdiler, asgari düzeyde tutulacak. 
     Yatırım kararlarında, stratejik öncelikler göz önünde bulundurulacak, yatırım programında bulunmayan veya bütçede ödeneği olmayan işler için ihale, satın alma ve harcama yapılmayacak. 
     Ağır iş makinaları, taşıt araçları ve diğer makine ve teçhizat özenli kullanılacak, bunların bakım ve onarımları düzenli olarak yaptırılarak büyük maliyetlere ulaşan yedek parça ihtiyacının asgari düzeyde tutulması sağlanacak. 
     Kullanılması ekonomik olmayacak derecede yıpranmış eski araçlar elden çıkarılacak, araç ihtiyacı, satın alma yerine daha çok kiralama yöntemiyle karşılanacak. 
     Hala büyük savurganlık konusu olan ilaç ve malzeme giderleri sürekli kontrol altında tutulacak. 
     Kamu gelirlerinin zamanında ve tam olarak tahsili için daha etkili yöntemler denenecek, böylece kayıp ve kaçaklar asgariye indirilecek.'' 
     
     YÖNETİCİLER BİZZAT İZLEYECEK VE DEĞERLENDİRECEK 
     Başbakanlık genelgesinde, bütün bu uygulamaların yasaların bir gereği olduğu kadar daha önce yayımlanmış muhtelif genelgelerle de gündeme getirildiği hatırlatılarak, şu ifadelere yer verildi 
     ''Önemli olan, başta sayın bakanlar olmak üzere her düzeydeki yöneticilerin konuya kişisel duyarlılık göstermeleri ve uygulamaları bizzat izleme ve değerlendirmeleridir. Yöneticiler bu izleme ve değerlendirmeyi bizzat yapmadıkça, beklenen sonuçları almanın mümkün olmadığı defalarca gözlenmiştir. Yöneticiler, her konuda olduğu gibi bu alanda da mesai arkadaşlarına örnek olmadıkça uygulamanın başarı şansı olmayacaktır.'' Genelgeye göre, 2004 yılında bakanlıkların ve bağlı birimlerin, bu çerçevede yapılacak çalışmaları, 15 Kasım 2004 tarihinden önce Başbakanlığa göndermeleri gerekiyor. Kurum ve kuruluşlardan gelen bu raporlar, Başbakanlık bünyesinde oluşturulan Yeniden Yapılandırma Danışma Kurulu tarafından 2004 yılı sonu itibariyle objektif ölçülerle değerlendirilecek ve en iyi uygulama örneği olarak belirlenen çalışmalara ödül verilmesi teklif edilecek. 
     Ödül almaya hak kazanan çalışmaları gerçekleştiren personel ve kurumun üst yöneticisine ödül verilecek ve bu ödüller kamuoyuna açıklanacak. 
     
</TEXT>
</DOC>
