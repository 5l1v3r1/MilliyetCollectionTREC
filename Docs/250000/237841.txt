<DOC>
<DOCNO> 237841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy15.html </URL>
<DATE> 2004/05/06/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
SP tatmin olmadı Üniversiteye girişte meslek liselerine öncelik verilsin 
</HEADLINE>
<TEXT>

     SP Genel Başkan Yardımcısı Ertan Yülek, meslek liselerine üniversiteye girişte katsayı avantajı sağlayan düzenlemenin yeterli olmadığını belirterek, ''Bana kalırsa, üniversiteye girişte meslek okullarına öncelik veririm'' dedi. 
     Ertan Yülek, düzenlediği basın toplantısında, ekonomideki gelişmeleri değerlendirdi. Dolar kurunun yükselmesi üzerine ''yeni bir kriz mi geliyor'' endişesinin yaşandığını savunan Yülek, ''Mevcut durum işin ehli olanlar için sürpriz değil. Bu, her an beklenen bir gelişmeydi. Durum daha da kötüye gidecektir'' görüşünü savundu. Yülek, AK Parti iktidarında borç miktarının 76 milyar dolar arttığını ancak yatırımlara ayrılan payın son 50 yılın en düşük rakamı olduğunu anlattı. Başbakan Erdoğan'ın ''Faiz dünyanın gerçeği, inkar edilemez'' dediğini ifade eden Yülek, ''Bir de Allah'ın gerçeği var. Ahiretin gerçeği var. Türkiye, insafsız bir finans kapitalizminin kucağına itilmektedir'' dedi. 
     IMF'ye endeksli politikaların dış politikada da teslimiyetçi bir tavra neden olduğunu savunan Yülek, şunları söyledi 
     ''Bu politikaların sonu gelmez. Biz ikaz ediyoruz, yol gösteriyoruz. Sayın Başbakan, bizi dinleyeceğine sırtını sıvazlayanların, paradan para kazananların, IMF'nin dediğini yapıyor.'' Yülek, bir gazetecinin sorusu üzerine, meslek liselerine üniversiteye girişte katsayı avantajı sağlayan düzenlemeyi yeterli bulmadığını belirtti. Yülek, ''Bana kalırsa üniversiteye girişte meslek okullarına öncelik veririm. Meslek okullarından mezun olan bir genç yarışta öne geçiyorsa, bırakın gitsin. Ama sınavda puanı yetmezse o zaman da hiç olmazsa kolunda bir altın bileziği olur. Yapılan düzenleme yeterli değil, bilhassa teşvik etmek lazım'' diye konuştu. 
     
</TEXT>
</DOC>
