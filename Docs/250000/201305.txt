<DOC>
<DOCNO> 201305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yazar/bila.html </URL>
<DATE> 2003/12/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bahçeli'nin benzetmesi 
</HEADLINE>
<TEXT>

   
   MHP lideri Devlet Bahçeli, dün, gazetelerin Ankara temsilcilerine bir kahvaltı verdi. Bahçeli, geçmişle ve bugünle ilgili değerlendirmeler yaptı. 
   MHP lideri, AKP'yle ilgili bir soruyu yanıtlarken iktidar partisini "gümrükten çekilmiş ve sanayide toplatılmış araba"ya benzetti. Bahçeli, AKP'yi şöyle değerlendirdi "AKP henüz siyasi kimlik arayışında. Gümrükten çekilmiş, sonra sanayie götürülüp toplatılmış arabalara benziyor. Motor, şanzıman iyi, kapısı, penceresi saniyede yapılmış arabalar gibi." 
   Bahçeli, AKP'nin beklemediği bir seçim başarısı aldığını, Meclis dışında kalan partilerden birer ikişer kişi alarak ekleme bir parti yapısıyla seçime gittiğini, bugün de siyasi kimlik arayışı içinde olduğunu kaydetti. 
   
   Sezer ve ordu bahanesi    Bahçeli, AKP'nin politikalarını icra etmekte samimi olmadığını, tabanda halka karşı Cumhurbaşkanı Sezer ve Türk Silahlı Kuvvetleri'ni gerekçe gösterdiğini, bu iki engel olmasa çok iyi işler yapacağız, propagandasına yöneldiğini söyledi. 
   MHP lideri, başörtüsü, YÖK, Kuran kursu gibi konularda AKP'nin samimi olmadığını vurguladı. 29 Ekim'de türban sıkıntısı nedeniyle Çankaya resepsiyonuna gitmeyen AKP milletvekillerinin, gündüz hipodroma gelebileceklerini, ancak oraya da gelmediklerine bu tutumlarının da hem Cumhuriyet, hem de türban konusunda samimi olmadıklarını gösterdiğine dikkat çekti. 
   
   Gül ve Aksu'ya çağrı    Bahçeli, Necmettin Erbakan'ın kesinleşen cezasını değerlendirirken, Dışişleri Bakanı Abdullah Gül ve İçişleri Bakanı Abdükadir Aksu'nun, dokunulmazlıklarının kaldırılması için başvurmaları ve aynı davaya ortak olmaları gerektiğini belirtti. "Yolsuzlukların soruşturulmasıyla ilgili olarak da dün Meclis'te devr - i sabık yaratmak izlenimi veren biçimde olumlu oy kullanan AKP'liler Örneğin Gül ve Kapusuz , aynı kişiler hakkında daha önce neden olumsuz oy kullanmışlar, onu bir açıklasınlar" dedi. Bahçeli, soruşturmaların iyi bir başlangıç olduğunu ancak sonunun getirilmesi gerektiğini vurguladı ve milletvekilliği dokunulmazlığının sınırlandırılmasını ve Başbakan Erdoğan'la ilgili iddiaların da soruşturulmasını istedi. 
   Bahçeli, 3 Kasım 2002 için erken seçim kararı almalarının doğru olduğunu savundu. Bahçeli, o dönemde "Ecevit'siz ve MHP'siz hükümet modeli" dayatmasıyla karşılaştıklarını, Kemal Derviş'in de aynı yönde işlev gördüğünü belirtti. 
   
   Kıvrıkoğlu ve Özkök    Bahçeli, gazetecilerin, "Sivil Darbe Girişimi ve Ankara'da Irak Savaşları" isimli kitabımla ve kitapta yer alan Org. Hüseyin Kıvrıkoğlu'nun görev süresinin uzatılması girişimine ilişkin soruları da yanıtladı. Gazetecilerin, "Bu girişimin Org. Hilmi Özkök'ün tasfiyesi anlamı taşıyıp taşımadığı ve dönemin Meclis Başkanı Ömer İzgi'nin uzatma yönündeki girişimlerinin bilgisi dahilinde olup olmadığı" sorularını yanıtlarken şöyle dedi "Çok uzun bir tartışma olmadı. Zaten zaman yoktu. Biz teamüllerin zorlanmaması gerektiği görüşümüzü ilettik. Sayın İzgi, herhalde Meclis Başkanı sıfatıyla girişimde bulunmuş, partili olarak değil. Girişimlerinden benim bilgim yoktu." 
   
      
   
   
</TEXT>
</DOC>
