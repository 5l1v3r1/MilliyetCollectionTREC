<DOC>
<DOCNO> 247866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur17.html </URL>
<DATE> 2004/06/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Irak'ta kaçırılan Türkleri ölümden kurtaran 'namaz' oldu 
</HEADLINE>
<TEXT>

     Irak'ın Felluce kentinde geçen hafta kaçırıldıktan sonra serbest bırakılan Tarkan Arıkoğlu'nun ardından Mehmet Karakaya, Hayri Ekinci ve Ali Cesur da Adana'daki ailelerine kavuştu. 
     Adana'nın Karaisalı İlçesi'ne bağlı Salbaş Beldesi'ndeki evine gelen Mehmet Karakaya, TIR şoförü olarak gittiği Felluce'de, kendilerini Iraklı yerel polislerin durdurduğunu ve karakolda sorguladığını belirtti. 
     Sorgunun ardından yerel polisin kendilerini ''direnişçilere'' verdiğini belirten Karakaya, ''Bizi esir alanlar, 12 saat ellerimizi ve gözlerimizi bağladılar. Bizi ABD'li sandılar. Kendilerine Türk ve Müslüman olduğumuzu anlatmakta zorlandık. Sonra Ankara'da birkaç yıl kalmış ve Türkçe konuşabilen bir arkadaşlarını getirerek tercümanlık yaptırdılar. Bizim kafamızı keseceklerini söylediler. Yakalandıktan sonraki 2 gün ölüm korkusuyla yaşadık'' dedi. 
     Mehmet Karakaya'nın eşi Nilüfer Karakaya ise eşinin gelmesine çok sevindiğini ifade ederek, ''Çok mutluyum, diyecek bir şey bulamıyorum. Bundan sonra onun kesinlikle gitmesini istemiyorum'' diye konuştu. 
     
     ''ÖNCE BİZİ YEREL POLİSLER GÖZALTINA ALDI'' 

     Karaisalı İlçesi'ne bağlı Pirili Köyü'nde oturan ve lastik tamircisi olarak Irak'a giden Hayri Ekinci ise Felluce'nin Musul'dan daha tehlikeli olduğunu, 8 yaşındaki çocukların bile ellerinde otomatik tüfekler bulunduğunu söyledi. 
     Krediyle aldığı ineklerin parasını ödeyebilmek için Irak'a gittiğini kaydeden Ekinci, şöyle konuştu 
     ''Yakalandığımızda ilk başta korkmamıştık. Çünkü bizi yerel polisler gözaltına almıştı. Daha sonra bizi başkalarına verdiler. Rehin alanlar 5-6 kez yerimizi değiştirdi. Bizim ABD'li olduğumuzu sandılar. Kafamızı kesmekle tehdit edince Ali Cesur, namaz kılmak istedi. Böylece Müslüman olduğumuzu anladılar. Ondan sonra bize çok iyi davrandılar. Bundan sonra borcumu ödemek için tekrar Irak'a gidebilirim. Zaten, ilk çalıştığımız Musul kenti Felluce kadar tehlikeli değil.'' Babasının serbest bırakılması nedeniyle çok mutlu olan Ekinci'nin oğlu Enes 9 ise ''Babamın bir daha oralara gitmesini istemiyorum'' dedi. 
     
     ''ARTIK IRAK'A KESİNLİKLE GİTMEM'' 

     Merkez İlçe Seyhan'daki ailesinin yanına gelen TIR şoförü Ali Cesur da Felluce'deki ilk günü korkuyla geçirdiklerini belirterek, şunları söyledi 
     ''Felluce'de bizi taşıyan taksi şoförü, gideceğimiz ABD üssünü tam olarak bilmiyordu. Bu nedenle yolda birkaç kişiye sordu. Taksicinin ABD üssünü sorması, halkın bizi ABD'li sanmasına neden oldu. Bizi linç etmek istediler. Ancak Iraklı yerel polis kurtardı. Daha sonra da bizi direnişçilere teslim etti. Artık Irak'a kesinlikle gitmem.'' 

     
</TEXT>
</DOC>
