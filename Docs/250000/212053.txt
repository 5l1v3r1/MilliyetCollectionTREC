<DOC>
<DOCNO> 212053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/ekonomi/eko03.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola'ya 'Elimizden geleni yaparız' mesajı 
</HEADLINE>
<TEXT>

   Erdoğan'la görüşen Motorola Başkanı 'Hükümetin kararlılığı mükemmel' dedi 
   
   Başbakan Recep Tayyip Erdoğan ile görüşen Motorola Yönetim Kurulu Başkanı Mike Zafirowski, Türk hükümetinin ABD'li yatırımcıların Türkiye'deki sorunlarıyla, "mükemmel" biçimde ilgilendiğini açıkladı. 
   Görüşmeye katılan Devlet Bakanı Ali Babacan, "Türkiye'de sorunu olan firmaların çok olması ya da dünya kamuoyunda sık konuşulması iyi değil. Türkiye'ye yatırım yapanlar mutlu olsun isteriz" dedi. 
   
   'Süreci hızlandıracağız' 
   Erdoğan, önceki gün Beyaz Saray ve ABD Kongresi'ndeki temaslarından sonra kaldığı Ritz Carlton Oteli'nde Uzan Grubu'na ait Telsim firmasından milyarlarca dolar alacağı bulunan Zafirowski'yi kabul etti. 40 dakika süren görüşmede Zafirowski, hükümetin Motorola'nın yaşadığı sıkıntının aşılması yönündeki kararlılığına teşekkür etti. Zafirowski, "Hükümetin kararlılığı mükemmel. Başbakan Erdoğan bu konuda oldukça etkileyici" dedi. 
   Erdoğan da bir gazetecinin, "Motorola'nın sorunlarını çözdünüz mü " sorusuna, "Bu bir süreçtir. Bunu hızlandırmak için elimizden geleni yapacağız" yanıtını verdi. Erdoğan, Türkiye'de yaptığı yatırımların bir bölümü yargıya intikal eden Cargill şirketinin yöneticileriyle de yarım saat görüştü. 
   Babacan ise Erdoğan - Motorola görüşmesiyle ilgili soru üzerine, "Türkiye'de iş yapan yabancı firmaların çoğu işinden memnun. Ama az sayıda da olsa problem yaşayanlar var. Türkiye'de problem yaşayan firmaların çok olması ya da dünya çapında böyle bir üne sahip olunması iyi değil. Türkiye'ye yatırım yapan herkes mutlu olmalıdır" dedi. 
   
   'Kovana çomak soktuk' 
   Erdoğan, Motorola'nın Uzan Grubu'yla yaşadığı sorunları isim vermeden Türk işadamlarına da anlattı. Erdoğan, "Biz arı kovanına çomağı soktuk. Buraya geliyoruz, burada dahi karşıma çıkıyor. Adamlar Türkiye'ye yatırım yapmış, mağdur olmuş. Mağdur olan adam bir daha gelir mi Gelmez" diye konuştu. 
   
   
</TEXT>
</DOC>
