<DOC>
<DOCNO> 226699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/ekonomi/eko06.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Belediye borçlarına taviz yok' 
</HEADLINE>
<TEXT>

   Maliye Bakanı Unakıtan, bazı AKP'li belediye başkanlarının borçlarında kolaylık istediği hatırlatılınca, 'Mali disiplinden taviz verilmeyecek' dedi 
      ANKARA Milliyet 
   
   Maliye Bakanı Kemal Unakıtan, bazı AKP'li belediye başkanlarının belediye borçları için kolaylık istediğinin hatırlatılması üzerine, mali disiplinden taviz verilmeyeceğini söyledi. 
   Unakıtan, Başbakan Recep Tayyip Erdoğan'ı İsviçre'ye uğurladıktan sonra Esenboğa Havaalanı'nda soruları yanıtladı. Bir gazetecinin AKP'li belediye başkanlarının "Seçimleri kazandık. Maliye Bakanı acaba borçlarda bir şey yapacak mı " diye sorduğunu söylemesi üzerine Unakıtan, "Mali disiplinde hiçbir şekilde taviz yok. Onları belki daha evvel alırız" dedi. Belediyeler Hazine'ye 11.5 katrilyon borçlu. Hazine garantili dış borçlarının toplamı ise 2.2 milyar dolar. 11.5 katrilyonluk borcun 6 katrilyon liralık bölümü vadesi geldiği halde ödenemeyen borçlar. Belediyeler 1997 yılından bu yana borçları için sadece 1.6 katrilyon liralık ödeme yapabildi. Bu da Maliye Bakanlığı ile İller Bankası'nın belediyelere yapacağı ödemelerden kesinti ile gerçekleştirildi. 
   
   En borçlu Adana 
   Dış borç yükünde Adana Büyükşehir Belediyesi, 333 milyon dolar ile ilk sırada. Hazine garantili borçta ise İzmit Büyükşehir Belediyesi 3.3 katrilyon lira, Ankara Büyükşehir belediyesi 2.6 katrilyon lirayla ilk sıraları paylaşıyor. 
   Bakan Unakıtan, seçim çalışmaları sırasında İzmir'in iktidara oy vermesi halinde daha fazla hizmet alacağı yönündeki sözlerine karşılık CHP'nin kazandığının hatırlatılması üzerine ise "Bizim onu söylemediğimizi herkes biliyor" diye konuştu. Medyanın o konuşmayı yanlış algıladığını iddia eden Unakıtan, "Demokrasinin icabıdır bunlar. Sayın başbakanımızın da dediği gibi seçilen bütün belediye başkanları bizim başkanlarımızdır" ifadesini kullandı. 
   Trakyalı olan Unakıtan, bir gazetecinin Edirne'de birinci parti olamadıklarını söylemesi üzerine ise "Biz çalışmamızı yaptık. Oylarını oldukça yukarı çıkardılar ama en sonunda milletin dediği ne ise o olur" karşılığını verdi. 
   
   
</TEXT>
</DOC>
