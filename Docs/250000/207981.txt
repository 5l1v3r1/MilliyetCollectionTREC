<DOC>
<DOCNO> 207981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/ekonomi/eko01.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
PTT, Hazine bonosu ve yatırım fonu satacak 
</HEADLINE>
<TEXT>

   PTT Bank'ın mart ayında faaliyete başlayacağını bildiren PTT Genel Müdürü İbrahim Şahin, Merkez Bankası'nın onay vermesi halinde Hazine bonosu satacaklarını söyledi 
      Finans sohbetleri KADİFE ŞAHİN 
   
   PTT, 2004 yılına yepyeni bir anlayış ile giriyor. Uzun süredir gündemde olan postbankın Ulaştırma Bakanı Binali Yıldırım'ın isteği ile Türkçe bir isim ile PTT Bank olarak seçim yasakları başlamadan, mart ayında faaliyete başlayacağını belirten PTT Yönetim Kurulu Başkanı ve Genel Müdürü İbrahim Şahin, yetki alması halinde PTT'nin Hazine bonosu satacağını bildirdi. 
   Bu düşüncelerini Merkez Bankası Başkanı Süreyya Serdengeçti'ye ilettiklerini ve Başkan'ın sözlü olarak bunu çok güzel bulduğunu kendilerine beyan ettiğini belirten Şahin, yazılı taleplerini ilettikleri Merkez Bankası'ndan yanıt beklediklerini söyledi. 
   Şahin, şöyle konuştu 
   "Merkez Bankası başkanı ile görüştük. Sözlü olarak bu düşüncenin çok güzel olduğunu bize beyan etti. Bizden talep ettikleri eksikliklerimizi giderdikten sonra bunu çok rahat yapabileceğiz." 
   2004 yılında muhabir bankacılık hizmetleri dışındaki hizmetleri de vereceklerini belirten Şahin, amaçlarının banka şubelerinin olmadığı yerlerde bankacılık hizmeti vererek yastık altı tasarrufların ekonomiye kazandırılmasına katkı sağlamak olduğunu kaydetti. Şahin, yatırım fonu da satacaklarını söyledi. 
   
   'Yastık altı gelecek' 
   PTT Bank'ı kurmak istemelerinin esprisinin bankaların verdiği bütün hizmetleri vermek olduğunu belirten Şahin, amaçlarını şöyle anlattı 
   "Örneğin şu anda Hazine bonosu satamıyoruz. Bunları satacağız. Şu anda Maliye Bakanlığı ile sürekli temas halindeyiz. Ziraat Bankası şubelerinin kapandığı tüm yerlerde Ziraat Bankası'nın yaptığı tüm faaliyetleri yapacağız. 
   Hazine bonosu ihalesi düzenlendiğinde Türkiye'nin herhangi bir yerinde yetkisi olan bir banka şubesi varsa vatandaş bono alıyor. Dolayısıyla bu belli yerlerden öteye taşınamıyor. Biz diyoruz ki PTT olarak Hazine bonosu satarsak, Kars'ın Zigor ilçesinde de Şırnak'ta da vatandaş PTT şubesine gelerek Hazine bonosu ve yatırım fonu alabilecek. 
   Böylece hem Hazine daha çok para toplayacak hem de yastık altı tasarruu ekonomiye kazandırmış olacağız. 
   Zaten amaç bu, yoksa biz öyle keyif olsun diye ortaya çıkmış değiliz." 
   
   Kamu haznedarlığı yapacak    PTT'nin kamu haznedarlığı da yapacağını söyleyen Şahin, "PTT olarak bu bizim için çok gerekli değil. Çünkü elimizde para tutmak istemiyoruz. Paranın sahibi kimse parayı bir an önce ona iade etmek istiyoruz. Diğer türlü klasik bankacılıktan çok fazla farkımız kalmaz" şeklinde konuştu. 
   Maliye Bakanlığı'nın yetki vermesi halinde vergi de toplayacaklarını belirten Şahin, konuya ilişkin görüşmelerin sürdüğünü söyledi. 
   PTT'nin tekel hakkını kullanarak bir kargo ve kurye şirketi kuracağını bildiren Şahin, bu hizmeti başkalarına yaptırmayı düşündüklerini belirtti. 
   
   'Para toplayıp, faiz ödemeyeceğiz'    PTT Bank'ın dünyadaki benzerlerine göre çok fazla farkları olmayacağını belirten Şahin, önemli bir farkın da altını çiziyor. Dünyadaki bazı postbankların tasarruf bankacılığı da yaptığını belirten Şahin, PTT Bank'ın para alıp faiz ödemeyeceğini belirtiyor. "Bunu yapmak istemiyoruz çünkü bunun için kanun değişikliği olması gerekiyor" diyen Şahin, "Posta kanununda PTT'nin bankacılık yapabileceği yönünde hüküm var ama şimdilik Bankacılık Düzenleme ve Denetleme Kurumu'nun ve Sermaye Piyasası Kurumu'nun denetimine tabi olmamak için bunu istemiyoruz" dedi. Şahin "Bizim hedefimiz tasarruf bankacılığı yapmak değil. Böyle birşey yapmayı düşünmüyorum" diye konuştu. 
   
   
</TEXT>
</DOC>
