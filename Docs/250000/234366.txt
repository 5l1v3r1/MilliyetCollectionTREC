<DOC>
<DOCNO> 234366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun19.html </URL>
<DATE> 2004/04/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
BDH Başkanı Kıbrıs'ta sonuç ne olursa olsun hiçbir şey aynı kalmayacak 
</HEADLINE>
<TEXT>

     Barış ve Demokrasi Hareketi BDH Genel Başkanı Mustafa Akıncı, KKTC ve Güney Kıbrıs'ta yapılan referandumların sonuçları ne olursa olsun, Kıbrıs'ta hiçbir şeyin aynı kalmayacağını söyledi. 
     Akıncı, Lefkoşa Şehit Ertuğrul İlkokulu'nda oyunu kullandıktan sonra yaptığı açıklamada, yarın hiçbir şeyin aynı olmayacağını belirterek, ''Halkın göstereceği kararlılık ve ortaya çıkacak sonuç, siyasal yapılanmada da mutlaka yeni şekillenmeler, biçimlenmeler getirecektir'' diye konuştu. 
     Bugünün tarihi bir gün olduğunu söyleyen ve Kıbrıs'ın tarihinde olumlu bir gelişmenin yaşanması temennisinde bulunan Akıncı, ''Bu, kendi toplumsal tarihimizde üçüncü referandum, ama Kıbrıs'ın tarihinde iki toplum olarak aynı günde ilk kez referandum yapıyoruz ve her iki toplum olarak bugün kaderimizi, geleceğimizin nasıl şekilleneceğini oyluyoruz'' dedi. 
     ''Annan Planı'nın tarafların önündeki tek plan'' olduğunu söyleyen Akıncı, şunları kaydetti 
     ''Tabii ki burada 2002 Kopenhag sürecinden ortaya çıkmış olan ciddi bir fark var. Biz 'evet' demezsek, bu yapı içerisinde yer alıp Avrupa Birliği'ne giremiyoruz, ama Güney'deki toplum 'hayır' dese de o yapı içinde yerini alacak. Bu tabii ki çok ciddi bir adaletsizlik. Ancak bu adaletsizliğin dayandığı nokta 2002 Kopenhag sürecidir. O tarihte yaptığımız bütün uyarılara ne yazık ki yeterince kulak verilmedi ve Rum tarafı Avrupa Birliği üyeliği için davetiyeyi o tarihte cebine koydu. Ardından Lahey süreci yaşandı. Yine uyarılarımıza kulak verilmedi. O günün sonunda da 16 Nisan'da ne yazık ki tek başına bir taraf, bütün Kıbrıs adına Avrupa Birliği üyeliğini garantiledi.'' BDH Genel Başkanı Akıncı, referandumların ikisinden de ''evet'' sonucu çıkması temennisinde bulundu. 
     
</TEXT>
</DOC>
