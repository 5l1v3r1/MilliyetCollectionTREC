<DOC>
<DOCNO> 240520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo20.html </URL>
<DATE> 2004/05/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yarım ton bedava "sarı lacivert" dondurma dağıttılar... 
</HEADLINE>
<TEXT>

     Tekirdağ'ın Hayrabolu İlçesi'nde Fenerbahçeliler Derneği, yarım ton ''sarı lacivert'' dondurmayı ücretsiz dağıttı. 
     Hayrabolu Fenerbahçeliler Derneği Başkanı Rıza Tufan, AA muhabirine yaptığı açıklamada, Fenerbahçe'nin şampiyon olması nedeniyle futbolseverlere ve taraftarlara ücretsiz dondurma ziyafeti verdiklerini söyledi. 
     Şampiyonluk anısına bir haftadır sürdürdükleri çalışmaların tamamlandığını bildiren Tufan, ilçede bir çok binayı sarı-lacivert bayraklarla donattıklarını, ücretsiz sarı-lacivert dondurma dağıttıklarını söyledi. 
     Tufan ayrıca, gece de otobüs terminalinde düzenleyecekleri halk konseriyle taraftarlarını coşturacaklarını ve ilerleyen saatlerde havai fişek gösterisinin yapılacağını belirtti. 
     Sarı-lacviert dondurmayı imal eden Venedik Pastanesi yetkilileri ise, sarı dondurmayı limon aromasından, mavi renkli dondurmayı ise tropikal meyve olan mangodan ürettiklerini belirtti. 
     Bu arada sarı-lacivert dondurmayı alan çocuklar ve taraftarlar, doyasıya dondurma yemenin tadını çıkardılar. 
     
</TEXT>
</DOC>
