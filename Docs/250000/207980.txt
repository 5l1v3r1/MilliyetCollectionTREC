<DOC>
<DOCNO> 207980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/ekonomi/aeko.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yerel seçime giderken ek yük yaratmayın' 
</HEADLINE>
<TEXT>

   IMF'nin Türkiye müzakereleri başlıyor. Ana gündem maddesi asgari ücret ve emekli zamlarının kaynağı. Heyet ayrıca 28 mart seçimleri öncesi yeni ek yük yaratılmaması için uyarıda bulunacak 
      Ahmet Erhan Çelik 
   
   Hafta sonunu IMF görüşmelerine hazırlık yapmakla geçiren ekonomi bürokrasisi bu haftaya da gerilimli başlıyor. Hakim beklenti IMF'nin 14 Ocak'ta başlayacak görüşmelerde sertleşmeyeceği yönünde. IMF'nin müzakere stratejisini asgari ücret ve emekli zamları dışında özellikle 28 Mart seçimlerini hedefleyen yeni ek yük yaratılmaması üzerine kuracağı da belirginlik kazandı. 
   DPT'nin asgari ücret ve emekli aylıklarına yapılan zamlarla ilgili maliyet hesaplarını bugün netleştirmesi bekleniyor. Geçen hafta hazırlanan 3-4 maddelik ek bütçe taslağı üzerinde çalışma da bugünden itibaren hızlanacak. Hazine ve Maliye bürokratları, IMF müzakerelerinin bütünüyle ek bütçe ve ücret zamlarının finansmanı üzerinde odaklanacağını belirterek, "Bütçe sonuçları ve faiz dışı fazlayla ilgili geçici sonuçlar ay ortasından sonra belli olacak. Asıl gözden geçirme Şubat ayındaki görüşme turunda yaşanacak" dedi. Rıza Moghadam başkanlığındaki IMF heyetinin gelmesine sayılı günler kala Ankara'daki tablo özetle şöyle ifade ediliyor 
   
   Kesintide istisna yok 
   Faiz ve harcama kalemleri dışındaki bütün ödenekler istisna tutulmadan yüzde 10 civarında kısılacak. Yüzde 10'lar toplanarak sosyal güvenlik transferleri kalemine aktarılacak. Ek ödenek, SSK ve Bağ - Kur'un emekli ve asgari ücret ödemelerinde kullanılacak. Bu düzenleme, ek bütçe benzeri bir yasayla yapılacak. 
   Asgari ücrette, kişi başına ay başına 45 milyon lirayı geçmeyecek sübvansiyonla ilgili yasa da aynı süreçte Meclis'ten geçirilecek. 
   
   Siyasi tavır 
   Hükümet "şimdilik" bütçe ödeneklerinden kesinti yapılması dışında seçenek duymak istemiyor. Geçen hafta pazar günü Maliye Bakanı Kemal Unakıtan ile Devlet Bakanı Ali Babacan'ın bürokrasiyle yaptığı toplantıda "Ek tedbir istemiyoruz. Bu siyasi tercihtir" görüşü net biçimde telaffuz edildi. 
   
   Telefonla bilgi 
   Pazar toplantısında bürokratlar istisna tanınmadan bütçe ödeneklerinden kesinti yapılmasına karşı çıktı. 
   Karşı çıkışlarda, "Bütçe yamalı bohçaya döner, kamu hizmetlerinin kalitesinden feragat edileceği baştan kabul edilmiş olur. Harcamacı kuruluşlar yılın sonunu getiremez" görüşü savunuldu. Ancak karar bakanların istediği yönde oldu. 
   Babacan'ın ücret zamlarının yaratacağı ek yükle ilgili olarak IMF'ye önceden bilgi verdiği öğrenildi. Buna rağmen telefonlarla yapılan ön görüşmeler IMF heyetinin "sitemkar" üslupla masaya oturacağını ortaya koydu. 
   
   IMF sert tavır gösterebilir    Bürokrasideki hakim görüş, IMF'nin müzakere masasında sertleşeceği yönünde. Görüşmelerde yüzde 10'luk kesintinin ücret zamlarının finansmanında yeterli olacağı teknik gerekçeleriyle savunulacak. "IMF bütçe kaynaklı hizmetlerin değil, mali dengenin öngörüldüğü gibi tutup tutmayacağıyla ilgileniyor" diyen bürokratlar, "Yüzde 6.5'luk faiz dışı fazla hedefinin tutabileceği teknik olarak kanıtlanabilir" diye konuştu. 
   
   Faiz dışı revizyon    IMF, müzakere sürecinde yüzde 10'luk ödenek kesintileri ile yüzde 6.5 faiz dışı fazla hesaplaması arasındaki ilişkiyi sorgulayacak. Kamu sektörü faiz dışı dengesi, konsolide bütçe, üç bütçe dışı fon, 12 KİT, sosyal güvenlik kuruluşları ile işsizlik sigortası fonunun faiz dışı dengesinden oluşuyor. Bu tanım çerçevesinde faiz dışı fazla için tespit edilen alt sınırın ayarlama kalemlerinde değişikliğe gidilecek. Sosyal güvenlik kuruluşları için tanımlanan "ayarlama kalemleri" şubat sonunda verilmesi beklenen niyet mektubunda yeralacak. 
   
   Üç maddelik ek bütçe    Halen taslak halinde tutulan ek bütçe yasasının ilk maddesi 2004 bütçe kanununun 8. maddesinde değişiklik yapılmasını öngörecek. Ödeneklerin kullanımını düzenleyen sözkonusu maddeye yeni ödenek kesinti oranları konulacak. Ek bütçenin ikinci maddesinde kesinti yapılacak kalemler sıralanacak, 3. madde de kesinti toplamının sosyal güvenlik kuruluşlarına aktarımı düzenlenecek. Sosyal güvenlik kuruluşlarının 15.8 katrilyon liralık transfer ödeneği ücret zamları kadar arttırılacak. 
   
   
</TEXT>
</DOC>
