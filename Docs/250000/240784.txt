<DOC>
<DOCNO> 240784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur17.html </URL>
<DATE> 2004/05/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Lisede yangın paniği... 
</HEADLINE>
<TEXT>

     Samsun'da bir lisede çıkan yangında maddi hasar meydana geldi. 
     Edinilen bilgiye göre, İstiklal Caddesi'ndeki Namık Kemal Lisesi'nin 4 katlı ek binasının konferans salonunun bulunduğu üst katında, henüz belirlenemeyen nedenle öğle saatlerinde yangın çıktı. 
     Olay üzerine, yaklaşık 300 öğrencinin bulunduğu bina boşaltılırken öğrenciler paniğe kapıldılar. 
     Kısa zamanda çatı katına ulaşan yangına ilk müdahaleyi, Samsun Büyükşehir Belediyesi itfaiye ekipleri yaptı. 19 Mayıs ve Tekkeköy ilçe belediyeleri ile Sahra Sıhhiye Okul Komutanlığı'na ait itfaiye ekipleri de müdahale etti. 
     Yaklaşık bir saat süren çalışmalar sonrasında, yangın kontrol altına alınabildi. 
     Yangında ölen ve yaralanan olmadı, binanın bir bölümü kullanılamaz hale geldi. 
     Yangının duyulması üzerine olay yerine gelen Milli Eğitim Müdürü Cevdet Aydın, olaydan büyük üzüntü duyduklarını belirterek, yangında öğrencilerin zarar görmemesinin tek tesellileri olduğunu söyledi. 
     Aydın, yangın çıkan bölümün dışında normal eğitime devam edileceğini kaydetti. 
     Olayla ilgili soruşturmanın ve yangının çıkış nedeninin belirlenmesine yönelik çalışmaların sürdürüldüğü bildirildi. 
     
</TEXT>
</DOC>
