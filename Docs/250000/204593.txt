<DOC>
<DOCNO> 204593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/soneko12.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Kamu reformu tasarısının tümüne karşıyız 
</HEADLINE>
<TEXT>

     Ankara Ticaret Odası ATO Başkanı Sinan Aygün, Annan Planı'nda olduğu gibi, Kamu Reformu Yasa Tasarısı'nın tümüne karşı olduklarını bildirdi. 
     Aygün, ATO ile Ulusal Güvenlik ve Strateji Araştırmaları Derneği UGSAD tarafından düzenlenen ''Devletin Yeniden Yapılandırılması'' konulu panelin açılışında yaptığı konuşmada, Kamu Yönetimi Yasa tasarısına ilişkin eleştirilerini dile getirdi. 
     Söz konusu tasarıyla 'kamu yönetiminin çağdaşlaşacağı, yerel yönetimlerin yetki ve sorumluluklarının artırılacağı, devletin küçülerek asli fonksiyonlarına döneceğine' ilişkin görüşler öne sürüldüğünü ifade eden Aygün, aynı zamanda küreselleşme, özelleştirme ve yerelleştirme çerçevesinde yasama, yürütme ve yargı erklerinin paylaşılmasının düşünüldüğünü kaydetti. 
     Söz konusu düzenlemeyle zaten koordinasyon sorunu olan kamu yönetiminde karar alma ve denetim mekanizması ile sürecin parçalanmasının öngörüldüğünü ifade eden Aygün, tasarıyla özel denetimin önünü açmak adına, denetim birimleri ile teftiş kurullarının kaldırılmak istendiğini kaydetti. 
     Bu tasarının ardında dış baskılar olduğu yönünde kuşkuları bulunduğunu ifade eden Aygün, şöyle dedi 
     ''IMF, Dünya Bankası, OECD gibi uluslararası kurum ve kuruluşlarca desteklenen küreselleşme, özelleştirme ve yerelleştirme gibi amaçlar, göz boyayıcı baskılarla reform adı altında uygulanmak istenmektedir. Türkiye, bölgesinde küreselleşme ve neoliberal politikaların uygulanması sorumluluğunu üstlenecektir. Türkiye, coğrafyası nedeniyle yeni dünya düzeninin istediği Dünya Ticaret Devleti Modeli'nin bölgesel pilot uygulama alanı seçilmiştir. En nihayetinde bu yasa ile üniter yapı bozulacaktır. Denetim yapısı bozulmaktadır.'' Bir takım güçlerin, uluslararası örgütlerin ''Türk ulusunun geleceği için para vererek yasa yaptırmasını'' Türkiye'de hiç kimsenin samimi bulmadığını, bunun iyi niyetli bir girişim olmadığını savunan Aygün, ''biz bu Kamu Reformu Yasası'na, Annan Planı'nda olduğu gibi tümüne karşıyız'' dedi. 
     Ulu Önder Atatürk'ün yolunda gidilmesi halinde, Türkiye'ye birşey olacağını sanmadığını vurgulayan Aygün, ''sadece biraz grip oluruz, nezle oluruz, boğazlarımız şişer ama kesinlikle bu ülke kanser olmaz'' diye konuştu. 
     Aygün, Türkiye'de kendileri gibi düşünenlerin sayısının yüzde 95 olmasına rağmen, seslerinin yüzde 5 gibi çıktığını, kendileri gibi düşünmeyenlerin oranının ise yüzde 5 olmasına rağmen seslerinin yüzde 95 gibi çıktığını belirterek bu durumu eleştirdi. 
     Aygün, kendileri gibi düşünenlerin sayısının çok fazla olması nedeniyle Türk ulusunu ve milletini kimsenin parçalamaya gücünün yetmeyeceğini kaydetti. 
     
     UGSAD BAŞKANI ÇELİK 
     UGSAD Başkanı İrfan Çelik de, Kamu Yönetimi Yasa Tasarısı'nın çok kritik bir dönemecin başında gündeme geldiğini vurgularken, konunun özünü ve niçin bir çıkmaz haline geldiğini gözler önüne serdikten sonra, beklentileri ve bunlara ulaşmak için yapılması gerekenleri ortaya koymanın, resmi ve sivil kuruluşların görevleri arasında olduğunu söyledi. 
     Çelik, bir taraftan Türkiye'nin Avrupa Birliği'ne üyelik koşulları gündemde iken, diğer taraftan Irak savaşı nedeniyle komşu ülkeler ve ABD ile ilişkiler konusunda hükümet ve sivil toplum kuruluşları tarafından Türkiye'nin milli menfaatlerine dayalı bir tavır izlenmesine rağmen, bu konuların değişik platformlarda Türkiye'nin aleyhine maksatlı ve yanlı olarak konuşulduğunu söyledi. 
     Dış destekli bazı sivil kuruluşların farklı yaklaşımlar sergilediğini, dolayısıyla kamuoyunun doğru bilgileri tam olarak alamadığını savunan Çelik, şunları kaydetti 
     ''Ülkemizde kamu yönetimine işlerlik kazandırmak için bir reforma ihtiyaç duyulduğu kaçınılmazdır, ancak bu reform hem kamu yönetiminin ihtiyaçlarına cevap verebilmeli hem Anayasa ile uyumlu olmalı hem de Türkiye'nin üniter yapısına ve ulusal devlet kazanımlarına zarar vermemelidir.'' 
     
</TEXT>
</DOC>
