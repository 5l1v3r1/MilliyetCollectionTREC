<DOC>
<DOCNO> 249811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/guncel/axgun01.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Reis denizaltısı ABD'de müze olacak 
</HEADLINE>
<TEXT>


Amerikan donanmasının 1970'te Türk donanmasına verdiği 'Murat Reis' adlı denizaltı, müze olarak kullanılması için 1 dolara satıldı... 

DIŞ HABERLER SERVİSİ 

Türkiye'nin, dünyanın en uzun süre hizmet veren denizaltı sıfatıyla ABD'ye teslim ettiği Murat Reis Yeni adı USS Razorback 5 Mayıs'ta İstanbul'da başladığı yolculuğunun okyanus bölümünü tamamlayarak yeniden ABD sularına döndü. Mississippi Nehri yoluyla Arkansas'a giden Murat Reis denizcilik müzesi olacak. 
Amerikan donanması, İkinci Dünya Savaşı'nda kullandığı 94 metrelik denizaltıyı 30 Kasım 1970'te Türk donanmasına verdi. Yaklaşık 2.5 yıl süren müzakerelerin ardından denizaltı, 1 dolar karşılığında Arkansas'a satıldı. Murat Reis operasyonunun proje sorumlusu John Adams, başka ülkelere gönderilen denizaltılardan ilk defa birinin Amerikan sularına geri getirildiğini söyledi. 

5 yıldızlı denizaltı 
Şu sırada New Orleans'ta bulunan denizaltı, 2.5 hafta içinde Mississippi ve Arkansas nehirlerinden geçerek North Little Rock'da denizcilik müzesi olacak. ABD'nin 1944'te hizmete soktuğu USS Razorback denizaltısının, İkinci Dünya Savaşı'nda Japonya'nın teslim alınması sırasında Tokyo'da kullanıldığı, İkinci Dünya Savaşı'ndaki hizmetleri için 5 yıldız ve Vietnam Savaşı için 4 yıldız aldığı belirtiliyor. AP ajansına göre, USS Razorback aynı zamanda, 1960'lı yıllarda hidrojen bombası testlerinde de kullanıldı. 


</TEXT>
</DOC>
