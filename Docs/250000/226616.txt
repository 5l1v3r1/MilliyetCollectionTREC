<DOC>
<DOCNO> 226616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy30.html </URL>
<DATE> 2004/03/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Ağar ''Yerel seçimler DYP'nin gücünü göstermiştir'' 
</HEADLINE>
<TEXT>

     Doğru Yol Partisi Genel Başkanı Mehmet Ağar, 28 Mart yerel seçimlerinin DYP'nin gücünü gösterdiğini söyledi. 
     Ağar, partisinin Elazığ belediye başkanlığını kazanması nedeniyle İl Başkanlığı'nda düzenlediği basın toplantısında, 28 Mart seçimlerinin Cumhuriyet tarihinde görülmemiş bir seçim olduğunu belirterek, seçimlerden önce anket oyunları yapıldığını, böylece DYP ve kendisinin silinmek istendiğini iddia etti. 
     Yerel seçimlerin DYP'nin gücünü gösterdiğini kaydeden Ağar, ''Millet DYP'ye muhalefet görevi vermiştir. DYP merkez sağda birleşmenin adresi olmuştur. Bugünden itibaren en belirgin vasfımız çalışmaktır'' dedi. 
     Ağar, basın toplantısının ardından parti binasının önünde toplanan vatandaşlara seslenerek, DYP'nin 10 yıldır ilk kez yukarı doğru hareket ettiğini ve milletin kendisine güvendiğini söyledi. 
     
</TEXT>
</DOC>
