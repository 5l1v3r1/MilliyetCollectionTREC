<DOC>
<DOCNO> 235216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko17.html </URL>
<DATE> 2004/04/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Türkiye, ABD'nin ithalat yaptığı ülkeler arasında 6. sırada... 
</HEADLINE>
<TEXT>

     Bülent Keneş 

Türkiye'nin önde gelen ticaret ortaklarından ABD'nin, 2003 yılı itibariyle Türkiye'nin en çok ihracat yaptığı ülkeler arasında 3., en çok ithalat yaptığı ülkeler arasında ise 6. sırada yer aldığı bildirildi. 
     New York Ticaret Ataşesi Yüksel Akça tarafından hazırlanan rapora göre, Türkiye'nin ABD'nin dış ticaretindeki payı ise daha gerilerde bulunuyor. ABD'nin gerçekleştirdiği ithalatta 42. sırada bulunan Türkiye, ABD'nin ihraç pazarları arasında ise 31. sırada yer alıyor. 
     Ticaret Ataşesi Akça'nın raporunda yer alan bilgilere göre, 1985 yılında sadece 1.9 milyar dolar olan toplam Türkiye-ABD dış ticaret hacmi, 2003 yılında 6.7 milyar dolara ulaşmış durumda. 
     Rapora göre, 1985 yılında 600 milyon doları ancak aşan Türkiye'nin ihracatı ise 2003 yılında yaklaşık 3.8 milyar doları bulurken, aynı dönemde ithalat 1.3 milyar dolardan 2.9 milyar dolara yükseldi. 
     Bu arada Türkiye'nin ABD'ye olan ihracatı 2003 yılında yüzde 7.8 oranında artmasına rağmen, bu rakamın Türkiye'nin genel ihracat artışı olan yüzde 30'un altında olduğunun belirtildiği raporda, bu artışın 'TL'nin değerindeki artış, doların iç piyasada değerinin düşmesi, dolar ve Euro paritesinde Euro lehine olan artış ve Türkiye'nın aynı yıl 21.8 milyar dolar dış ticaret açığı verdiği' dikkate alındığında ise önemli bir artış olduğu kaydediliyor. 
     Raporda, bu dönemde doların değerinin düşmesi nedeniyle daha cazip hale gelmesine rağmen, ABD'nin Türkiye'den ithalatının 3.1 milyar dolardan 2.9 milyar dolara gerilemesi de, dikkate değer bir gelişme olarak niteleniyor. 
     İki ülke arasındaki dış ticaret tarihinde ilk defa 2002 yılında Türkiye lehine 402 milyon dolarlık bir fazla verildiği kaydedilen raporda, bu ticaret fazlasının 2003 yılında yüzde 120 oranında artarak, 883 milyon dolara ulaştığı belirtiliyor. Raporda, bu olumlu gelişmenin sağlanmasında en büyük etken olarak, 2001 yılında yaşanan ekonomik kriz nedeniyle firmaların zorunlu olarak ihracat pazarlarını genişletmek durumunda kalmaları sonucu ABD'ye yatırım yapan Türk firmalarının sağladığı ihracat artışı gösteriliyor. 
     
     TÜRKİYE'NİN ABD'YE İHRACATI 

     2003 yılında Türkiye'nin, ABD'ye ihracat miktarı 10 milyon doları geçen toplam 39 kalem ürünü olduğu belirtilen raporda, Türkiye'nin ABD'ye ihracatında yaklaşık yüzde 50 pay ile en fazla ihrac edilen mal grubunun ise hazır giyim ve tekstil ürünleri olduğu kaydedildi. 
     Bu grubun içerisinde de en büyük payı 732 milyon dolarlık ihracatla örme hazır giyim ürünlerinin aldığı ifade edilen raporda, dokuma erkek takım elbise ihracatının 2003 yılında, önceki yıla göre yüzde 36.7 oranında artarak 55.6 milyon dolardan 76 milyon dolara, bu kategoride en büyük paya sahip dokuma bayan elbiseleri ihracatının ise yüzde 6.1 artışla 254.4 milyon dolardan 260.4 milyon dolara ulaştığı kaydediliyor. 
     Rapora göre, kotaların kaldırıldığı bornoz kaleminde ise ihracat yüzde 8.3 oranında azalarak 119 milyon dolardan 109 milyon dolara düştü. Yatak çarşafları, masa örtüleri ve havlu ihracatının, ev tekstil ürünleri ihracatının yüzde 55'ini oluşturduğunun belirtildiği raporda, bu ürünlerin ABD'ye ihracatının son yıllarda hızla artarak 2001 yılında 114.2 milyon dolardan 2003 yılında 163.3 milyon dolara ulaştığı ifade edildi. Bu kategorideki perde ihracatı ise yüzde 9.6'lık düşüşle 94.5 milyon dolardan 85.5 milyon dolara geriledi. 
     2003 yılında bir önceki yıla göre yüzde 25 oranında artarak 250 milyon dolara ulaşan mücevherat ürünleri ihracatının 4 milyon dolarını gümüş ve 1 milyon dolarını taklit mücevherat, geriye kalan kısmı ise altın mücevherat ürünleri oluşturuyor. 
     Rapora göre, demir ve çelikten yassı ve uzun ürünlerde ABD'nin iç pazarını korumak amacıyla uygulamaya koyduğu ilave vergiler nedeniyle ihracat yüzde 26 oranında düşerek 290 milyon dolardan 214 milyon dolara geriledi. Raporda, ABD'nin ilave vergi uygulamasına son vermesiyle bu yıl, bu ürünlerde ihracat artışı sağlanacağı kaydedildi. 
     Raporda, 2003 yılında ihracatı en fazla artan ürün grubundan birisi olan mermer, doğal taş ihracatının yüzde 47.6 oranında arttığı ve elde edilen kazancın 124 milyon dolardan 183 milyon dolara yükseldiği ifade ediliyor. 
     ABD'ye ihracat edilen makinalar, kazanlar ve mekanik aletler içerisinde, yüzde 37 pay alan uçak motoru parçaları ve gaz türbinlerinin başı çektiği ifade edilirken, bu kategoride ayrıca vanalar, motorlar, motor parçaları, pompalar, değişik mekanik aletler ve makinalar yer alıyor. 
     ABD'ye yapılan kurşunsuz benzin, motor yağları ve diğer ham petrol ürünleri ihracatında yüzde 26'lık gerileme yaşanıp miktar 145 milyon dolara düşerken, traktör ihracatında yüzde 260 oranında artış olduğu ve bu alanda 14 milyon dolar olan ihracatın 2003 yılında 50 milyon dolara çıktığı vurgulanıyor. 
     Yüzde 54.5 ile en yüksek oranlı ihracat artışının sağlandığı ürün grubu olan demir ve çelik malzemelerinde ise tüpler, borular ve profiller, 60 milyon dolarla bu ürün grubu içerisindeki yüzde 76'lık oranıyla birinci sırada yer aldı. 
     Rapora göre, ABD'ye 62 milyon dolarlık ihracat gerçekleştirilen kuru ve yaş tarım ürünleri arasında 34 milyon dolarla kuru kayısı ilk sırada, 17 milyon dolarla fındık ikinci sırada, 4.5 milyon dolarla kuru incir üçüncü sırada, 2.5 milyon dolarla kiraz dördüncü sırada yer alıyor. 
     Rapora göre, seramik ürünleri ihracatı da bir önceki yıla göre yüzde 42 oranında artarak 2003 yılında 61.5 milyon dolara ulaşırken, elektrikli ısıtıcı ve fırın ihracatındaki artış yüzde 461,5 oranında gerçekleşerek 4,4 milyon dolardan 25,1 milyon dolara çıkmış durumda. 
     Halı ve kilim ihracatı 22,8 milyon dolardan 30.6 milyon dolara ulaşırken, zeytinyağı ihracatının 2003 yılında bir önceki yıla göre yüzde 138.2 oranında artarak 11.9 milyon dolardan 28.4 milyon dolara çıktı. Motor parçaları ve hidrolik güç motorları ihracatı ise 601 bin dolardan 9.4 milyon dolara yükseldi. Doğal bal ihracatı da yüzde 45 oranında artarak 3.7 milyon dolardan 5.4 milyon dolara yükseldi. 
     
</TEXT>
</DOC>
