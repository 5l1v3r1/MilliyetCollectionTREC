<DOC>
<DOCNO> 247760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko24.html </URL>
<DATE> 2004/06/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Domates ve patlıcan elde kaldı... 
</HEADLINE>
<TEXT>

     Antalya Ziraat Odası Başkanı Halil Ordu, üretim fazlalığı nedeniyle üreticinin elinde kalan domates ve patlıcanın para etmediğini söyledi. 
     Antalya Ziraat Odası Başkanı Ordu, üretim planlaması olmaması ve tarla ürünün pazara girmesiyle birlikte piyasada domates ve patlıcanda üretim fazlalığının ortaya çıktığını söyledi. 
     İhracatın durduğunu, iç piyasanın da mal çekemez durumda olduğunu belirten Ordu, ''Antalya Toptancı Hali'ne kantara girmeyen bir kamyon domates ya da patlıcan, 50-100 milyon liradan bile satılmıyor. Domates ve patlıcan alan yok. Fiyatlar tarlada 30-50 bin lira civarında seyrediyor. Çiftçi mahvoldu'' dedi. 
     Türk tarımında halen planlı bir üretimin yapılmadığını anlatan Ordu, şöyle devam etti 
     ''Üretim planlaması olmadığı için herkes gelişigüzel domates, patlıcan üretimi yaptı. Bunun yanında ürün sağlığına ve kalitesine dikkat edilmedi. Üreticiye teşvik ve destek verilmedi. Sera üreticisine ise hiç destek yok. Çiftçilere verilen doğrudan Gelir desteği DGD sera üreticisinin işine yaramıyor. Domatese teşvik verilmesi talebiyle 3 ay önce Tarım Bakanlığı'na başvurduk, bilgilendirdik. Ama bir sonuç alınamadı. Domateste ton başına 35-50 dolar teşvik istenmiştik.'' 
     
</TEXT>
</DOC>
