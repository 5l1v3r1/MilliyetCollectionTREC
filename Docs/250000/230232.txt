<DOC>
<DOCNO> 230232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur06.html </URL>
<DATE> 2004/04/10/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Sabancı Topluluğu'nda yas... Bayraklar yarıya indi... 
</HEADLINE>
<TEXT>

     Yönetim Kurulu Başkanı Sakıp Sabancı'nın vefatının ardından Sabancı Topluluğu yasa girdi. 
     Hacı Ömer Sabancı Holding Yönetim Kurulu Başkanı Sakıp Sabancı'nın, vefatının ardından Holding'e bağlı Adana'daki tesislerde bayraklar yarıya indirildi. 
     Sabancı'nın, vefatının ardından holdinge bağlı Adana'daki HiltonSA Oteli ile BOSSA, SASA ve TEMSA fabrikaları başta olmak üzere tüm tesislerde bayraklar yarıya indirildi. Sabancı Merkez Camii'nde öğle saatlerinde Sabancı'nın vefatı dolayısıyla sala verileceği bildirildi. Sabancı Kültür Merkezi Girişi'ne ise Sabancı'nın, büyük bir posteri asıldı. 
     Adana Ticaret Odası ATO Başkanı Şaban Baş, AA muhabirine yaptığı açıklamada, Sabancı'nın vefatını üzüntüyle karşıladıklarını söyledi. 
     ''Adana'ya sanayiyi ve ticareti getiren büyük bir insanı kaybettik'' diyen Baş, ''Vefatı, Adana ve Türkiye'nin yanı sıra dünyanın büyük bir kaybıdır. Böyle insanlar zor yetişir. Ailesine Allah sabır versin'' dedi. 
     Sabancı'nın, 1964 yılında Adana Ticaret ve Sanayi Odası Başkanlığı görevlerinde bulunduğunu hatırlatan Baş, şunları kaydetti 
     ''Sabancı'nın başkanlığı döneminde Adana, Türkiye'nin 4'ncü büyük kenti olmasına rağmen en fazla söz sahibi olan illerden biriydi. Adana'ya her türlü yardımı ve yatırımı getirtiyordu. Adana bugün sanayide ve ticarette ön plandaysa bu Sabancıların sayesinde olmuştur.'' Adana'da bir çok yatırımları bulunan Sakıp Sabancı, 1948 yılında Akbank'da 25 lira maaşla ''Stajyer memur'' olarak çalışmaya başladı. Bankada, yazı makinesi, hesap makinesi kullanmayı, tahsil ve tediye fişi ile makbuz kesmeyi öğrendi. 
     1950 yılında üç yıl üst üste zatürree hastalığı geçirmesi nedeniyle liseyi bitiremeden okuldan ayrıldı ve aynı yıl kurulan BOSSA Un Fabrikası'nda veznedar oldu, maaşı da 50 liraya çıktı. 
     Sabancı, 1955 yılında BOSSA Un Fabrikası'na ticaret müdürü oldu. Aynı yıl ikinci el Pontiac marka beyaz spor bir otomobil satın aldı. 1957 yılında teyzesinin kızı Türkan Civelek ile BOSSA fabrikasının bahçesinde yapılan düğün töreninde evlendi. BOSSA tekstil fabrikasında Genel Müdür Yardımcısı olarak görev yapmaya başladı. 
     Sabancı büyük kızı Dilek'in nın dünyaya geldiği 1964 yılında Adana Ticaret ve Sanayi Odası Yönetim Kurulu Başkanı oldu. 
     
</TEXT>
</DOC>
