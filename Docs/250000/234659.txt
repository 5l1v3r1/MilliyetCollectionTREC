<DOC>
<DOCNO> 234659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo01.html </URL>
<DATE> 2004/04/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
''Yılmaz Vural, istifasından geri dönmek niyetinde değil...'' 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, teknik direktör Yılmaz Vural'ın istifasından geri dönmek niyetinde olmadığını söyledi. 
     Zehiroğlu, gazetecilere yaptığı açıklamada, Vural ile istifasının ardından görüştüğünü belirterek, ''Hoca bana Sağlık durumum ve psikolojim bozuldu. Emeğimin karşılığını manevi yönden alamadım. Bu mağlubiyet beni çok üzdü. Bundan sonra burada başarılı olamayacağımı anladığım için hiçkimseyle dargın ve kırgın olmadan istifa etmeyi daha uygun gördüm dedi'' diye konuştu. 
     Bir gazetecinin, ''Bazı söylentiler dolaşıyor. İstifa farklı bir şekilde yorumlanabilir mi, başarılı bir teknik adam neden istifa etsin'' sorusunu, Zehiroğlu şöyle yanıtladı 
     ''Bugün takımın üzerinde biraz stres vardı. Bunu üzerlerinden atamadılar. Maçın başında yenik başladık. Seyircinin yarısı Akçaabat Sebatspor , yarısı Çaykur Rizespor kümeye diye bağırdı. Bu psikolojik bir durumdu. Yoksa kimsenin bir artniyeti olduğunu sanmıyorum. Çaykur Rizespor, mazisi olan bir takım. Bu futbolcularımız 6-7 yıldır bu formayı şerefiyle, namusuyla, haysiyetiyle giymektedir. Ben öyle şeylere inanmıyorum.'' Zehiroğlu, Vural'ın bir yönden haklı olduğunu kaydederek, ''Başarılı bir takımın bugün rehavete kapılmasını hazmedemedi. Sağlık durumum bozuldu dedi. Ona da saygı duymak lazım. İstifasını geri alması için kendisiyle yarım saat konuştuk. Ama geri dönmek niyetinde olmadığını söyledi ve tesislerimizden ayrıldı'' dedi. 

     
</TEXT>
</DOC>
