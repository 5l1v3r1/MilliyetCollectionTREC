<DOC>
<DOCNO> 209621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun32.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS aşısı insanlarda denenecek 
</HEADLINE>
<TEXT>

     Çin'de, Akut Solunum Yetmezliği Sendromu SARS hastalığına karşı üretilen aşının insanlarda denenmesine izin verildi. 
     Çin'de SARS hastalığının kontrolü ve tedavisinden sorumlu ekip tarafından yapılan açıklamada, Çinli bilim adamları tarafından üretilen SARS aşısının hastalarda deneneceği kaydedildi. Böylece, dünyada şimdiye kadar ilk defa SARS aşısının insanlarda denenmesine izin verilmiş oldu. 
     Çin Uluslararası Radyosu'nun haberinde, bu çalışmanın başlatılmasının Çin'in SARS hastalığını önleme ve tedavi etme konusunda büyük atılım sağladığını gösterdiği ve bu alanda dünyanın ilk sırasında yer aldığını gösterdiği ifade edildi. 
     Çin'de SARS aşısıyla ilgili çalışmalar geçen yıl bahar aylarında SARS salgınının ortaya çıkmasından itibaren başlatılmıştı. 
     Öte yandan Çin Başbakanı Wen Jiabao, dün Devlet Konseyi'nin toplantısında yaptığı konuşmada, ''Çin'in SARS'la yaptığı ciddi savaşı kazandığını'' söyledi. 
     Çin'de, kış aylarında şu ana kadar 3 SARS vakası tespit edildi. 
     Çin'in güneyindeki Guangzhou şehrinde tedavi edilen hastalardan ikisi taburcu oldu. 
     
</TEXT>
</DOC>
