<DOC>
<DOCNO> 244326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/guncel/axgun02.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'El Kaide davası'na AB'ye uyum molası 
</HEADLINE>
<TEXT>


İstanbul'u 15 ve 20 Kasım'da kana bulayan bombalı eylemlerin sanıkları, DGM'lerin yerine kurulacak olan ihtisas mahkemelerinde yargılanacak 

Esra Alus 

El Kaide'nin Türkiye yapılanması içinde faaliyet gösterdikleri, İstanbul'daki 15 ve 20 Kasım 2003'te Neve Şalom ve Beth Israel sinagogları ve İngiltere Başkonsolosluğu HSBC Genel Müdürlüğü binasına düzenlenen bombalı saldırılara karıştıkları iddia edilen 69 sanığın, İstanbul 2 No'lu DGM'de yargılanmalarına başlandı. 
Beş gün sürecek duruşmaların ilkine sanıklar Metin Ekinci, Süleyman Uğurlu, Baki Yiğit, Seyit Ertul, Harun İlhan, Adnan Ersöz, Fevzi Yitiz, Osman Eken, Yusuf Polat, Ali Yaman, Burhan Perk ve Mehmet Kuş'la avukatları katıldı. İngiltere Başkonsolosluğu da davaya müdahil oldu. Dünkü duruşmada sanıkların ilk ifadeleri alındı. 
Gayrı resmi olarak evli olduğunu söyleyen 3 çocuk babası Seyit Ertul, "sabıkası olup olmadığı" sorusuna, "Tabiat ve Kültür Varlıklarını Koruma Kanunu, kaçakçılık vardı. Cinayetten de içeride kaldım. Suçsuz olduğum şeylerden de yattığım oldu. Cinayetten beraat ettim" karşılığını verdi. 
Yiğit ise fotoğrafının çekilmesini istemediği için kimlik bilgilerini ayağa kalkmadan vereceğini söyledi. Ancak Yiğit, ısrar üzerine ayağa kalktı. Yüzünü sürekli elleriyle kapatan Yiğit, fotoğraf çekilmemesini isteyerek, "Ben reklam piyasasında çalışıyorum" dedi. Bugüne kadar karakola bile gitmemiş bir insan olduğunu belirten Yiğit, "Ne yaptığımı, ne yapmadığımı biliyorum. Bu yüzden avukat tutmadım. Olayla hiçbir alakam yok" diye konuştu. Yiğit, "Savunma yapacak mısın " sorusu üzerine, tahliyesini istedi. Diğer sanıklar da savunma yapmayacaklarını bildirdi. 

'Elbisenin düşmesi gibi' 
Görüşü sorulan savcı, DGM'lerin kaldırıldığını belirterek, yeni düzenlemeye göre hareket edilmesi gerektiğini bildirdi. 
Yeni bir yasa yürürlüğe girinceye kadar mahkemenin esasla ilgili bir işlem yapmaması gerektiğini bildiren savcı, "Hal böyle olunca adeta bir elbisenin takılı olduğu askının çıkarılması halinde elbisenin düşmesi gibi 2845 sayılı yasa da düşmüş olmaktadır" dedi. 
Mahkeme heyeti, yeni bir yasa yürürlüğe girinceye kadar sorgu yapılması ve iddianamenin okunması gibi esasla ilgili herhangi bir işlem yapılmaması gerektiğine karar verdi. Mahkeme, yeni yasanın beklenmesine hükmetti. 

İşte ilk gün sanıkları 
Sanık Yiğit, Usame bin Ladin ile tanıştığını, ancak bombalama eylemiyle ilgisi olmadığını öne sürüyor. İlhan, Neve Şalom'a saldırı öncesi keşif yapmakla suçlanıyor. Yitik'in ise bombaları imal ettiği iddia ediliyor. Eken'in saldırıları organize ettiği, Polat'ın Beth Israel Sinagogu'na yönelik eylemi yönettiği öne sürülüyor. 

'Sanıkların eylemi insanlık suçudur' 

Sanık avukatlarından Kazım Ayaydın, "elebaşıların kaçak olduğunu" iddia etti. Müdahil avukatı Hasip Kaplan ise yargılamanın Lahey'de Uluslararası Ceza Mahkemesi'nde yapılması gerektiğini savundu. Kaplan, "Bu sanıklar Türkiye'nin anayasal düzenine karşı işledikleri suç nedeniyle yargılanıyorlar. Oysa bu suç insanlık suçudur" dedi. 


</TEXT>
</DOC>
