<DOC>
<DOCNO> 242211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonyas03.html </URL>
<DATE> 2004/05/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İşte Truva'daki çekim hataları... 
</HEADLINE>
<TEXT>

     Tüm dünyayı kasıp kavuran ''Truva-Troy'' filminin inanılmaz çekim hatalarıyla dolu olduğu ortaya çıktı. Filmde, daha şimdiden film ekibinden birinin gölgesinden o dönemde henüz icat edilmeyen üzengilere, sadece Latin Amerika'da yaşayan lamalara kadar tam 28 çekim hatası saptandı. 
     Internetteki sinema eleştirmenlerinden, sıradan bir izleyiciye kadar herkesin gönderdiği e-maillerin değerlendirilmesiyle derlenen ''film hataları'' sitesinde bu dev yapımdaki yanlışların listesi yer alıyor. İşte, her gün daha fazla hatanın eklendiği listedeki akıl almaz hataların bazıları 
     -Truva Kralı'nın Aşil'in çadırına geldiği sahnede Hektor'un kuzeni yağmur altında otururken birden inanılmaz bir görüntü ekranda yansıyor. Film ekibinden birinin gölgesi çadırın üzerine düşüyor ve daha sonra bu kişi gayet sakin kalkıp gidiyor. 
     -Bir sahnede hemen her atın üzengilerle dizginlendiği görülüyor. Oysa üzengi 4. yüzyılda icat edildi. 
     -Antik Yunan'da savaşçıların hiçbiri bıyıklı değilken Truva Savaşı'ndakiler nedense daha o dönemlerden bu akıma uymuş. 
     -Hektor'un Truva Savaşı'nın başladığını Truva halkına haber vermek için seslendiği sahnede askerlerden ''yaşa'' nidaları yükseliyor. Kalabalığa baktığımızda herkesin kıpırdamadan baktığını görüyoruz. Biri bağırdı da kaçtı mı acaba 
     -Hektor, bir gece yarısı kaçmaya çalışan Helen'i durduruyor. Helen gözyaşlarına boğulmuş, gözleri şişmiş, kanlanmış ve yaşlar yanaklarından akıyor. Arkasını döndüğünde ise daha makyajını yeni yapmış, pırıl pırıl parlayan gözlerle bakan bir Helen görüyoruz. Herhalde çekimler ağlama sahnesinde bitti, ertesi gün yeniden başladı... 
     
     POSTİŞ DÜŞTÜ, SAÇ GÖRÜNDÜ 

     -Hektor'u canlandıran ve saçları gerçek hayatta oldukça kısa olan Eric Bana'nın Roma dönemine uygun olması için saçına ek yapılmış. Ancak nedense saç rengiyle birebir örtüşmeyen bu ek film boyunca izleyicinin gözünü tırmalıyor. Sonunda olan oluyor ve Hektor'un Aşil ile savaşmak için babasına veda ettiği sahnede postiş kayıyor, kısa saçlar alttan olduğu gibi görünüyor. Metroseksüel kahraman olmak kolay değil... 
     -Grekler'in Truva kapılarına dayandığı sahnede gölgelerin yeri sürekli değişiyor. Bir sağa, bir sola oynayan gölgeler seyirciyi bile yoruyor. 
     -Hektor'un Aşil ile savaşmaya gitmek için hazırlandığı sahnede Helen Hektor'un solunda duruyor. Ama Hektor kalktığında Helen bir anda arkasında yürürken görülüyor. Bir anda tekrar yanına geçiyor. 
     -Aşil Hektor'un direğe bağlanmış kuzenini bulmak üzere çadırına gidiyor. Kızın elleri direğe arkasından bağlanmış. Bir sonraki sahnede ellerini önünde görüyoruz. Biri düğümü çözüp tekrar bağladı herhalde... 
     -Aşil'in annesiyle kumsalda yürüdüğü sahnede gündüz gözüyle ay çıkmış... 
     -Güneş bir sahnede batıdan doğuyor... 
     -Truvalılar'ın kaçış sahnesinde lamaları görüyoruz. Lamalar bilindiği gibi sadece Latin Amerika'da yaşar. Yoksa Truva yakınlarında hayvanat bahçesi mi var 

     
</TEXT>
</DOC>
