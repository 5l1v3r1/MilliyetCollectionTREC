<DOC>
<DOCNO> 241477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur03.html </URL>
<DATE> 2004/05/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türkiye, Çernobil'in "kanser bilançosu"nu araştıracak... 
</HEADLINE>
<TEXT>

     Türkiye 18 yıl sonra Çernobil felaketinin Türk insanı üzerindeki ''kanser bilançosunu'' araştıracak. 
     Kazanın ardından özellikle Karadeniz Bölgesi'ndeki kanser vakalarında artıştan yola çıkan Sağlık ve İçişleri bakanlıkları ile Devlet İstatistik Enstitüsü, Türkiye genelinde Çernobil-kanser ilişkisiyle ilgili araştırma başlatacak. 
     Alınan bilgiye göre, son dönemde özellikle Karadeniz Bölgesi'nde kanser vakalarında görülen artış, Sağlık Bakanlığı Ulusal Kanser Danışma Kurulu'nu harekete geçirdi. 
     Kurulun tavsiye kararında, bölgedeki kanser vakalarının Çernobil ile ilgili olup olmadığını söylemenin zor olduğu belirtilerek, geniş çaplı araştırma yapılması önerildi. 
     Bunun üzerine, İçişleri ve Sağlık bakanlıkları ile Devlet İstatistik Enstitüsü, Türkiye genelinde araştırma başlatma kararı aldı. 
     Türkiye genelinde yapılacak araştırma, tüm kanser vakalarını kapsayacak. Bildirilen kanser kayıtlarının doğru tutulması sağlanacak. 
     
     GİDEREK ARTIYOR 
     26 Nisan 1986'da yaşanan Çernobil Nükleer Santralı kazasından sonra, Doğu Karadeniz'de yayılan radyasyon nedeniyle kanser vakalarında artış olacağı tahmin ediliyordu. 
     Bölgede görülen kanser vakalarının kazayla ilgili olup olmadığının bilinmediğini vurgulayan uzmanlara göre, şu anda bölgede en çok rastlanan, kadınlarda meme, erkeklerde ise akciğer kanseri. Bölgede, son yıllarda kan kanserlerinde de artış saptandı. 
     
</TEXT>
</DOC>
