<DOC>
<DOCNO> 230194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/soneko12.html </URL>
<DATE> 2004/04/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Serdengeçti Türkiye ilk kez 2 yıldır hedefini tutturuyor... 
</HEADLINE>
<TEXT>

     Türkiye Cumhuriyet Merkez Bankası TCMB Başkanı Süreyya Serdengeçti, Türkiye'nin tarihinde ilk defa 2 yıl üst üste hükümetin ve TCMB'nin koydukları hedefi tutturduğunu belirterek, ''Bu da güvenilirlik artışını beraberinde getirmiştir'' dedi. 
     OSTİM Sanayici ve İşadamları Derneği'nin OSİAD 13. Genel Kurulu'na katılan Merkez Bankası Başkanı, burada para politikası konusunda bir brifing verdi. 
     Türkiye'de bir istikrar programı uygulandığını ve bu programın asıl amacının unutulmaması gerektiğini vurgulayan Serdengeçti, amaçlarının, fiyat istikrarını, sağlamak, enflasyonu önlemek, kamu borcu sorununu halletmek ve 30 yıldır unutulan sürdürülebilir büyüme ile yeniden tanışmak olduğunu kaydetti. 
     Türkiye'de sürdürülebilir büyüme sağlanmamasının özellikle istihdam üzerinde olumsuz etkileri olduğuna işaret eden Serdengeçti, böylelikle enflasyonun artığını ve kronik hale geldiğini, kamu açıklarının giderek fazlalaştığını söyledi. 
     Türkiye'nin enflasyon konusunda atalet sorunuyla karşılaştığını belirten Serdengeçti, atalet sorunun, ''dünkü enflasyonun bugünkü enflasyonu, bugünkü enflasyon da yarınki enflasyonu belirlemesi'' olduğunu ifade etti. 
     
     IMF PROGRAMLARINDAKİ BAŞARI 

     Türkiye'nin IMF ile son 45-46 yıldır 18. programını yaşadığına dikkati çeken Serdengeçti, 1978 yılından bugüne kadar yapılan programlarının başarısız olmasını yüksek enflasyona bağladı. 
     Yapısal reformların önemine değinine Serdengeçti, Türkiye'de yapısal reformların yapılamamasından dolayı yapısal değişim sürecinin aksadığını kaydetti. 
     Hükümet ve Merkez Bankası'nın önceliklerinden sapmadan, asıl sorunun üzerine gitmesi gerektiğini vurgulayan Serdengeçti, Merkez Bankası'nın bağımsız hale getirilmesi ve kamuya olan kredilerin azaltılmasıyla da enflasyonda düşüş sürecine olumlu etki sağlandığını belirtti. 
     Fiyat istikranın öneminin altını çizen Serdengeçti, enflasyonun düşmesindeki etkenleri şöyle sıraladı 
     ''Sıkı para ve maliye politikaları uygulanırken, enflasyon hedefine açıklık getirildi. Hükümetle beraber Merkez Bankası'nın sorumlulukları belirlendi. 
     İletişime, dürüstlük, kararlılık ve hesap verilebilirliğe önem verildi, bekleyişlerde atalet azaltıldı. Dalgalı kur rejiminin de faydası görüldü.'' 
     
     ''ENFLASYONDA SONUÇ ALMAYA BAŞLADIK'' 

     Merkez Bankası'nın önceliklerini doğrudan enflasyona verdiğini ve dalgalı kur rejiminin de nasıl şokları emen bir sistem olduğunu gördüklerini anlatan Serdengeçti, enflasyonda sonuç alınmaya başlandığını bildirdi. 
     Son 28 yılın en düşük enflasyon oranlarına ulaşıldığına işaret eden Serdengeçti, ''Türkiye'nin tarihinde ilk defa iki yıl üst üste hükümet ve Merkez Bankası, koydukları hedefi tutturmuştur. Bu da bir güvenilirlik artışını beraberinde getirmiştir'' diye konuştu. 
     
     DÖVİZ KURU VE ENFLASYON ARASINDAKİ İLİŞKİ DEĞİŞİYOR 

     Türkiye Cumhuriyet Merkez Bankası TCMB Başkanı Süreyya Serdengeçti, ''Türkiye'de evvelden beri çok kuvvetli olan döviz kuru ve enflasyon arasındaki ilişkinin bize göre değişmekte olduğuna dair sinyaller var'' dedi. 
     OSTİM Sanayici ve İşadamları Derneği'nin OSİAD 13. Genel Kurulu'nda konuşan Serdengeçti, bazı gazetelerde enflasyondaki düşüşü döviz kurlarına bağladıklarını gördüklerini belirterek, ''sadece döviz kuruyla enflasyon düşmez'' dedi. 
     Sıkı para ve maliye politikalarının uygulanması, güvenin artması, bekleyişlerin olumlu olması, piyasalarda göreli istikrar, rekabet ve verimlilik artışı, hedefle uyumlu gelir ve fiyatlama politikaları, piyasalarda istikrar unsurları ile enflasyonun düştüğünü anlatan Serdengeçti, dış konjonktürün de bunda etkili olduğunu ancak bunun abartılmaması gerektiğini söyledi. 
     TEFE ve TÜFE rakamlarını değerlendiren Merkez Bankası Başkanı, eğilimlerin olumlu olduğunun görüldüğünü kaydetti. 
     
     ''ENFLASYON HEDEFİ NOMİNAL BİR ÇAPA HALİNE GELDİ'' 

     Rakamlardaki olumlu seyrin, giderek enflasyonda hedefin karar alıcıların güvenle bakabileceği nominal bir çapa haline geldiğini gösterdiğini belirten Serdengeçti, ''Bunu kutlamaya gerek yoktur. Daha gidecek çok yol vardır'' diye konuştu. 
     Tüketici enflasyonunun tek hanelere düşmesinin ve bu rakamlarda kalıcılık sağlanmasının önemine işaret eden Serdengeçti, ''O zaman başardık diyebiliriz. Hedefimiz yüzde 12'dir ve ona da güvenle bakıyoruz'' dedi. 
     Ekonomik programa uyma konusunda daha kavgalarının bitmediğini ve rehavete kapınılmaması gerektiğini ifade eden Serdengeçti, maliye politikasına da dikkat edilmesi gerektiğini vurguladı. 
     Kamu fiyatlarını hedeflenen enflasyona göre belirlemek gerektiğini bildiren Serdengeçti, şöyle devam etti 
     ''Verimli politikalar ve disiplin tavizsiz devam etmeli, yapısal reformlar aksamadan sürdürülmelidir. Bekleyişleri bozacak gelişmelere izin verilmemeli, tüketimde görülen canlanmalar kontrollü bir biçimde devam etmeli, kar marjlarını artırmaya yönelik fiyatlama davranışları ortadan kaldırılmalıdır.'' Enerji ve tarım konusunda her zaman elde olmayan riskler yaşanabileceğine işaret eden Serdengeçti, hükümetin ve Merkez Bankası'nın bu konuda yapabileceği bir şey olmadığını söyledi. 
     
     KISA VADELİ FAİZLER 

     Merkez Bankası olarak kısa vadeli faizlere önem verdiklerini dile getiren Serdengeçti, Merkez Bankası'nın ileriye yönelik tahminler yaptığını ve kendini ne ölçüde iyi hissediyorsa faizleri ona göre ayarladığını anlattı. 
     Gidecekleri yolun, ülkede siyasal istikrar olması, dışsal şoklar ve ekonomik sıkıntılarla karşılaşılmaması olduğunu ve faizlerin bu şekilde düşeceğini ifade eden Serdengeçti, ''ne kadar güven sağlarsak, Türkiye'de reel faizlerde o kadar başarı sağlarız'' dedi. 
     
     DÖVİZ KUR POLİTİKASI VE DÖVİZ REJİMİ 

     Döviz rejimi ile döviz kur politikasının farklı şeyler olduğuna işaret eden Serdengeçti, döviz kuru politikalarının uygulanmasının TCMB'ye ait olduğunu, döviz kuru rejimi seçiminin ise hükümet ile yapıldığını kaydetti. 
     Sermaye hareketleri serbest iken hem faiz oranları hem de döviz kurlarının kontrol edilemeyeceğini vurgulayan Serdengeçti, kur istikranın her gün müdahaleyle sağlanmasının da mümkün olmadığını dile getirdi. 
     Merkez Bankası'nın kuru düşük tutarak TL'sini değerli tutmak gibi bir politikası olmadığına işaret eden Serdengeçti şunları söyledi 
     ''15 aydır Merkez Bankası döviz satmadığı gibi, piyasalardan 13 milyar dolar döviz almıştır. Döviz rezervleri rekor seviyesindedir. Döviz rezervlerindeki açık pozisyonlar düşmektedir. Merkez Bankası istese döviz satarak kuru baskı altında tutardı, TL'yi aşırı değerli tutardı. Artık böyle bir dönemde değiliz.'' Serdengeçti, Türk insanını artık dövizden çok Türk Lirası'na geçtiğini ve 2003 başından itibaren eğilimin TL'nin lehine hareket ettiğini belirterek, artık enflasyon gibi bir belirsizliğin de ortadan kalktığını söyledi. Vadeli işlemler ve cari dengeler hakkında da bilgi veren Serdengeçti, ''cari denge konusunda en ufak endişesi olan varsa bakılacak yer kamu maliyesi politikalarıdır'' dedi. 
     
     REKABETTE DÖVİZ KURU 

     Türkiye'de girdi maliyetlerinin dünya ölçülerini getirilmesinin önemini vurgulayan Serdengeçti, sürdürülebilir rekabet gücünü belirleyen yegane ölçütün de döviz kuru olmadığını söyledi. Evvelden beri çok kuvvetli olan döviz kuru ve enflasyon arasındaki ilişkinin değişmekte olduğuna dair sinyaller olduğuna işaret eden Serdengeçti, özel sektör ve doğrudan yabancı yatırımlarının da önemine değindi. 
     Serdengeçti, herkesi tatmin edecek bir vergi reformunun sağlanması gerektiğini vurgulayan bankacılık reformunun da önemli olduğunu, böylelikle kredi kanadının çalışmaya başlayacağını söyledi. 
     Yabancı sermaye konusunda kafadaki sorunların halledilmesi gerektiğini ifade eden Serdengeçti, ''Bence Türkiye yabancı sermayeyi isteyip istemediğinden tam emin değil'' dedi. 
     
</TEXT>
</DOC>
