<DOC>
<DOCNO> 234559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/spor/spo03.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın sürprizi var 
</HEADLINE>
<TEXT>

   Galatasaray, transfer bombalarını sırayla patlatmaya hazırlanıyor. Yönetim, Fatih Akyel'den sonra Fenerbahçeli Selçuk'u da listesine aldı. Mustafa İzzet ile de pazarlıklar sürüyor 
      HALİL ÖZER 

   
   Teklif yapacaklar 
   GALATASARAY, 100. yılda zirveye oynayan takımı yaratmak için dört koldan girişim yapıyor. Sarı - Kırmızılılar, ezeli rakipleri Fenerbahçe'ye Fatih Akyel'den sonra Selçuk için de teklif yapma kararı aldı. Galatasaray'ın, Sarı - Lacivertliler'den olumlu bir yaklaşım gelmesi durumunda, Ümit Milli Takım'ın yıldız ismi için pazarlık masasına oturacağı öğrenildi. 
   
   Mustafa sırada 
   İKİNCİ Başkan ve Futbol Şube Sorumlusu Ergun Gürsoy'un, Mustafa İzzet için Ada çıkarması yaptığı öğrenildi. Leicester City'de top koşturan gurbetçi yıldızın, A Milli Takım'daki kariyeri için Türkiye'de oynamaya sıcak baktığı bildirildi. Mustafa İzzet'in, Sarı - Kırmızılı yöneticilere son kararını İngiltere Ligi bittikten sonra bildireceği açıklandı. 
   
   Yıldıray inmiyor 
   SARI - Kırmızılı yönetimin bir diğer gözdesi Yıldıray ise 7 milyon Euro'dan aşağıya inmiyor. Aylar önce yapılan pazarlıklarda da aynı fiyatı isteyen Leverkusenli futbolcunun, Sarı - Kırmızılılar'ın yaptığı 5.5 milyon Euro'luk teklife sıcak bakmadığı öğrenildi. Alman gazeteleri, Yıldıray'ın Werder Bremen ile anlaşma aşamasında olduğunu iddia etti. 
   
   Son darbe kaburgaya    SARI - Kırmızılı takımın gol yollarındaki etkili ismi Hakan Şükür, bu sezon sakatlıklardan bir türlü yakasını kurtaramadı. Tecrübeli futbolcunun, Malatyaspor maçında aldığı dirsek darbesi nedeniyle kaburga bölgesinde ödem oluştuğu bildirildi. Hakan Şükür'ün A Milli Takım'ın Belçika ile oynayacağı özel maçta forma giyip giyemeyeceği ise yarın kesinlik kazanacak. 
   
   Neşeli idman    MALATYASPOR deplasmanından 2 - 1'lik galibiyetle dönerek, 6 ay sonra deplasmanda kazanan Galatasaray, İstanbulspor maçının hazırlıklarına başladı. Hagi yönetiminde yapılan çalışmada futbolcuların neşeli olduğu gözlendi. Malatya maçında 90 dakika forma giyen isimler düz koşu yaparken, sakatlıkları süren Hakan Şükür, Volkan, Batista ve Suat idmana katılmadı. 
   SARI - Kırmızılı takımın gol yollarındaki etkili ismi Ümit Karan antrenman sonunda kaleye geçerken, yaptığı kurtarışlarla adeta kalecilik dersi verdi. Bu arada çalışmanın neşe kaynağı Necati'nin oğlu oldu. Tecrübeli futbolcu çalışma sonunda minik Emre ile birlikte saha içinde uzun süre şakalaştı ve ilginç görüntüler sergiledi. 
   
   Bratu yolcu    GALATASARAY Teknik Direktörü Hagi'nin, Futbol Şubesi Sorumlusu Ergun Gürsoy'a gönderilmesini istediği futbolcuların listesini yarın vereceği öğrenildi. Sezon sonuna kadar sır gibi saklanacak olan raporda Bratu'nun da yer alacağı iddia edildi. Bu arada dün Romanya'ya giden Hagi'nin listesine son şeklini ülkesinde vereceği belirtildi. 
   
   'Kendimizi bulduk'    GALATASARAY'IN genç yöneticilerinden Fatih Gökşen, Malatyaspor galibiyetiyle birlikte güven kazandıklarını dile getirdi. Gökşen, "Giderek takım olmaya başladık. Genel anlamda futbolcularda aradığımız hırs yeniden oluştu ve oyuncularımız hocalarına inanmaya başladı. İki hafta üst üste alınan galibiyetlerle kendimizi bulduk" yorumunu yaptı. 
   
   
</TEXT>
</DOC>
