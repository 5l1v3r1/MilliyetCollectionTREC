<DOC>
<DOCNO> 238940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/siyaset/axsiy00.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet 'YÖK'te kararlı 
</HEADLINE>
<TEXT>


Bakanlar Kurulu'nda konuşan Başbakan Erdoğan, "Geri adım atmayız" dedi. Hükümet Sözcüsü Cemil Çiçek de, "Herkes Meclis'in iradesine saygı duysun" açıklaması yaptı 

Abdullah Karakuş 


Başbakan Recep Tayyip Erdoğan, Genelkurmay ile rektörlerin tepkisini çeken YÖK Yasa Tasarısı'yla ilgili bakanlara, "Seçim meydanlarında millete söz verdik. Geri adım atmayız" dedi. AKP grubuna bugün YÖK Yasa Tasarısı'yla ilgili açıklama yapacak olan Erdoğan, dünkü Bakanlar Kurulu'nda kabine üyelerine, "Amacımız gerginlik çıkarmak değil, ama seçim meydanlarında her gittiğimiz yerde önümüze bu geldi. Vatandaş bizden bunu istedi. Yerine getireceğiz" diye seslendi. Kısa süre içinde Genel Kurul'a getirilecek tasarının, bir an önce yasalaşacağı bildirildi. Toplantının ardından açıklama yapan Hükümet Sözcüsü Cemil Çiçek, Genelkurmay Başkanlığı'nın açıklamasına atıfta bulunarak, şunları söyledi 
Türkiye, demokrasiden yana tavrını ortaya koymuştur. Bize göre demokrasi, mevsimlik bir durum ve statü değildir. Demokrasilerde mevcut olan yasama, yürütme ve yargı erklerinin yetki ve sorumlulukları da Anayasa'da belirlidir. 

'Başka zemine çekilmemeli' 
Sıkıntılı dönemlerde pek çok kişi görüş belirtmezken, her defasında 'Bu iş artık Meclis'in işidir' diyerek sorumluluğu Meclis'e devrettik. Bu konuda da karar Meclis'indir. Herkesin bu iradeye saygı duyması gerekir. 
AB sürecinin tamamlanmasına 6 - 7 aylık bir süre var. Türkiye'nin demokratik görüntüsüne gölge düşürecek tavır ve davranışlardan hepimiz kaçınmalıyız. Çünkü yürüttüğümüz politika devlet politikasıdır. 
Herkesin görüşlerini açıklaması normaldir. Ama sonuçta eğer hükümete taalluk ilintili eden bir yetki varsa hükümet Meclis'e taalluk eden bir yetkiyse bu kararı Meclis verir. Onun ötesinde de Cumhurbaşkanı'nın tasarrufları, YAŞ ve HSYK kararları dışında bu Anayasa'da her şey açık ve denetime tabidir. Bunun dışında usullerimiz var. Her tartışmayı bu kurallar yokmuş gibi başka zemine çekmekte fayda yok. 
Bu arada, dün toplanan AKP MYK'da da, "Meclis'e gelen yasa geri çekilmez. Demokratik olmaz. Yasayı çıkardıktan sonra Cumhurbaşkanı büyük ihtimalle geri gönderir. Biz de daha sonra işi soğuturuz. Geri çekmeyi AB'ye anlatamayız" düşüncesi h kim oldu. 

Polis bildiri okuyan hocaları 'merak etti' 
100 öğretim üyesi TBMM'ye cüppeleriyle gelerek AKP ve CHP gruplarını ziyaret etti. YÖK yasa tasarısının geri çekilmesi ve imam hatiplerin kapatılması istendi. ODTÜ Öğretim Elemanları Derneği öncülüğündeki 7 öğretim elemanı derneğinin temsilcileri, Çevik Kuvvet'in güvenlik önlemleri arasında TBMM Çankaya kapısında buluştu. Polis de, basına açıklama yapan bazı öğretim üyeleri hakkında "Bu kim " diyerek bilgi toplamaya çalıştı. 




</TEXT>
</DOC>
