<DOC>
<DOCNO> 238161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy41.html </URL>
<DATE> 2004/05/07/ </DATE>
<TIME> 22.12 </TIME>
<AUTHOR>  </AUTHOR>
<HEADLINE>
Erdoğan "Gelecek kuşaklara sorun değil, işbirliği bırakmalıyız" 
</HEADLINE>
<TEXT>

     Başbakan Recep Tayyip Erdoğan, ''Gün sorunları erteleme günü değil, sorunları karşılıklı hak ve çıkarları göz önünde bulundurarak, çözüme kavuşturma günüdür. Gelecek kuşaklara bırakmamız gereken çözülememiş sorunlar değil, oluşturacağımız yeni işbirliğinin yaratacağı imkanlar olmalıdır'' dedi. 
     Başbakan Erdoğan, Yunanistan Başbakanı Kostas Karamanlis'in onuruna verdiği akşam yemeğine katıldı. Erdoğan, yemekte yaptığı konuşmada, Ege'nin iki kıyısında yer alan Türkiye ve Yunanistan'da insanların asırlar boyunca yan yana ve iç içe yaşadıklarını belirterek, ortak kültür değerleri, hayat görüşleri, yaşama şekli, örf ve adetler oluşturduklarını kaydetti. 
     Türk ve Yunan milletlerinin en güç görülen koşullarda dahi iki büyük önderlerinin Atatürk ve Venizelos'un ileri görüşlü politikaları sonucunda, sağlıklı bir zemin üzerinde ortak akıl, sağduyu, karşılıklı dostluk ve güvene dayalı işbirliği tesis ettiklerini ifade eden Erdoğan, bu işbirliğinin siyasi alandaki yansımalarının iki ülke arasındaki dostluğu zirveye taşıdığını dile getirdi. 
     Erdoğan, daha sonraki dönemlerde ikili ilişkilerin temel bir vasfı olan duygu yoğunluğunun etkisiyle ve karşılıklı hatalar sonucu yaşanan sorunların iki ülke arasındaki ilişkilerin üzerine bina edildiği bu temellere yakışmadığını belirtti. 
     Hükümetlerinin Türk-Yunan ilişkilerine yaklaşımının, değindiği coğrafi ve tarihi gerçekler çerçevesinde oluştuğunu anlatan Erdoğan, ''Yaklaşımımız sadece iyi veya sadece kötü günlerimize inhisar eden dar bir tarih anlayışına değil, yüzlerce yıllık gelişmeleri dikkate alan ve geleceğe uzanan geniş bir perspektife sahiptir'' dedi. 
     Erdoğan, konuşmasını şöyle sürdürdü 
     ''Yaklaşımımızın özünü Türk-Yunan ilişkilerinin bölgemiz için örnek teşkil eden bir dostluk ve işbirliği ilişkisine ya da dostum Sayın Başbakan Karamanlis'in ifadeleriyle stratejik işbirliği ilişkisine dönüştürmesi oluşturmaktadır. Aramızdaki yakınlaşma sürecini bu açıdan olumlu bir deneyim dönemi olarak görüyoruz. Zira memnuniyetle ifade etmek gerekir ki bu süreçte çatışmanın yerini işbirliği, karşılıklı suçlamaların yerini diyalog almış, ilişkilerimiz istikrarlı bir seyre kavuşmuştur. 
     Bu çerçevede işbirliğimizin hukuki ve kurumsal yapısını muhtelif alanlarda 75 anlaşma imzalayarak pekiştirdik. İlişkilerimizi olumlu yönde geliştirmek ve genişletmek için çalışma grupları oluşturduk. Bir dizi güven artırıcı önlem benimseyerek hayata geçirdik. Ege konusunda istikşafı temaslara başladık. Ticaret ve turizm bağlarımızı rekor düzeylere taşıdık, elektrikten, doğalgaza enerji alanında hayata geçirdiğimiz inisiyatiflerle işbirliğimizi genişlettik. Bu başarılarda en büyük payı, izninizle, barışı, işbirliğini ve dostluğu seçtiğini ve bu yolda ilerlenmesini demokratik yollardan bizlere gösteren halklarımıza vermek isterim.'' 
     
     DİNAMİK BİR SÜREÇ 
     Türk-Yunan ilişkilerinin dinamik bir süreçten geçtiğini ifade eden Erdoğan, bundan sonra Türkiye ve Yunanistan'ı bölgemizde dostluk ve iyi komşuluk ilişkileri için örnek olacak bir noktaya taşımak, Türkiye'nin AB üyeliğinin de gerçekleşmesi suretiyle yakın çevreye olumlu tesirleri olacak, ortak bir geleceğe sahip kılmak yönünde hangi adımların atılabileceğini Karamanlis ile konuştuklarını anlattı. 
     Geleceğe doğru çıkılan bu yolda iki ülke arasında sorun olarak tarif edile gelen konuları artık her iki ülkenin de yararına kalıcı çözümlere ulaştırmanın zamanının geldiğini kaydeden Erdoğan, ''Gün sorunları erteleme günü değil, sorunları karşılıklı hak ve çıkarları göz önünde bulundurarak, çözümü kavuşturma günüdür. Gelecek kuşaklara bırakmamız gereken çözülememiş sorunlar değil, oluşturacağımız yeni işbirliğinin yaratacağı imkanlar olmalıdır'' dedi. 
     Türkiye'nin, AB'ye tam üye olma yolundaki çabalarının, Türk-Yunan ilişkilerine Büyük Avrupa çatısı altında, derinlik kazandırılması gayretleriyle paralellik arz ettiğini vurgulayan Erdoğan, Türkiye'nin tarihinin bu en büyük modernleşme projesinde Yunanistan'ın desteğini yanında bulmaktan büyük bir memnuniyet duyduğunu ifade etti. 
     Erdoğan, Yunanistan'ın Olimpiyat Oyunları'na ev sahipliği yapmanın haklı gururunu yaşadığını ve gerekli hazırlıkların büyük bir heyecanla yürütüldüğünü belirterek, ziyareti vesilesiyle Yunanistan'ın heyecanını paylaşmak ve bu büyük organizasyonun başarıyla gerçekleşmesi için gereken her türlü desteği sağlamaya Türkiye'nin hazır olduğunu söyledi. 
     Başbakan Erdoğan, konuşmasını şu sözlerle tamamladı 
     ''Ortak geçmişimizin şekillendirdiği bir bilinç ve karşılıklı faydaya dayalı bir yaklaşımla tüm bölgemize örnek teşkil edecek bir işbirliği anlayışı içinde halklarımızın arzu ettiği dostluk ve dayanışmayı pekiştirmeye kararlıyız. Ülkelerimiz arasında her alandaki ilişkileri daha da ileriye götürmeye yoğun çaba göstereceğimizi özellikle vurgulamak istiyorum. Bu vesileyle ziyaretimiz sırasında şahsıma, eşime ve heyetimize gösterilen içten yakınlık ve misafirperverlik için Sayın Başbakan Karamanlis'e, saygı değer eşine ve dost Yunan halkına teşekkürlerimizi sunuyorum.'' Yemeğe, Erdoğan'ın eşi Emine Erdoğan, devlet bakanları Beşir Atalay, Mehmet Aydın ve Kürşad Tüzmen eşleriyle katıldı. 
     
</TEXT>
</DOC>
