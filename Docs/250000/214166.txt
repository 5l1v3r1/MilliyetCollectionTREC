<DOC>
<DOCNO> 214166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/magazin/mag02.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tavrım kimseyi kırmamak olacak' 
</HEADLINE>
<TEXT>

   Gülşen, Türkiye ile eş zamanlı Almanya elemelerinde nasıl bir jüri üyesi olacağının ipucunu, bu sözlerle verdi 
      BİRSEN ALTUNTAŞ 
   
   Türkiye'nin en çok konuşulan yarışması Popstar'ın ikinci turu için çalışmalar başladı. Türkiye ile eşzamanlı Almanya'da yapılacak elemelerde Gülşen de görev alacak. Son olarak 'İhanet' isimli albümüyle adından söz ettiren Gülşen'le 'çiçeği burnunda jüri üyeliği'ni konuştuk. 
   
   Popstar'dan jüri üyesi olmanız için teklif geldiğinde neler hissettiniz    Zaten Popstar başladığı zaman ilk görüşmeler benimle yapıldı. Ancak o dönem zamanlama sorunu yüzünden gelen teklifi kabul edemedim. Bu teklif bana sanatçı kimliğimle sergilediğim başarıdan dolayı mı yapıldı, bunu bilmiyorum ama eğer birinin Popstar seçilmesine karar veren kişilerden biri olacaksan, başarılı olman gerek. 
   
   Popstar'ın başarısını görünce 'Keşke kabul etseydim' dediniz mi    Hayır, benim teklifi kabul etmeme sebebim 'Acaba nasıl bir program olur, benim burda işim yok' şeklinde değildi. Yoğun bir albüm çalışması ve imzalanmış konser programlarım vardı. Biraz da geri planda olayım, işime yoğunlaşayım diye düşünmüştüm. 
   
   Jüri üyeleri arasında en beğendiniz kim    Jüri üyelerinin hepsini çok doğal buldum. Hepsi içinden geldiği gibi yorum yapıyor. Ben de öyle olacağım. 'Nasıl bir imaj oluşturayım' diye düşünmüyorum. Genel tavrım da kimseyi kırmamak olacak. 
   
   Sizce bir popstarda hangi özellikler bulunmalı    Sadece sesin ve fiziğin güzel olması yeterli değil ses, yorum, sahneye hakimiyet, üretebiliyorsa ürettiği eserler, ışığı, bunların hepsi bir bütün. İnşallah bu özellikte birileri vardır ve biz de onu bulup Türkiye'ye getiririz. Cuma günü Köln'e gideceğiz ve üç gün elemelerde görev alacağım. 
   
   Deniz Seki, cinayet işlediği ortaya çıkan Bayhan Gürhan'dan dolayı yarışmayı terk etti. Aynı konumda siz olsaydınız tepkiniz ne olurdu    Seki'ye saygı duyuyorum ama ben geçmişinden dolayı insanları yargılamam. Geçmiş geçmişte kalmıştır. Yarışma anında böyle bir durumun yaşanması eleştirilebilir ama geçmişindeki bir şeyden dolayı kimseyi suçlayamazsınız. 
   
</TEXT>
</DOC>
