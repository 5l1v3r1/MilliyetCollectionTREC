<DOC>
<DOCNO> 242838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/siyaset/siy01.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'e büyükelçilik 
</HEADLINE>
<TEXT>


Başbakan Erdoğan, Filistin'deki Türk temsilciliğinin statüsünün büyükelçilik düzeyine yükseltileceğini, Dinçerler'in Filistin'e özel temsilci olacağını açıkladı 

ABDULLAH KARAKUŞ Ankara FOTOĞRAF ADEM ALTAN 


Başbakan Recep Tayyip Erdoğan, AKP milletvekillerine, Filistin'deki Türk temsilciliğinin statüsünün büyükelçilik düzeyine yükseltileceğini söyledi. Erdoğan, eski ANAP'lı bakan Vehbi Dinçerler'in de Filistin'e özel temsilci olarak atanacağını açıkladı. 
AKP grup toplantısının basına kapalı bölümünde Ortadoğu'daki son gelişmeler tartışıldı. İsrail hükümetinin yaptıklarını tasvip etmediklerini belirten Erdoğan, "Filistin'de büyükelçilik açma yönünde bir çalışma yapıyoruz" dedi. 
İsrail'in saldırılarına karşı Türkiye'nin daha aktif bir tutum izlemesi amacıyla Filistin'e bir özel temsilci görevlendireceğini de belirten Erdoğan, bu ismin Dinçerler olduğunu söyledi. Erdoğan, AB'nin Filistin sorununa daha aktif müdahil olması konusunda da girişimlerde bulanacaklarını vurguladı. 
Filistinlilere yönelik saldırılardan İsrailli vatandaşlara tepki gösterilmemesini isteyen Erdoğan, "İsrailli tüccara, sanayiciye ve İsrail vatandaşına değil hükümetine tepki gösterin" diye konuştu. Milletvekillerinden, tepkilerde Yahudileri değil İsrail hükümetini ve Şaron'u hedef almalarını da isteyen Erdoğan, "Yapılanlar İsrail hükümetinin politikalarıdır. İsrail'le ticari ilişkilerimiz var. İsrail hükümetiyle tüccarını, sanayicisini karıştırmayın. Bu olaylardan yola çıkarak Yahudi halkı hedef alacak açıklama yapmayın" dedi. 

Çok önemli adım 
Erdoğan'ın Filistin'deki Türk temsilciliğinin büyükelçilik düzeyine çıkarılacağına ilişkin sözleri tartışma yarattı. Diplomatik kaynaklar, ABD ve İsrail'in tepkisine yol açmasına kesin gözüyle bakılan bu kararın, Türkiye'nin İsrail - Filistin meselesinde atacağı en kritik ve en iyi düşünülmesi gereken adımlardan biri olduğunu kaydetti. Türkiye, Filistin'de başkonsolosluk düzeyinde bir temsilci bulunduruyor. 

Dinçerler kimdir 

ANAP'ın 37 kurucusu arasında yer alan Vehbi Dinçerler, Milli Eğitim ve Devlet Bakanlığı görevlerinde bulundu. Turgut Özal'ın yakın ekibinde yer alan Dinçerler'in bu durumu, Mesut Yılmaz'ın genel başkan seçilmesiyle birlikte değişti. Dinçerler, Yılmaz'a karşı olan az sayıdaki isimden birisi olarak öne çıktı. Genel başkan seçilmesinden sonra Ali Talip Özdemir'e danışmanlık yapan Dinçerler, Nesrin Nas'ın göreve gelmesinin ardından partisiyle bağını kopardı. 

Arafat'tan hediye 

Türkiye Filistin Parlamentolararası Dostluk Grubu Başkanı Hüseyin Tanrıverdi, Filistin Devlet Başkanı Arafat'ın Başbakan Erdoğan'a gönderdiği hediyeyi Başbakan Recep Tayyip Erdoğan'a sundu. Dostluk Grubu, geçen hafta Filistin'i ziyaret ederek, mülteci kamplarındaki İsrail devlet terörünü yerinde görmüştü. 


</TEXT>
</DOC>
