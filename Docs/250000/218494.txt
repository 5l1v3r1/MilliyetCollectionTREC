<DOC>
<DOCNO> 218494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun10.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix "Hem evimi hem işyerimi dinlediklerinden kuşkulanıyorum" 
</HEADLINE>
<TEXT>

     Birleşmiş Milletler silah denetçilerinin eski başkanı Hans Blix, casusluk operasyonu çerçevesinde New York'daki evi ve işyerinin de dinlendiğinden kuşkulandığını açıkladı. 
     İngiltere'de yayımlanan The Guardian gazetesine konuşan Blix, Irak'ta savaşa yaklaşıldığı günlerde Iraklılar tarafından dinlenebileceğini aklına getirdiğini, ancak ABD'nin bunu yapabilmesinin tümüyle ayrı bir konu olduğunu bildirdi. 
     Bu tür bir faaliyeti ''iğrenç'' olarak niteleyen Blix, ''Aynı tarafta olduğunuz kişilerin böyle bir şey yapması, adeta sizin dürüstlüğünüze bir güvensizlik gibi geliyor insana'' dedi. Evini ve ofisini bu tür casusluk faaliyetlerinden koruyabilmek için olağanüstü önlemler aldığını, bunun için de BM'nin dinlemeyle mücadele biriminden destek gördüğünü belirten Blix, ''Zaten konuşacak çok hassas bir konunuz varsa ya restorana gidersiniz ya da sokağa çıkarsınız'' diye konuştu. 
     Bu konudaki kaygılarının, ABD Dışişleri Bakan Yardımcısı John Wolf'un kendisine gösterdiği fotoğraflarla daha da büyüdüğünü belirten Blix, bu fotoğrafların ancak gizli bir izleme faaliyeti çerçevesinde elde edilmiş olabileceğini vurguladı. 
     Blix, bu fotoğrafların bazı BM görevlileri tarafından ABD yönetimine verilmiş olabileceğini bildirdi. 
     Dinleme ve izleme faaliyetlerinin ancak birbirine düşman iki ülke tarafından yapılabileceğini düşündüğünü, bunun tersini görmek ve hissetmenin ise kendisinde büyük rahatsızlık yarattığını ifade eden Blix, Irak'ta bulunduğu süre içindeyse dinlenebildiğini zannetmediğini söyledi. 
     Bu ülkedeki çalışmaları boyunca cep telefonunu kullanmadığını belirten Blix, ''Orada Iraklıların duvarları mikrofonla donatmış olabileceğini de biliyor ve kapalı mekanlarda dikkatli davranıyorduk'' dedi. 
     
</TEXT>
</DOC>
