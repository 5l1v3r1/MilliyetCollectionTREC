<DOC>
<DOCNO> 214525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sonspo08.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, forma reklamı buldu 
</HEADLINE>
<TEXT>

     Maddi sıkıntı içindeki Adanaspor, bu sezon ilk kez formasına Turkcell ile yaptığı anlaşma sonrası reklam aldı. 
     Adanaspor Kulübü Genel Menajeri Şahabattin Yavuzer, ligin ilk yarısında kulüp üzerinde bulunan ihtiyati tedbir ve ihtiyati haciz kararlarının tamamıyla kalktığını, naklen yayın gelirleri yanında ilk kez Turkcell'in desteğiyle 150 milyar lira karşılığında sezon sonuna dek forma reklamı aldıklarını söyledi. 
     Futbol Federasyonu Başkanı Haluk Ulusoy'un, Turkcell göğüs reklamı alınması konusunda önemli desteği bulunduğunu belirten Yavuzer, şunları kaydetti 
     ''Kulübümüzün bağlı olduğu şirketin sorunlar yaşaması nedeniyle yaklaşık 6 aydır tüm gelirlerimize haciz konulmuştu. Bu nedenle sporculara ve diğer görevlilere uzun zamandır para ödeyemedik. Hacizin kalkması, Turkcell'den forma reklamı almamız ve naklen yayın gelirleri konusundaki sorunların aşılması bizi rahatlattı. Eski günlere oranla şimdilerde önümüzü daha rahat görebiliyoruz. Bu gelişmelere bir de maç kazanmayı ekleyebilirsek, kesinlikle ligden düşmeyiz.'' 
     
     ELAZIĞSPOR MAÇI 6 PUAN 
     Kendileri gibi ligde zor gün yaşayan Elazığspor'u yenmeleri durumunda büyük avantaj elde edeceklerini ifade eden Yavuzer, ''Bu maç gerçekten 6 puan değerinde. Moraller yerinde. Taraftarlarımızın, cumartesi günü yapacağımız maçta bize 90 dakika boyunca destek vermelerini bekliyoruz. Takımda eksiğimiz yok.'' Bu arada Adanasporlu futbolcuların bugün antrenman sonrasında Çıldırım Tesisleri'nde piknik yapacakları da kaydedildi. 
     
</TEXT>
</DOC>
