<DOC>
<DOCNO> 211602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/siyaset/siy07.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel yayına yasak yok 
</HEADLINE>
<TEXT>

   RTÜK Başkanı Karaca, "TRT anadilde yayın yapabilir. Yerel yayın kuruluşlarına yasak getirmedik" dedi 
   EZELHAN ÜSTÜNKAYA Ankara 

   
   RTÜK Başkanı Fatih Karaca, TRT'nin anadilde yayın konusunu değerlendirmesi gerektiğini belirterek, "TRT yayına başlayabilir. Teknik altyapısı ve kadrosu bakımından özel televizyonlara göre daha uygun. Ama tabii özerk kurum olduğu için kendi takdirine bağlı" dedi. Karaca, kamu ve özel ulusal yayın kuruluşlarına yayın yetkisi veren yönetmelikle, yerel ve bölgesel yayın kuruluşlarına yayın yasağı getirmediklerini, Türkiye genelinde izleyici ve dinleyici profilini belirledikten sonra söz konusu kuruluşlara da yayın yetkisi vereceklerini kaydetti. Diyarbakır Barosu'nun yönetmeliğin iptali için Danıştay'a dava açma kararı almasını, "Bu RTÜK'ü ilgilendirmiyor. Türkiye hukuk devleti" sözleriyle değerlendiren Karaca, "Bundan sonra yayıncı kuruluşların başvurusunu bekliyoruz. Başvuruları RTÜK inceleyecek" diye konuştu. 
   
   
</TEXT>
</DOC>
