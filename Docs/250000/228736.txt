<DOC>
<DOCNO> 228736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo40.html </URL>
<DATE> 2004/04/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İstanbulspor'da Deniz Uygar'ın iyileşmesi takımı sevindirdi... 
</HEADLINE>
<TEXT>

     Sakatlıklar yüzünden son haftalarda kadro kurmakta sıkıntı çeken İstanbulspor'da, Deniz Uygar'ın iyileşmesi teknik heyeti sevindirdi. 
     Sakatlığı nedeniyle 3 haftadır forma giyemeyen tecrübeli futbolcu, bugünkü antrenmanda takımla birlikte çalıştı. Deniz Uygar'ın hafta sonunda yapılacak Elazığspor maçında forma giyebileceği bildirildi. 
     
     ELAZIĞSPOR MAÇI HAZIRLIKLARI BAŞLADI 
     İstanbulsporlu futbolcular, 1 günlük iznin ardından bugün yaptıkları antrenmanla Elazığspor maçı hazırlıklarına başladı. 
     Ataköy Tesisleri'nde antrenör Aykut Kocaman yönetiminde yapılan antrenmana sakatlıkları bulunan Saffet, Nuri, Pinto ve Faruk katılmadı. 
     Menajer Sinan Dinler, Faruk ve Pinto'nun hafta sonunda forma giyemeyeceğini ancak Saffet ve Nuri'yi Elazığspor maçına yetiştirmeye çalıştıklarını söyledi. 
     Sarı-siyahlılar, yarın yapacakları antrenmanla Elazığspor maçı hazırlıklarını sürdürecek. 
     
</TEXT>
</DOC>
