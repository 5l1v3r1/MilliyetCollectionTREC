<DOC>
<DOCNO> 241508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur34.html </URL>
<DATE> 2004/05/20/ </DATE>
<TIME> 19.38 </TIME>
<AUTHOR>  </AUTHOR>
<HEADLINE>
Yurtta Asayiş... Amcasını av tüfeği ile öldürdü 
</HEADLINE>
<TEXT>

     İzmir'in Ödemiş İlçesi'nde, bir kişi arazi anlaşmazlığı yüzünden çıkan tartışmada amcasını av tüfeği ile vurarak öldürdü. 
     Alınan bilgiye göre, Ovakent Beldesi'nin Sivilcetepe Hesmisuyu mevkiinde, Ergün Dalgan 34 , ineklerini arazisinde otlatan amcası Osman Dalgan 59 ile tartıştı. Tartışmanın büyüyerek kavgaya dönüşmesi üzerine Ergün Dalgan, yanında bulundurduğu ruhsatsız av tüfeğiyle amcasına ateş etti. 
     Amca Dalgan olay yerinde öldü, Ergün Dalgan gözaltına alındı. 
     
     SARKINTILIK ETTİĞİNİ ÖNE SÜRDÜĞÜ KİŞİYİ BIÇAKLADI 
     Tokat'ın Reşadiye İlçesi'nde genç bir kadın, kendisine sarkıntılık ettiğini öne sürdüğü kişiyi bıçakla yaraladı. 
     Alınan bilgiye göre, İlçeye bağlı Çamlıkaya Köyü'de Arife Y. 30 , kendisine sarkıntılık ettiğini öne sürdüğü Abdulvahap Y'yi 27 karnından bıçakla yaraladı. 
     Reşadiye Devlet Hastanesi'ne kaldırılan Abdulvahap Y. tedavi altına alındı. 
     Olay sonrası güvenlik ekipleri tarafından yakalanan Arife Y, çıkarıldığı mahkemece tutuklandı. 
     
     BARAJDA CESET BULUNDU 
     Burdur'un Yeşilova İlçesi'nde, yaklaşık 2 aydır kayıp olan Hilmi Akyol'un 58 cesedi, Karamanlı Barajı'nda, otomobilinin içinde bulundu. 
     Alınan bilgiye göre, Karamanlı Barajı'nın sularının tarım arazilerinin sulanması amacıyla kullanılması ve su seviyesinin alçalması üzerine vatandaşlar, barajda bir otomobil bulunduğunu gördüler. Vatandaşların ihbarı üzerine olay yerine gelen jandarma, barajdan çıkartılan 15 LC 780 plakalı otomobilin içinde, sürücü Hilmi Akyol'un cesediyle karşılaştı. 
     Jandarma yetkilileri, Yeşilova İlçesi'nde yaşayan Hilmi Akyol'un yaklaşık 2 ay önce ortadan kaybolduğunu ve arandığını bildirdiler. 
     
     İSKENDERUN'DAKİ KAPKAÇ OPERASYONU... 
     Hatay'ın İskenderun İlçesi'nde, genç bir kadının çantasını kaparak kaçan sanık tutuklandı. 
     Emniyet Müdürlüğü yetkililerinden alınan bilgiye göre, Şehit Pamir Caddesi'nde, evine giden genç bir kadının çantasını alarak kaçan ve düzenlenen operasyonla yakalanan E.A. 16 , sorgulamasının ardından adliyeye sevk edildi. 
     Cumhuriyet Savcılığı'nca ifadesi alındıktan sonra nöbetçi mahkemeye çıkarılan E.A, tutuklandı. 
     
</TEXT>
</DOC>
