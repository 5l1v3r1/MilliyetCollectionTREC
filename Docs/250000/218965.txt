<DOC>
<DOCNO> 218965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/soneko16.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen 1 yıllık ihracat rakamı 50 milyar dolar... 
</HEADLINE>
<TEXT>

     Devlet Bakanı Kürşad Tüzmen, 12 aylık verilere göre, 50 milyar dolar ihracat rakamının bugün itibariyle aşıldığını bildirdi. 
     Tüzmen, Şubat ayı içerisinde ortalama yüzde 29-30'luk bir ihracat artışının görüldüğünü kaydederek, 1 Ocak- 1 Şubat itibariyle de ihracat artışının yüzde 32-33 seviyesinde olduğunu söyledi. 
     ''81 İlden Sınırların Ötesine'' konulu toplantıda açıklamalarda bulunan Tüzmen, önemli olanın, ihracat artışının ileriye doğru taşınmasını sağlamak olduğunu belirterek, ''Amacımız, komşu ve çevre ülkeler çerçevesinde bütün illerin sınırların ötesine mal ve hizmetlerini getirebilmesini sağlamak'' dedi. 
     Bakan Tüzmen, 2003 yılında Türkiye'nin ihracatta Cumhuriyet tarihinin rekorunu kırarak, yaklaşık 47.9 milyar dolarlık bir ihracat rakamına ulaştığını ifade ederek, bu rakamın ihracatçıların özverili çalışmalarıyla gerçekleştirilen ciddi bir başarı olduğunu söyledi. Tüzmen, iller bazında incelendiğinde ise Türkiye'de sadece büyük iller başta olmak üzere, 5 ilin, 1 milyar doların üzerinde ihracat yaptığının görüldüğünü söyledi. 
     
     81 İLDEN SINIRLARIN ÖTESİNE PROJESİ 

     Tüzmen, bu nedenle Cumhuriyetin 81. yılında, ''81 İlden Sınırların Ötesine'' sloganıyla yeni bir proje başlattıklarını bildirdi. 
     Proje kapsamında, 81 ilde ihracat eğitim seferberliğinin başlatıldığını kaydeden Tüzmen, amaçlarının, Cumhuriyetin 81. yılında 81 ilin tamamının ihracatçı il haline getirilmesi olduğunu söyledi. 
     DTM, İhracatçı Birlikleri, Eximbank, Merkez Bankası İhracatı Geliştirme ve Etüd Merkezi ile ilgili yerlerde diğer kamu personelinin katkısı ile çalışmaların başlatılacağını anlatan Tüzmen, şöyle devam etti 
     ''Amacımız, illerimizi ihracatçı il haline çevirebilmek ve 81 ilin sınırların ötesine ihracat yapabilme imkanına kavuşmasını sağlamak. 5084 sayılı Yatırımların Teşviki ve İstihdamın Teşviki ile İlgili Kanunda Değişiklik Yapılmasına İlişkin çıkarılan Kanun çerçevesinde, ilk grupta yeralan illeri esas alarak bu projeyi başlatıyoruz. Projenin tamamında ise 1 Mart'tan, 4 Haziran'a kadar yapılacak çalışmalarda, 81 ilin tamamı kapsanacak. Ama ilk başta, kişi başına düşen geliri 1500 doların altında olan illere öncelik verilecek.'' 
     
     ''İHRACATTAKİ BAŞARIYI TAÇLANDIRMAK...'' 

     Tüzmen, proje kapsamında, bütün illerin ihracat potansiyeli dikkate alınarak, önem arzeden ürünlerin varlığına göre, eğitim programlarına sektör uzmanlarının katılacağını söyledi. Tüzmen, İhracat Mevzuatı başta olmak üzere, ihracatta devlet yardımları, komşu ve çevre ülkelerle ticaret, sınır ticareti, Eximbank uygulamaları, pazara giriş ve Gümrük Mevzuatı, ödeme şekilleri, Kambiyo Mevzuatı, KDV istisnası gibi konularda ihracatçıların ciddi bir şekilde bilgilendirileceğini anlattı. Programa katılanlara İGEME yayınlarının dağıtılacağını belirten Tüzmen, programın şehirlerin coğrafi yakınlığı dikkate alınarak 19 grupta toplandığını söyledi. 
     Kürşad Tüzmen, ''İllerin 1 milyar doların üzerinde ihracat yapabilir hale getirilmesini hedefliyoruz. 81 ilden sınırların ötesine diyerek, ihracattaki başarıyı taçlandırmak istiyoruz'' diye konuştu. 
     
</TEXT>
</DOC>
