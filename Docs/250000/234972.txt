<DOC>
<DOCNO> 234972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo24.html </URL>
<DATE> 2004/04/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
MHK Başkanı Selçuk Dereli'yi kararlarından dolayı olumlu bulduk 
</HEADLINE>
<TEXT>

     Merkez Hakem Komitesi MHK Başkanı Bülent Yavuz, ligler bittikten sonra haksız eleştirilere maruz kalan hakemlere haklarının tekrar iade edileceğine inandığını söyledi. 
     Yavuz, Eskişehir'de gerçekleştirilen Türkiye Faal Futbol Hakemleri ve Gözlemcileri Derneği'nin TFFHGD 8. Olağan Genel Kurul toplantısında yaptığı konuşmada, Türk hakem camiasına sosyal örgütlenme içinde çok değerli katkılar yapacak yöneticilerin aday olduğunu kaydetti. 
     Aday olan mevcut başkan Metin Tokat ile Mustafa Çulcu'ya başarı temennisinde bulunan Yavuz, şöyle konuştu 
     ''Derneğin yaşamına baktığımız zaman geçmişte yaşananların ne kadar tehlikeli, vahim ve menfaatlere yönelik süreçlerden geçtiğini herkes biliyor. Bu işleri başarmak kolay değil. Konu futbol ve hakem olunca bu işleri başarmak zordur. Sağlığınızdan vereceksiniz, uykusuz kalacaksınız, kavga edeceksiniz, il il dolaşacaksınız, derdinizi anlatacaksınız, kolay işler değil bunlar... Futbol hakemlerine, yönetim kurulunu ifa eden bu çok değerli arkadaşlarımıza teşekkürü bir borç biliyorum.'' 
     
     ''YENİLGİLER HAZMEDİLMELİ'' 
     Konuşmasının ardından gazeticelerin sorularını da yanıtlayan Yavuz, hakemlerin zaman zaman ön plana çıkmasının eğitim ve kültürle yakından ilgisi bulunduğunu belirterek, Fair-Play çerçevesinde oyun oynanırken bireysel bazdaki tüm insanların ve kurumların birbirlerine saygılı olması ve yenilgilerin hazmedilmesi gerektiğini kaydetti. 
     Hakem hatalarının da saygı görmesi gerektiğini ifade eden Yavuz, şunları söyledi 
     ''Aksini düşünenlere biz zaten fırsat ve zaman vermeyiz. Ülkemizdeki hakem sıkıntılarına ilişkin inişler çıkışlar sürüyor. 34 hafta büyük bir trend. Bu maraton içerisinde zaman zaman arkadaşlarımızın hataları oluyor. Biz de arkadaşlarımızla beraber bu hataları asgariye indirmek, takımların hedeflerine giderken belirleyici motive olarak hakemlerin konuşulmaması ve arka planda kalmaları için çaba gösteriyoruz. Ligin son 3 haftasına geldik. 5 hafta önce çok tehlikeli bir viraja gelindiğini ve bu virajın hakemler tarafından en iyi şekilde alınması gerektiğini söylemiştik. 
     Çok şükür bu viraj sağlam alınıyor. Hakemlerimiz çalışmalarını en iyi şekilde sürdürüyor. Ligler bittikten sonra haksız eleştirilere maruz kalan hakemlere haklarının tekrar iade edileceğine inanıyorum.'' Yavuz, Fenerbahçe-Beşiktaş maçının güzel yönetildiğini ve MHK yöneticileri olarak, maçı birlikte izlediklerini belirterek, ''Selçuk Dereli'yi kararlarından dolayı olumlu bulduk'' dedi. 
     
     TOKAT ADAYLIKTAN ÇEKİLDİ 
     Genel Kurul toplantısında söz alan TFFHGD Başkanı Metin Tokat ise iki yıllık görev süresince kendisine ve yönetime destek veren herkese teşekkür ederek, MHK'nın hakemler ve gözlemciler üzerinde yarattığı baskı ve etkiler sonucu adaylıktan çekilmeye karar verdiğini söyledi. 
     Tokat, ''Demokratik ve özgür bir ortamda bir seçim gerçekleşeceğine inanmıyorum'' dedikten sonra kürsüden inip toplantı salonunu terk etti. 
     
     ''BU SÖZLER DERNEK BAŞKANINA YAKIŞMAZ'' 
     Metin Tokat'ın konuşmasından sonra söz alan MHK Başkanı Bülent Yavuz, Tokat'ın konuşmasını ''bir hakeme ve dernek başkanına yakışmaylacak sözler'' olarak nitelendirerek, ''Bu sözleri duygusallığın verdiği etkiyle söylenmiş sözler olarak değerlendiriyorum. Çalışmalarından dolayı Tokat ve yönetim kurulundaki arkadaşlara teşekkür ediyorum. Bundan sonra gelecek yönetime de başarılar diliyorum'' diye konuştu. 
     
     ''TOKAT VE ARKADAŞLARINI DA AYAKTA ALKIŞLAYALIM'' 
     Divan Başkanı Serdar Çakır da, söz alarak, dünyanın en zor futbol liginde hakemlik yapmanın zor bir iş olduğunu belirterek, hakemlerin hiçbir olaydan etkilenmemesi gerektiğini söyledi. 
     Maça çıkmadan önce maruz kaldıkları çeşitli kamuoyu ve medya etkilerinden etkilenmeyen hakemlerin genel kurul öncesi herhangi bir olaydan etkileneceğini zannetmediğini bildiren Çakır, ''Tüm genel kurulları son derece demokratik ve özgür bir ortamda gerçekleştirdik. Bugüne kadar genel kurulları ve başkanları ayakta alkışlayarak uğurladık. Tokat ve arkadaşlarını da ayakta alkışlayarak uğurlayalım'' dedi. 
     Konuşmaların ardından 362 delegeden 355'inin katıldığı genel kurulda, dernekten ihraç edilen hakemler Gültekin Kullukçu, İbrahim Şener, Kerim Elmas ve Ufuk Yalçın'ın itiraz dilekçeleri oylandı ve itirazları reddedildi. 
     Metin Tokat, adaylıktan çekildiği için TFFHGD yönetimi için tek aday Mustafa Çulcu'nun listesi oylanacak. 
     
</TEXT>
</DOC>
