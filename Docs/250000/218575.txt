<DOC>
<DOCNO> 218575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo39.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor 6 puan değerinde bir galibiyet aldık... 
</HEADLINE>
<TEXT>

     Çaykur Rizespor Teknik Direktörü Yılmaz Vural, Elazığspor'u 5-4 yenerek 6 puan değerinde bir galibiyet aldıklarını söyledi. 
     Vural, maçın ardından yaptığı açıklamada, ligde kalma mücadelesinde çok önemli bir maçı geride bıraktıklarını belirtti. 
     Elazığspor'un kazanması halinde puan sıralamasında avantajlı konuma geleceğini ifade eden Vural, şunları söyledi 
     ''6 puan değerinde bir galibiyet aldık. Rakip kazansaydı puan sıralamasında averajla üstümüze çıkacaktı. Bu nedenle maça stresli başladık. 20'ye yakın net gol pozisyonumuz var. Ancak bunlardan yanlızca 5'ini gole çevirebildik. Mağlup duruma düşmemize rağmen devreyi 2-1 önde kapattık. Oyunu 5-1'e getirdikten sonra Diyarbakır maçını düşünerek sarı kart sınırında bulunan Koray, Kürşat ve Serkan Özdemir'i değiştirdik. Bu skordan sonra rehavete kapılarak hatalar yaptık. 5 dakikada 3 gol yedik ancak herşeye rağmen kazanmayı başardık.'' Vural, süper ligde kalabilmek için en az 39 puana ihtiyaçları bulunduğunu dile getirerek, ''Göreve geldikten sonra oynadığımız 4 maçtan 3'ünü kazandık. Bu büyük bir başarıdır. Kalan 11 maçtan ise en az 6'sını kazanmamız gerekiyor'' diye konuştu. 
     Elazığspor Teknik Direktörü Güvenç Kurtar ise maça iyi başladıklarını ve ilk golü bulduklarını belirterek, ''Ancak, geçen 2 haftada üst üste aldığımız galibiyetlerden olacak, soyunma odasına 2-1 yenik gittik. İkinci yarı hücumu düşünerek değişiklikler yaptık. Çaykur Rizespor'u yenebilecek güçte olmamıza rağmen çok ani goller yedik. Süper ligde oynayan bir takımın böyle goller yememesi, konsantrasyonunun bu kadar kolay bozulmaması gerekirdi. Skor 5-1'e geldikten sonra tamamen hücumu düşündük. Ancak isteğimiz skora ulaşamadık'' ifadelerini kullandı. 
     
</TEXT>
</DOC>
