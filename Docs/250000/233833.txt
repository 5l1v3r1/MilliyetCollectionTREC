<DOC>
<DOCNO> 233833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko28.html </URL>
<DATE> 2004/04/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İş Bankası da emekli maaşı ödeyecek... 
</HEADLINE>
<TEXT>

     Emekli Sandığı Genel Müdürü Naci Yatbaz, maaşlarını İş Bankası'dan almakta iken emekli olanların emekli aylıklarını da buradan almalarına imkan tanındığını bildirdi. 
     Yatbaz yaptığı yazılı açıklamada, emekli dul ve yetimlerin banka önünde oluşturdukları maaş sıralarını azaltmak ve daha iyi bir şekilde aylıklarını alabilmelerine imkan sağlamak amacıyla yürütülen çalışmalar kapsamında Türkiye İş Bankası Genel Müdürlüğü ile protokol imzaladıklarını bildirdi. 
     Naci Yatbaz, pilot olarak başlatılacak bu uygulamanın maaşlarını İş Bankası'ndan almakta iken, emekli olmaları durumunda aynı hesap numarasından emekli aylığı almak isteyenleri kapsayacağını kaydetti. 
     İştirakçilerin çalışırken maaş aldıkları İş Bankası şubesi ve hesaplarından emekli aylığı almak için Bankaya bildirimde bulunmaları gerektiğini ifade eden Yatbaz, banka tarafından da ilgili kişi ve ona ait şube ile hesap numarasının Sandığa iletileceğini kaydetti. 
     Pilot uygulama süresince Emekli Sandığı Genel Müdürlüğü Merkez ya da taşra teşkilatına dilekçe vererek İş Bankası'ndan aylık almak isteyenlere işlem yapılmayacağını belirten Yatbaz, uygulamadan yararlanmak isteyenlerin bankaya başvuruda bulunmaları gerektiğini bildirdi. 
     
</TEXT>
</DOC>
