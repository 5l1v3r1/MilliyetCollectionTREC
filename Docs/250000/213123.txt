<DOC>
<DOCNO> 213123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur09.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesetler, genelde merdiven boşluklarından çıkıyor 
</HEADLINE>
<TEXT>

     Konya'da çöken 11 katlı binanın enkazından çıkarılan cesetlerin, genelde merdiven boşluklarından bulunduğu bildirildi. 
     Türkiye Dağcılık Federasyonu Arama-Kurtarma Ekibi Üyesi Lütfü Gümüşçay, AA muhabirine yaptığı açıklamada, çalışmaların hızla sürdüğünü, insan ve ekipman gücünün de yeterli olduğunu kaydetti. 
     Yapılan incelemeler sonucu binanın güneybatı yönüne doğru 10 derece eğimle yıkıldığının belirlendiğini bildiren Gümüşçay, bu nedenle kurtarma çalışmaları kapsamında binanın arka kısmından giriş yapılamadığını, sadece üst taraftan giriş yapılabildiğini söyledi. 
     Sarsıntı nedeniyle binada oturanların odalardan dışarı kaçtığının anlaşıldığını ifade eden Gümüşçay, ''Kaçanlar merdiven boşluğunda yakalanmış. Cesetlerin önemli bir kısmı, enkazın orta bölümü olan merdiven boşluklarından çıkıyor'' dedi. 
     Kurtarma ekiplerinin de, çalışmalarını özellikle bu yönde ağırlaştırdığını belirten Gümüşçay, şu ana kadar yapılan çalışmalarda beşinci kata ulaşıldığını anlattı. 
     Bu arada, arama-kurtarma çalışmalarında üçüncü güne girilirken, aralarında AKUT'un da bulunduğu bazı arama-kurtarma birliklerinin, çalışmalarını tamamlayarak Konya'dan ayrıldığı öğrenildi. 
     
</TEXT>
</DOC>
