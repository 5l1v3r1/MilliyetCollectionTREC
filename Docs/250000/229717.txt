<DOC>
<DOCNO> 229717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur24.html </URL>
<DATE> 2004/04/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kaya Çilingiroğlu olayı anlattı, kendini vurandan şikayetçi olmadı 
</HEADLINE>
<TEXT>

     İşadamı Kaya Çilingiroğlu, kendisine yönelik silahlı saldırıyı düzenledikleri iddiasıyla 3 sanığın yargılandığı davada ''müşteki'' sıfatıyla ifade verdi. 
     İstanbul 7. Ağır Ceza Mahkemesi'ndeki duruşmaya, tutuklu sanık Şükrü Hacısüleymanoğlu ile tutuksuz sanıklar Osman Hacısüleymanoğlu ve İsmail Tabaklar katıldı. Davanın müştekisi Kaya Çilingiroğlu da duruşmada hazır bulundu. 
     Duruşmada sorgusu yapılan sanık Osman Hacısüleymanoğlu, Kaya Çilingiroğlu'nun aile dostu olduğunu ve olaya çok üzüldüğünü söyledi. 
     Ortak arkadaşları olan Ahmet Ağaoğlu'nun Trabzonspor Kulübü Başkanlığı'na aday olmak istediğini söyleyen Hacısüleymanoğlu, Ağaoğlu'nu önce bundan vazgeçirmeye çalıştıklarını belirterek, şöyle konuştu 
     ''Israr edince yardımcı olmaya karar verdim. Geçen seçimi, Of'un oylarıyla kaybettiğini söylemişti. Biz de Oflu olduğumuz için birkaç kez Trabzon'a gittik. İstanbullu işadamı ve medyatik olmasından dolayı Ağaoğlu'nu antipatik bulan gruplarla konuşup ikna ettik. Bu çalışmalara kardeşim Şükrü de katıldı. Ağaoğlu'nun tek aday olarak seçime girmesine birkaç gün kala Kaya Çilingiroğlu arayarak, Trabzon'da olduğunu ve görüşmek istediğini söyledi. Bunun üzerine Ağaoğlu'nun kaldığı otele gittik. Ağaoğlu adaylıktan çekilmek istiyordu. Kaya, 'Ahmet çok sıkılmış, uçak bekliyor, gidip Antalya'da golf oynayalım' dedi. Ben de iyi düşünmeleri gerektiğini, tek başkan adayının çekilmesinin infial yaratacağını söyledim. Ancak Ahmet kararlıydı. Ben de 'bari seçim ertelensin' diye onlarla gitmedim.'' Bunun üzerine kardeşi Şükrü Hacısüleymanoğlu'nun kendisini arayarak çok tepki geldiğini söylediğini belirten Hacısüleymanoğlu, ''Bu tepkileri fazla ciddiye almaması gerektiğini, bu insanların bizim dostlarımız olduğunu söyledim'' dedi. 
     Sanık İsmail Tabaklar da, Şükrü Hacısüleymanoğlu'nun şoförü olduğunu belirterek, olay yerinde otomobilde beklediğini ve yaralamanın nasıl gerçekleştiğini göremediğini söyledi. 
     
     ÇİLİNGİROĞLU ŞİKAYETÇİ OLMADI 
     Duruşmada ''müşteki'' sıfatıyla dinlenilen Kaya Çilingiroğlu da, sanıklardan şikayetçi olmadığını belirterek, şunları söyledi 
     ''Olayı şimdi çok iyi hatırlamıyorum. Şükrü Hacısüleymanoğlu'nu gördüm. Bana bir şey söyledi. Ben de cevap verdim. Kızdı, ayağıma doğru bir el ateş etti. Ben de panik yapıp elini tuttum. O da panik oldu sanırım ateşe devam etti. Onu bırakmamı söyledi. Ayağımın parçalandığını hissettim. Belki ben elini tuttuğum için tekrar ateş etti. Beni öldürmek isteseydi, öldürürdü. Çok yakındık ve koruma da yoktu yanımda...'' Mahkeme Heyeti Başkanı'nın ''Size niye ateş etti '' diye sorduğu Çilingiroğlu, ''Bana niye ateş ettiğini bilmiyorum. Ama onlar da güç durumda kaldılar. Bizim Karadeniz'de dedikodu çoktur. Doldurmuşlar herhalde...'' diye konuştu. 
     Çilingiroğlu, Ahmet Ağaoğlu'nun bazı sıkıntıları olduğunu söyleyerek fikrini sorduğunu, bunun üzerine vazgeçmesinin doğru olacağını söylediğini de sözlerine ekledi. 
     
     AĞAOĞLU TANIK OLARAK DİNLENİLDİ 
     Duruşmada ''tanıklık'' yapan Ahmet Ağaoğlu da, Osman Hacısüleymanoğlu'nun kendisine başkanlık seçimlerine hazırlanmak konusunda yardımcı olduğunu söyledi. 
     Seçime 2 aday olarak gittiklerini, ancak diğer adayla birleşmesi için baskılar geldiğini, birlikte yola çıktığı bazı arkadaşlarının liste dışı kaldığını anlatan Ağaoğlu, bu nedenle bütün şevkinin kaçtığını ve başkan adaylığından çekilmeyi düşündüğünü söyledi. 
     Kaya Çilingiroğlu'nu Trabzon'a çağırarak sıkıntısını paylaştığını belirten Ağaoğlu, ''O bana bir şey söylemedi. Ömer Eyüpoğlu ile görüştüm. Bana bu kararı neden aldığımı anlamayabileceklerini, ancak ilerde anlaşılacağını ve hatta kredi bile sağlayabileceğini söyledi. Kendi başıma verdiğim bir karardı'' diye konuştu. 
     Söz alan Şükrü Hacısüleymanoğlu da, ''Bizim kredilerimizi kullanarak bir yerlere gelindi. Sonra ilerdeki kredilerini düşünerek bir anda bizim kredilerimizi sıfırladılar. Açıklama da yapmadılar. Kaya beyin yanına gittiğimde o da umursamaz bir tavır gösterdi'' dedi. 
     Hacısüleymanoğlu'nun avukatı da, müvekkilinin tahliyesine karar verilmesini istedi. 
     Tahliye istemini reddeden mahkeme heyeti, duruşmayı erteledi. 
     
     İDDİANAMEDEN 
     İşadamı Kaya Çilingiroğlu'nun, 11 Ekim 2003 tarihinde 2 bacağı ve sağ ayağından yaralandığı Etiler'deki silahlı saldırıya ilişkin İstanbul Cumhuriyet Başsavcılığı'nca hazırlanan iddianamede, Şükrü Hacısüleymanoğlu'nun ''adam öldürmeye teşebbüs'' ve ''ruhsatsız silah bulundurmak'' suçlarından 28 yıl, Osman Hacısüleymanoğlu'nun ''adam öldürmeye azmettirmek'' suçundan 25 yıl, İsmail Tabaklar'ın da ''adam öldürmeye teşebbüs suçuna iştirak''ten dolayı 12.5 yıla kadar ağır hapis cezasına çarptırılmaları isteniyor. 
     
</TEXT>
</DOC>
