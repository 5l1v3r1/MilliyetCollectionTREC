<DOC>
<DOCNO> 223058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun27.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'İspanyol terörist ' çift serbest bırakıldı 
</HEADLINE>
<TEXT>

     İspanya'nın ''terörist'' olmakla itham ettiği ve 8 yıldır iadesini istediği bir çifti gözaltına alan Belçika polisi, sorgu hakiminin kararı üzerine söz konusu şahısları serbest bıraktı. 
     Savcılık, hakimin kararına itiraz ettiğini ve temyize gittiğini açıkladı. Temyize ilişkin kararın, 15 gün içinde mahkemeler tarafından verileceği belirtildi. 
     Luis Moreno ve Raquel Garcia isimli evli çiftin, 12 yıl önce bir İspanyol polisi öldüren ETA teröristlerine yataklık ettiği belirlenmişti. 
     Söz konusu çift, Güney Amerika'dan Belçika'ya gelişinde gözaltına alınmış ancak daha sonra serbest bırakılmıştı. Moreno ve Garcia, 10 yıldır Belçika'da yaşıyor ve 2001'den beri Belçika vatandaşı. 
     İspanya, 1996'dan beri Belçika'dan iadesini istediği bu çiftin peşini bırakmadı ve AB Tutuklama Kararı uygulamasının yılbaşında yürürlüğe girmesinden sonra Brüksel'e baskılarını artırdı. 
     İspanyollar, bu dosya nedeniyle Belçika ile adli işbirliğini askıya almışlar ve AB bünyesinde büyük gerginlik yaratmışlardı. 
     Sorgu hakimi Thierry Freyne, çifti serbest bırakırken, İspanya'daki adli dosyanın, Belçika yasalarına göre zaman aşımına uğradığını iddia etti ve AB Tutuklama Kararı'nın geçerli olmadığı görüşünü savundu. Savcılık, hakimin değerlendirmesini haksız bulduğunu ifade ederek temyize başvurdu. 
     
</TEXT>
</DOC>
