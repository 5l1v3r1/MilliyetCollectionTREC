<DOC>
<DOCNO> 202954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun48.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston ''Annan planı temelinde müzakereler derhal başlamalı'' 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, Kıbrıs sorununun çözümü için tek yolun Annan planı olduğunu savunarak, müzakerelere, Annan planı temelinde bir an önce dönülmesi gerektiğini söyledi. 
     Weston, Lefkoşa'da ara bölgede düzenlediği basın toplantısında, şu anda en önemlisinin, Annan planı temelinde derhal müzakerelere dönülmesi olduğunu belirterek, belirlenen tarihe kadar bir anlaşma yapılması ve iki tarafta da referanduma sunulması gerektiğini kaydetti. 
     KKTC'de yapılan seçim sonuçlarına işaret ederek, yeni hükümet oluşumu konusunda bir belirsizlik bulunduğunu ifade eden Weston, temaslarında, bu belirsizliğin ne zaman ortadan kalkacağı konusunda tam bir izlenim edinemediğini dile getirdi. 
     Seçimlerin ardından durumun ne olacağı konusunda bir şey söyleyemeyeceğini belirten Weston, görüştüğü taraflara, Kıbrıs sorununun çok kısa sürede çözülmesi gerektiğini ve bunun için yardıma hazır olduklarını anlattığını bildirdi. 
     Weston, ''Ankara'nın Kıbrıs konusunda yeni bir plan hazırladığı'' yönündeki haberlerle ilgili soru üzerine, Ankara'nın planı hakkında bir bilgisinin olmadığını belirterek, ''Ortada tek plan olduğunu, onun da en gerçekçi ve en verimli plan olan Annan planı olduğunu'' söyledi. Weston, Annan planının dışında herhangi bir planın söz konusu olmadığını belirtti. 
     KKTC Cumhurbaşkanı Rauf Denktaş ile uzun ve verimli bir görüşme yaptığını kaydeden Weston, görüşmede her konuyu ele almaya çalıştıklarını, her konuda aynı görüşte olmadıklarını, Annan planının da bunlardan biri olduğunu söyledi. Weston, bir soru üzerine, Kıbrıs'ta iki tarafta da 1974'ten önce başlayan mülkiyet sorunu bulunduğuna işaret ederek, mülkiyet sorununun Annan planı görüşülürken halledilebileceğini belirtti, ancak mülkiyet sorununun nasıl aşılacağı konusunda net ifadeler kullanmadı. 
     
     ''GÖRÜŞMECİ DENKTAŞ'' 

     Weston, bir başka soruya karşılık, KKTC'de görüşmecinin şu anda Cumhurbaşkanı Rauf Denktaş olduğunun altını çizerek, ileride ne olacağı konusunda bir şey diyemeyeceğini söyledi. 
     Görüştüğü Kıbrıs Türk siyasilerinin bazılarının ABD'nin ve BM'nin düşüncelerine yakın olduğunu, bazılarının da uzak olduğunu ifade eden Weston, hiç kimseye baskı yapacak noktada olmadıklarını anlattı. 
     Kıbrıslı Türklerin tamamının bir çözüm istediğini, büyük çoğunluğunun da çözüm ve Avrupa Birliği üyeliğini Annan planı temelinde istediğini kaydeden Weston, bir çözüm için iyimser olduğunu, bunun için siyasi isteklilik gerektiğini söyledi. 
     Weston, mümkün olduğunca çok kısa sürede görüşmelere başlanması düşüncesinde olduklarını yineleyerek, yapılacak birçok teknik işler olduğunu, çözüm için tarafları teşvik edeceklerini belirtti. 
     Thomas Weston, KKTC'deki temasları çerçevesinde Demokrat Parti ile Barış ve Demokrasi Hareketi yetkilileriyle de görüştü. 
     
</TEXT>
</DOC>
