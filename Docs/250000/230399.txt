<DOC>
<DOCNO> 230399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/soneko05.html </URL>
<DATE> 2004/04/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
ATO Başkanı Aygün Türkiye sanal bir refah satın alarak büyüyor... 
</HEADLINE>
<TEXT>

     Ankara Ticaret Odası ATO Başkanı Sinan Aygün, tüketicileri düşük gibi görünen faizlerin cazibesine kapılarak kredi kullanmaya karşı uyardı. 
     Aygün, konuyla ilgili yazılı açıklamasında gelirlerde önemli bir artış olmamasına rağmen düşen banka faizleri sonucu halkın kazanmadığı geliri borçlanarak harcamasının tehlikesine işaret ederek, ''Türkiye sanal bir refah satın alarak büyüyor'' dedi. 
     Türkiye'de geçen yıl 2.3 milyon kişinin bankalardan bir önceki yıla göre yüzde 216 artışla 10.5 katrilyon liralık rekor miktarda bir kredi kullandığını belirten Aygün, tüketicinin bankalara olan kredi borcu bakiyesinin de 8.3 katrilyon liraya ulaştığına dikkat çekti. 
     Enflasyonun yüzde 10'un altına düşmesine rağmen bütün kredi faizlerinin aslında hala yüksek olduğunu vurgulayan Aygün, kredi faizlerinin oran olarak düşmesinin ucuzladığı anlamına gelmediğini ifade etti. 
     Kredi kullanırken faiz oranlarını eski oranlarla kıyaslamanın çok tehlikeli olduğunu belirten ATO Başkanı, kıyaslamanın enflasyonla yapılmasının, ayrıca son 5 yılda halkın gelirinin artmadığının hatırda tutulmasının gerektiğinin altını çizdi. 
     Tüketiciyi enflasyon düştü diyerek gelirini aşan rakamlarla harcama yapmaması için uyaran ATO Başkanı Aygün, şunları kaydetti 
     ''Aylık yüzde 1.80 faiz yıllık bileşik faiz hesabıyla yüzde 24 tutmaktadır. 2004 enflasyon oranı yüzde 9 olduğunda taşıt kredilerinde reel faiz yüzde 13.8 demektir. Şu anda enflasyona göre kredi faizlerinde hala yüzde yüzlere varan köpük var. Sanıldığı gibi faizler düşük değil, yüksek, ucuz değil, pahalı. Tüketici buna kanarsa yanar. Taşıt kredileri bir önceki yıla göre yüzde 291 artıp 4.7 katrilyon liraya, konut kredileri yüzde 211 artıp 800 trilyon liraya, ihtiyaç kredileri yüzde 168 artıp 5 katrilyon liraya çıktı. Kredi kullananların büyük bir çoğunluğunu ise ücretliler oluşturuyor. Bu çok tehlikeli.'' ABD Doları'nın ucuzlamasının Türkiye'yi bir ithalat cenneti haline getirdiğini, ithalattaki artışın tüketimi kamçıladığını ifade eden Aygün, kredi kartı harcamalarındaki artışın da endişe verici olduğuna dikkat çekti. 
     Türkiye'deki ekonomik tablonun enflasyon ve ihracat gibi bazı göstergelere bakıldığında iyi görülebileceğini, ancak, borçlanma, ithalat artışı, faiz ve işsizlik gibi çok önemli göstergelerin hala alarm verdiğini kaydeden Aygün, bu gerçekler ışığında halkın kendi geçim gerçeğini de göz önünde tutarak ayağını yorganına göre uzatması gerektiğini söyledi. 
     
</TEXT>
</DOC>
