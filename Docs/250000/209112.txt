<DOC>
<DOCNO> 209112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo17.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago açıkladı Gönlüm Beşiktaş'ta, anlaşmaya çalışacağım 
</HEADLINE>
<TEXT>

     Beşiktaş'ın Brezilyalı savunma oyuncusu Zago, hakkında çıkarılan transfer dedikodularına tepki göstererek, gönlünün Beşiktaş'ta olduğunu söyledi. 
     Beşiktaş'ın, Antalya'da kamp yaptığı Kremlin Palace Oteli'nde basın mensuplarının sorularını yanıtlayan Zago, Spartag Moskova'dan transfer teklifi aldığı ve bunu değerlendireceği yönündeki iddaların asılsız olduğunu belirtti. Brezilyalı oyuncu, ''Beşiktaş'ı ve İstanbul'u çok seviyorum. Öncelikle kulüp başkanımız Serdar Bilgili ile görüşeceğim ve kulübümde kalmak için anlaşma zemini arayacağım. Fakat bu gerçekleşmezse, bir başka kulübe gidebilirim'' Zago, otelde basın mensuplarının, Kremlin Sarayı'nın bire bir örneği durumundaki otel binası önünde basın mensuplarına görüntü vermeyi reddetti. Brezilyalı futbolcu, ''Şayet burada görüntü verirsem, Türk basını bunu Zago Moskova'ya gidiyor şeklinde bir haber için kullanır'' diye açıklama getirdi. 
     Bu arada Beşiktaş Kulüp Menajeri Sinan Engin, TV 8'e verdiği demeçte, kulüp başkanları Serdar Bilgili'nin ayrılması halinde kendisinin de görevi bırakacağını söyledi. Engin, Beşiktaş'ın futbolcular için ''ideal kulüp'' haline geldiğini vurgulayarak, dünyanın önde gelen futbolcularının bu formayı giymeyi istediklerini iddia etti. 
     Engin ayrıca, Galatasaray'ın teknik direktörü Fatih Terim'in gerçekleştirdiği gençleştirme operasyonunun, yerinde bir karar olduğunu belirtti. 
     Bu arada Beşiktaş, Antalya'daki son çalışmasını bu sabah yaptı. 
     Teknik direktör Mircea Lucescu denetiminde yapılan ve yaklaşık 50 dakika süren çalışmaya, sakatlığı geçen İlhan Mansız da katılırken Zago, antrenmanda yer almadı. Beşiktaş WOW Cup'da bu akşam, Rusya'nın Rotor Volvolgrad takımıyla karşılaşacak. Siyah-beyazlılar yarın sabah İstanbul'a dönecek. 
     
</TEXT>
</DOC>
