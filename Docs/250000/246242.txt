<DOC>
<DOCNO> 246242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonsiy05.html </URL>
<DATE> 2004/06/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yargıtay, DEP Davası'nın temyiz duruşması için 8 Temmuz'a gün verdi... 
</HEADLINE>
<TEXT>

     Yargıtay 9. Ceza Dairesi, Ankara 1 No'lu DGM'nin kapatılan DEP'in 4 eski milletvekilinin yeniden yargılanması sonucunda verdiği kararın temyiz duruşması için 8 Temmuz 2004'e gün verdi. 
     9. Ceza Dairesi, kapatılan DEP'in 4 eski milletvekili Leyla Zana, Hatip Dicle, Selim Sadak ve Orhan Doğan'ın avukatları Yusuf Alataş'a, Yargıtay Cumhuriyet Başsavcılığı'nın tebliğnamesi ile duruşma gününü belirten tebligatı bugün gönderecek. 
     Daire, duruşma günü ve saati olarak 8 Temmuz Perşembe günü 09.15'i belirledi. Avukat Alataş'ın temyize ilişkin savunmalarını yapmasından sonra daire, karar için gün verecek. 
     Yargıtay Cumhuriyet Başsavcılığı, tebliğnamesinde, Ankara 1 No'lu DGM'nin eski mahkumiyet hükmünün tasdikine ilişkin kararın usulden bozulması yönünde görüş bildirmişti. Ankara 1 No'lu DGM, 1994'te Zana, Doğan, Dicle ve Sadak'a verilen 15'er yıl ağır hapis cezasına ilişkin hükmü, yeniden yargılama sonucunda tasdik etmişti. Hükümlülerin infazı 2005'in Mart ayından itibaren doluyor. 
     
</TEXT>
</DOC>
