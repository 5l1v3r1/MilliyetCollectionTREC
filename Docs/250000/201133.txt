<DOC>
<DOCNO> 201133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko10.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası şubeleri depreme karşı güçlendiriliyor... 
</HEADLINE>
<TEXT>

     İş Bankası, İstanbul, Trakya, Marmara ve Ege Bölgesi'nde bulunan şube, hizmet ve lojman binalarını depreme karşı güçlendiriyor. 
     İş Bankası, İstanbul Teknik Üniversitesi, Ortadoğu Teknik Üniversitesi ve Boğaziçi Üniversitesi ile sözleşme yaparak binalarında deprem güvenliği incelemesi başlattı. 
     İnceleme kapsamında 360 binada yapılan deprem güvenliği tespit çalışmaları sonrası, güçlendirme gereksinimi doğan 81 adet binada güçlendirme projeleri hazırlatıldı. 
     İş Bankası İnşaat ve Emlak Müdürlüğü yetkililerinden aldığı bilgiye göre, 17 Ağustos 1999 Kocaeli-Adapazarı depremi ile başlayan ve 12 Kasım 1999 Düzce depremi ile devam eden yer sarsıntıları sonrası, 1 ve 2. derece deprem bölgeleri olan İstanbul, Trakya, Marmara ve Ege Bölgesi'nde bulunan şube hizmet ve lojman binalarında deprem güvenliğinin tespit edilmesi ve gerekirse takviye projelerinin hazırlatılması çalışmalarına başlandı. 
     Yetkililer, bu bölgelerdeki şube ve lojman binaları için deprem mühendisliği konusunda uzman olan İstanbul Teknik Üniversitesi, Ortadoğu Teknik Üniversitesi ve Boğaziçi Üniversitelerinin konuyla ilgili profesörleri ile yapılan görüşmeler sonrası bu üniversitelerle sözleşme yapılarak binalarda deprem güvenliği incelemesi başlatıldığını bildirdi. 
     Bu doğrultuda toplam 390 adet binada tespit çalışmaları yaptırıldığını belirten yetkililer, yapılan deprem güvenliği tespitleri sonrası güçlendirme ihtiyacı belirtilen binalarla ilgili İş Bankası'nca belirlenen program doğrultusunda güçlendirme gereksinimi doğan 81 adet binada güçlendirme projesi hazırlatıldığını ve takviye uygulamaların devam ettiğini kaydettiler. 
     
</TEXT>
</DOC>
