<DOC>
<DOCNO> 244748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy14.html </URL>
<DATE> 2004/06/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Annan'ın Kıbrıs raporunda kısıtlamaların kaldırılması isteği... 
</HEADLINE>
<TEXT>

     BM Genel Sekreteri Kofi Annan, BM Güvenlik Konseyi üyelerinin, diğer ülkelere, Kıbrıslı Türklerin tecridine yol açan gereksiz kısıtlamaların kaldırılması için işbirliği yapmaları yönünde yol göstermesi gerektiğini belirtti. 
     Annan'ın bugün Güvenlik Konseyi'ne sunması beklenen Kıbrıs raporunda, bugüne kadar gelinen süreç özetlenerek, Kıbrıslı Türklere uygulanan kısıtlamalara değinildi. 
     Annan, raporunda bu kısıtlamalara ilişkin şu ifadeye yer verdi 
     ''Umarım Güvenlik Konseyi üyeleri, bütün ülkelere, gerek ikili düzeyde, gerekse uluslararası örgütler yoluyla, Kıbrıslı Türklerin tecridine yol açan ve kalkınmalarına engel olan gereksiz kısıtlamalar ve engellerin kaldırılması için -tanınma ya da ayrılma amaçları için değil, yeniden birleşme amacına olumlu bir katkı olarak- işbirliği yapmaları yönünde güçlü bir şekilde yol gösterir.'' Raporda Annan, tarafların 13 Şubat 2004 tarihinde, iyi niyet ilkesi çerçevesinde 1 Mayıs'tan önce kalıcı bir çözüm bulma amacıyla müzakere etmeyi kabul ettiklerini hatırlatarak, bu çerçevede üç aşamalı bir müzakere süreci üzerinde anlaşma sağlandığını bildirdi. 
     Müzakerelerin ilk aşamasının, taraflarca adada 19 Şubat-22 Mart arasında yapıldığını hatırlatan Annan, bu çabanın siyasi düzeyde önemli ilerleme sağlayamadığını kaydetti. Annan, bununla birlikte teknik düzeyde olumlu sonuçlar alındığına dikkat çekti. 
     Kofi Annan, müzakerelerin ikinci aşamasının İsviçre'nin Burgenstock kasabasında yapıldığını hatırlatarak, 29 Mart'ta sonuçlanan bu görüşmelerde, fırsatın kullanılamayarak, Annan planının son hali üzerinde anlaşma sağlanamadığını belirtti. 
     Raporda, müzakerelerin üçüncü ve son aşamasında, Annan'ın taraflarla görüşmelerinin ardından, 31 Mart'ta planının son halini referanduma götürülmek üzere sunduğu anımsatılarak, planın bu son halinde tarafların hassas oldukları konular arasında denge gözetildiği kaydedildi. 
     
     ''KAÇIRILMIŞ BİR FIRSAT DAHA'' 
     Planın, adada iki tarafta yapılan referandumlarda Rum kesimince reddedildiği, Türk tarafında ise kabul edildiği, bu nedenle de yürürlüğe giremediği belirtildi. 
     ''Bu sonuç, Kıbrıs sorununu çözmek için kaçırılmış bir fırsatı daha temsil etmektedir'' diyen Annan, son 4,5 yıllık çabaların korunması gereken bir anlaşma zemini oluşturduğunu, bununla birlikte bunun kalıcı bir çözümün yerini tutamayacağını bildirdi. 
     Annan, ''Kıbrıslı Rumların kararına saygı gösterilmelidir. Bununla birlikte, bu karar önemli bir sektedir'' ifadesini kullandı. 
     Annan, Kıbrıslı Rumların gelecek dönemde Kıbrıs sorununu iki toplumlu, iki kesimli bir federasyon yönünde çözme isteklerini sürdürmeleri halinde, bunu ''göstermeleri'' gerektiğini de kaydetti. Kıbrıslı Rumların güvenlik ve planın uygulanmasına yönelik endişelerinin açık ve kesin bir şekilde telaffuz edilmesi gerektiğini kaydeden Annan, Güvenlik Konseyi'ne bu gibi endişelerin giderilmesine yönelik hazır olmasını tavsiye etti. 
     Kıbrıslı Türklerin referandumdaki kararının takdirle karşılandığı raporda, Kıbrıslı Türk liderliği ve Türkiye'nin, Kıbrıslı Türklerin iki toplumlu, iki kesimli bir federasyon yönündeki isteklerine açık bir şekilde saygı gösterdiği bildirildi. Annan, Kıbrıslı Türklerin bu yöndeki oylarının onlar üzerinde baskı kurulması ve tecrit edilmesine yol açmaması gerektiği mesajını vererek, bu çerçevede Güvenlik Konseyi üyelerinin diğer ülkelere işbirliği için yol göstermesi gerektiğini kaydetti. 
     Annan'ın raporunda ayrıca, mevcut tıkanıklığın sürmesi durumunda iyi niyet misyonunun yeniden canlandırılması için zemin bulunmadığı belirtildi. 
     
</TEXT>
</DOC>
