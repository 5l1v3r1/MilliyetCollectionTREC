<DOC>
<DOCNO> 232193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/spor/spo01.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın ortası yok 
</HEADLINE>
<TEXT>

   Beşiktaş'ta Konyaspor maçı öncesinde sakat ve cezalı futbolcuların sıkıntısı yaşanıyor. Cezalı Yasin ve İtalya'ya giden Tayfur'dan sonra Pancu da kadroya alınmadı. Sergen'in durumu ise belirsiz 
      SÜLEYMAN HATISARU 

   
   Sıkıntı doruk noktada 
   BEŞİKTAŞ'IN, Konyaspor ile bugün deplasmanda oynayacağı kritik maç öncesinde orta sahası tam anlamıyla çöktü. Teknik Direktör Lucescu, cezalı Yasin ve İtalya'ya tedavi olmaya giden Tayfur'un yanısıra adalesindeki ağrıları artan Pancu'yu da kafileye dahil etmedi. Siyah - Beyazlı takım sabah basına kapalı yaptığı idmanın ardından akşam saatlerinde Konya'ya uçtu. 
   
   Sergen belirsiz 
   KONYASPOR maçı öncesinde Lucescu'yu tedirgin eden bir diğer faktör ise Sergen Yalçın'ın durumu. Hafif sakatlığı olan yıldız futbolcunun Fenerbahçe maçı öncesinde riske edilip edilmeyeceği belirsizliğini koruyor. Sergen için son karar karşılaşmadan önce verilecek. Lucescu, "Konya maçı çok önemli bir sınav. Bunu kazanıp, iddiamızı sürdürmek zorundayız" dedi. 
   
   Hasselbaink yolu kapalı 
   YABANCI transferi için erkenden kolları sıvayan Beşiktaş'a, Barcelonalı Kluivert'ten sonra Hasselbaink'ten de olumsuz yanıt geldi. Hollandalı futbolcunun menajerinin, Chelsea Teknik Direktörü Raineri'nin sezon sonunda kulüpten ayrılmasının gündemde olduğunu belirterek, "Futbolcumun sözleşmesi devam ediyor. Bir değişim olursa Ada'da kalacağız" dediği iddia edildi. Menajer, yönetimin İstanbul davetini de şimdilik geri çevirdi. 
   
   Beşiktaş coşkusu    KARTAL, Konya'ya gelişinde, yaklaşık 500 taraftar tarafından coşkuyla karşıladı, futbolcular ve yöneticiler otobüse binerken ezilme tehlikesi geçirdi. Taraftarlar Başkan Serdar Bilgili, Mircea Lucescu ve futbolculara çiçek verirken, bol bol hatıra fotoğrafı çektirdi. Siyah - Beyazlılar daha sonra kalabalık bir konvoy eşliğinde kalacakları otele gitti. Menajer Sinan Engin ise Konya yolculuğu öncesi futbolcularla toplantı yaptı. Engin, "Kaybedersek işimiz biter. Ligi havlu atarız" dedi. 
   
   Baba Hakkı'ya tören 
   BEŞİKTAŞ'IN unutulmaz kaptanı ve başkanlarından Hakkı Yeten, ölümünün 15. yılında dün Zincirlikuyu Mezarlığı'ndaki kabri başında anıldı. Törene Onursal Başkan Süleyman Seba, Divan Kurulu Başkanı Şeref Nasır, Kulüp Başkanı Serdar Bilgili, yönetici ve Beşiktaş Belediye Başkanı İsmail Ünal, Cem Bilge, Erol Obdan, Yeten'in ailesi ile eski sporcular ve kongre üyeleri de hazır bulundu. Törende Seba ile Bilgili'nin yanyana gelmemesi dikkat çekti. 
   
   
   
</TEXT>
</DOC>
