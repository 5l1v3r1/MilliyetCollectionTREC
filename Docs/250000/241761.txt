<DOC>
<DOCNO> 241761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur08.html </URL>
<DATE> 2004/05/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kartal'daki facia... Tanker sürücüsüne 13 yıl hapis cezası verildi .. 
</HEADLINE>
<TEXT>

     Kartal'da 9 kişinin öldüğü, 22 kişinin yaralandığı kazaya ilişkin davada, tanker sürücüsü Cavit Karakaş, 13 yıl 4 ay hapis cezasına çarptırıldı. 
     Kartal 3. Asliye Ceza Mahkemesi'ndeki duruşmada, mahkeme hakimi Servet Kartal kararını açıkladı. 
     Hakim Kartal, tanker sürücüsü tutuklu sanık Cavit Karakaş'ı, önce TCK'nın 455 2. maddesi uyarınca, ''Tedbirsizlik ve dikkatsizlik sonucu birden fazla kişinin ölümüne ve yaralanmasına sebebiyet vermek'' suçundan, ceza üst sınırını uygulayarak 10 yıl hapis cezasına çarptırdı. 
     Hakim Kartal, Karakaş'ın cezasını daha sonra TCK'da yapılan değişiklik kapsamında 3'te 1 oranında artırarak 13 yıl 4 aya çıkardı. 
     Kartal'daki kazaya ilişkin davada mahkeme, tanker sürücüsüne üst sınırdan verdiği cezayı TCK'nın 45. maddesine geçen yıl eklenen fıkrayı da uygulayarak artırdı. 
     Kartal 3. Asliye Ceza Mahkemesi'ndeki duruşmaya, tutuklu sanık Cavit Karakaş ile kazada hayatını kaybeden 9 kişinin yakınları ve diğer müştekiler katıldı. 
     Tanker sürücüsü Karakaş'ın avukatı Güler Çetin, yeni bir bilirkişi incelemesi yapılmasını istedi. 
     Avukat Çetin, müvekkilinin çalıştığı şirketin yetkililerinin de yargılanması gerektiğini savundu. 
     Cumhuriyet Savcısı Erkan Taşar, yeni bir bilirkişi incelemesine gerek olmadığını belirterek, bir önceki celse açıkladığı esas hakkındaki görüşünü yineledi. 
     Son sözü sorulan sanık Karakaş ise ''Kaza tamamen araçtaki arızadan kaynaklandı. Olaydan büyük üzüntü duyuyorum, üzgünüm'' dedi. 
     
     KARAR 

     Daha sonra kararını açıklayan Mahkeme Hakimi Servet Kartal, sanığın, kullandığı tankerle seyir halindeyken dikkatsizlik ve tedbirsizlik sonucu 9 kişinin ölümü ile birçok müştekinin yaralanmasına sebep verdiğini ve 8 8 oranında kusurlu bulunduğunu ifade etti. 
     Hakim, sanığı, TCK'nın 455 2. maddesi gereği, olayda 9 kişinin hayatını kaybetmesini de göz önüne alarak önce üst sınırdan 10 yıl hapis ve 445 milyon 500 bin lira ağır para cezasına çarptırdı. 
     Sanığın olay günü aracını sevk ederken takometrede belirlenen süratinin 80 kilometre civarından başlayarak 125 kilometreye ulaştığını ve gereken önlemi almadığını belirten hakim, Karakaş'ın geçmişte de trafik cezaları bulunduğunu bildirdi. 
     Sanığın meskun mahalde 30 kilometre hızla gitmesi gerekirken buna uymadığını vurgulayan Hakim Kartal, ayrıca olay saatinde girmemesi gereken yere girdiğini kaydetti. 
     Sanık Karakaş'ın böylece ''neticeyi öngörmüş olduğunun anlaşıldığını'' ifade eden hakim, TCK'nın 45 2. maddesini uygulayarak cezayı 1 3 oranında artırıp, 13 yıl 4 ay hapis ve 594 milyon lira ağır para cezasına çevirdi. 
     8 Ocak 2003 tarih ve 4785 sayılı ''Türk Ceza Kanunu, Cezaların İnfazı Hakkında Kanun ve Karayolları Trafik Kanunu'nda Değişiklik Yapılmasına Dair Kanun''un 1. maddesiyle, Türk Ceza Kanunu'nun 45. maddesine ''Failin öngördüğü neticeyi istememesine rağmen neticenin meydana gelmesi halinde bilinçli taksir vardır bu halde ceza 3'te 1 oranında artırılır'' fıkrası eklenmişti. 
     Mahkeme, ayrıca sanığın ehliyetinin 10 yıl süreyle geri alınmasına ve sanıktan yargılama giderleri kapsamında her bir müdahil için 300 milyon lira vekalet ücreti alınmasına hükmetti. 
     
</TEXT>
</DOC>
