<DOC>
<DOCNO> 214372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/guncel/agun.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meğer o araziler orman değilmiş 
</HEADLINE>
<TEXT>

   "Seçim yağması" manşetimizde yer alan fotoğraflardaki arazilerin orman vasfını yitirdiğini, yani 2B kapsamına girdiğini belirten yetkililer, "Ancak yapılar yine de derhal yıkılacak" dedi 
      ÖMER ERBİL SERHAT OĞUZ 
   
   Seçim öncesi İstanbul'da yaşanan orman katliamını gündeme getirmemizin ardından İçişleri ile Çevre ve Orman bakanlıkları soruşturma başlattı. İçişleri Bakanlığı olayı incelemek üzere bir müfettiş görevlendirdi. İstanbul Orman Bölge Müdürü Faruk Çebi, söz konusu yerlerin daha önce 2B kapsamında orman dışına çıkarılmış olduğunu savundu. Beykoz Belediye Başkanı Alaattin Köseler de, 2B kapsamındaki arazilerde bulunan binaların kaçak olduğunu ve yıkılacağını belirtti. Orman içinden 20 dakika araçla ilerleyerek ulaştığımız fotoğraflardaki yerlerin etrafıysa sık meşe ağaçlarıyla kaplıydı. 
   
   Orman sınırındaki tarla 
   İstanbul Orman Bölge Müdürlüğü yetkilileriyle Beykoz'daki yerleri incelemeye gittik. Mahmutşevketpaşa Ayazmatepe mevkiinde ormanın ortasında bulunan F 22d-09-c pafta 45 ve 44 parsellerde bulunan yerlere ulaşmak kolay olmadı. Mahmutşevketpaşa'ya girmeden önce yoldan ayrıldık. Yolun sol tarafı dikenli tellerle çevrili, sağ tarafında birkaç yapı mevcuttu. Yıkılmış bir evin önünde durduk. Tarla görüntüsünde bir bahçenin ucuna ev yapılmıştı. Çebi buranın orman sınırları içinde olduğunu ve 6 ay kadar önce yıkıldığını anlattı. İlerlemeye devam ettik. Ancak yol ilerledikçe bozuldu. Artık ormanın içindeydik. Yolun iki yanı da meşe ağaçlarıyla kaplıydı. Güçlükle ilerlediğimiz yolun kenarlarında elektrik direkleri dikkatimizi çekti. 
   Yol, bizi havuzlu bir çiftlik evine götürdü. Çebi, buranın Zafer Acar'a ait olduğunu belirtti. Ardından çiftlik evine kısa mesafede bulunan içine henüz villa yapılmayan parsele gittik. Yolda Jandarma Çevre Koruma Timi ile karşılaştık. Tim komutanı, bu yerle ilgili 2000 ve 2001'de işlem başlattıklarını, henüz inşaat halindeki yeri de en son haziran ayında tutanakla tespit ettiklerini, bölgenin Beykoz Belediyesi mücavir alanında olmasına rağmen belediyenin müdahele etmediğini öne sürdü. 
   
   Elektrik bile gelmiş 
   Ayazmatepe'de villa inşaatı hazırlığı yapılan 44 parselin elektriği bile gelmiş. Buranın nasıl olup da orman dışına çıkarıldığını anlamak mümkün değil. "Özel mülk" uyarılarıyla dolu tel çit çekilmiş parselde yarım kalmış inşaat çalışmaları var. 
   Çebi, Boğaz girişini gören arazinin Deniz Işık'a ait olduğunu söyledi. Beykoz Belediye Başkanı Köseler ise arazi sahibi olarak Haldun Under'in ismini verdi. 
   
      '2B arazilerinde yapılan evler elit tabakanın' 
   İSTANBUL Orman Bölge Müdürü Faruk Çebi, dünkü haberimizde yer alan fotoğraflarla ilgili şu açıklamayı yaptı "Bu yerler 2B yasası kapsamında orman sınırları dışında tutulmuş. Yeni ağaçlar kesilip yapılmış bir alana biz hemen müdahale ederiz. Son üç ayda 81 yer yıktık. Ormanlar SİT alanı. Buralarda yapılaşma doğru değil. Orman niteliğinden çıkarıldığı için biz buradaki yapılaşmaya müdahale edemiyoruz. Buna belediyeler karışıyor. Bu kapsamda 2B çalışmaları doğru mu değil mi bu eleştirilebilir. 2B yerlerinin yüzde 70'i dördüncü defa el değiştirmiş. Orman köylüsü değil bunlar. Burada oturanlar belli bir elit tabakanın insanları." 
   
   'Usulsüz kullanıma izin yok' 
   Bakan Osman Pepe, haberimizle ilgili Orman Genel Müdürü'nü ve İstanbul Bölge Müdürü'nü aradığını belirterek, şunları söyledi "Bahsedilen yerler bizim dönemimizde değil, 1995'te orman arazisi vasfı dışına çıkartılmış. Buna rağmen önümüzdeki yerel seçimler nedeniyle yerel yöneticilerin 1 dekarlık orman alanını bile usulsüz olarak kullanmalarına izin vermeyeceğiz. Herkese bu konuda daha fazla duyarlı olunması konusunda emir verildi." 
   
   'Dava sürdüğü için yıkamadık' 
   FARUK Çebi, Alibeyköy'de orman içindeki inşaatla ilgili de şunları söyledi "Alibeyköy'deki yer vatandaşla hukuki sorunumuz olan bir arazide yapılmış. Biz arazinin ormana ait olduğunu, vatandaş kendisine ait olduğunu savunuyor. İki yıl önce burada inşaat başladığının zaptını tutmuşuz. Mahkemelik olduğumuz için evi yıkamadık. Şimdi haberinizde görüyoruz, inşaat sürüyor. Mahkemenin hızlandırılmasını isteyip yıkacağız." 
   
   Başkan Köseler Çiftlik kaçak .. 
   BEYKOZ Belediye Başkanı Alaattin Köseler dün yayımladığımız fotoğraflardaki arazileri dolaştı. Çiftlik evinin kaçak olduğunu belirten Köseler, "Zafer Acar'a ait çiftlik evi en kısa sürede yıkılacak. Burası 2B arazisinde. Jandarma kayıtlarına göre 2000'de yapıldığı tespit edildi. İçine henüz villa inşa edilmeyen 18 dönümlük alanda da sadece duvar yapılmış. Bu kaçak yapıyı da hemen yıkacağız. Kaçak yapılaşmanın tek sorumlusu olarak belediyenin gösterilmesi doğru değil. Bir belediye başkanına yüklemek de gerçekçi değil. Siyasetçilere de görev düşüyor. Beykoz, İstanbul'un en büyük ikinci ilçesi. Bu kadar geniş alanı kontrol etmenin zorlukları var" diye konuştu. 
   
   
   
</TEXT>
</DOC>
