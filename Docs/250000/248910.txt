<DOC>
<DOCNO> 248910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/yasam/axyas01.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçekten 'acılı' Adana 
</HEADLINE>
<TEXT>


Bundan böyle Adana Ticaret Odası'ndan izinsiz ve belirlenen kriterlere uygun olmayan 'Adana kebabı' yapanı, 2.5 yıl hapis tehlikesi bekliyor 

OBEN KIRDÖK Adana DHA 

Adana Ticaret Odası ATO , oda danışmanı Ayhan Erden önderliğinde 'Adana kebabı' adının Türk Patent Enstitüsü'nce tescil edilmesi, kebapçıların da bazı kurallara dikkat etmesini gerektirecek. Bu durumda 'Adana kebabı' adını izinsiz kullanan ve izin almasına rağmen belirlenen kriterlere uygun olmayan kebap yapanlar için 2.5 yıl hapis cezası talep edilebilecek. 
ATO'dan belge almadan ya da belge alsa da kriterlere uymayan işletmeler hakkında cumhuriyet savcılıkları ATO, herhangi bir kebapçı ya da tüketicinin şik yeti olduğu takdirde "555 sayılı Coğrafi İşaretlerin Korunması Hakkında Kanun Hükmündeki Kararname'ye muhalefet"ten, 2.5 yıl hapis istemiyle dava açabilecek. 

İlk tepki kebapçılardan 
ATO'ya ilk tepkiyse, yine Adana Lokantacılar ve Kebapçılar Odası'ndan geldi. Oda Başkanı Şefik Arslan, "Tescil edilen, olsa olsa Kayseri sucuğudur. Adana kebabının bir porsiyonu, tescil edildiği gibi 180 değil, 100 gramdır" dedi. 

'Adana kebabı' kriterleri 

Yağ, sinir, damar ve zarlarından ayıklanan et, parçalar halinde bir gün dinlendirilir. 
'Zırh' denilen keskin bıçakla kıyılır. 
Etin içine yüzde 15'i kadar kuyruk yağı konulur. Kıyılmış etle kuyruk yağı, binde 3 - 8 oranında acı kırmızı biber ve tuzla yoğrulur. Kırmızı taze biber, soyulmuş kök sarmısak ve acı yeşil biber doğranarak tekrar yoğrulur. 
Homojen karışım 0.5 santimetre kalınlığında, 3 santimetre eninde, 90 - 120 santimetre uzunluğunda demir şişlere sıvanır. Et 180 gram olmalıdır. 
Şişler alevsiz, durgun, korlu meşe kömürü ateşinde pişirilir. Isıtılmış, kuru, geniş ve yayvan porselen veya metal tabakta servis yapılır. 
Yağlanmış ve soğutulmamış pide ekmek kebabın alt kısmına gelecek şekilde tabağa serilir. 

</TEXT>
</DOC>
