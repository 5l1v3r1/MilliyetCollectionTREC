<DOC>
<DOCNO> 234740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/guncel/agun.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Anzaklar dost topraklarda 
</HEADLINE>
<TEXT>


Avustralyalılar ve Yeni Zelandalılar, atalarını 89 yıl önce çıkarma yaptıkları Anzak Koyu'nda dualarla andı 


Çanakkale Savaşları'nın 89. yıldönümü için Gelibolu Yarımadası'nda düzenlenen törenlere, Avustralya Dışişleri Bakanlığı'nın 'Türkiye'de terör var' uyarısına rağmen katılan 12 bin Anzak, atalarını Şafak Ayini ile andı. 
Anzak Koyu'nda gece toplanan Avustralyalılar ve Yeni Zelandalılar, uyku tulumlarına girerek, dün saat 05.30'da başlayacak ayini bekledi. Törene, Yeni Zelanda Kültür Sanat ve Tarihi Miraslar Bakanı Judith Tizard, Avustralya Savunma Bakanı Robert Hill, Vali Yardımcısı Mustafa Güler, Almanya, İngiltere, Fransa, Pakistan, Hindistan, Afrika, Kanada ve İrlanda'dan temsilciler katıldı. 
Sıkı güvenlik önlemi alan jandarma, Anzaklar dışında bölgeye araç girişine izin vermezken, Sahil Güvenlik botu da Anzak Koyu açıklarında devriye gezdi. 

'Düşmanlık yok' 
Çanakkale Savaşları'nın, savaşan ülke halklarını birbirine bağladığını anlatan Hill, burada düşmanlığın olmadığını söyledi. Tizard da,"Atalarımız bu topraklarda Mehmetçik'le koyun koyuna yatmakta. Atatürk'ün de dediği gibi onlar Türk milletinin bağrında. Bu dost topraklara, barış için bundan sonra da geleceğiz" dedi. 
57. Alay Şehitliği'nde de tören düzenlendi. Kültür ve Turizm Bakanı Erkan Mumcu, Hill, Tizardt ile savaşa katılan ülkelerin temsilcileri, Şehitlik Anıtı'na çelenk koyarak saygı duruşunda bulundu. 





</TEXT>
</DOC>
