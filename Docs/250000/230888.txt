<DOC>
<DOCNO> 230888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun34.html </URL>
<DATE> 2004/04/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kaçırılan Ruslar serbest bırakıldı, ABD helikopteri roketle vuruldu 
</HEADLINE>
<TEXT>

     Irak'ta dün kaçırılan bir Rus şirketinin 8 çalışanının serbest bırakıldığı bildirildi. 
     İnterfaks ajansı, Irak'ta rehin olan 3 Rus ve 5 Ukrayna vatandaşı işçinin çalıştığı şirkete dayanarak, işçilerin serbest bırakıldığını duyurdu. 
     Bağdat yakınlarında bir elektrik santralının onarımını yapan Rus şirketinin 8 çalışanı dün kaçırılmıştı. 
     Irak'ta, çoğu petrol sektöründe olmak üzere yaklaşık 600 kadar Rus çalışıyor. 
     
     HELİKOPTER ROKETLE VURULDU 

     Irak'ın Felluce kenti yakınlarında bir Amerikan Apache helikopterinin düştüğü bildirildi. 
     Bölgedeki AP muhabiri, helikopterin düştüğü yerde yandığını bildirirken, bir görgü tanığı helikopterin yerden atılan bir roketle vurulduğunu söyledi. 
     Felluce'nin 20 kilometre doğusundaki Zevbaa köyü yakınlarında düştüğü bildirilen helikopterde ölen ya da yaralanan olup olmadığı henüz bilinmiyor. 
     AP muhabiri, helikopterin düştüğü yere gelen Amerikalı askerlerin silahlı kişilerin saldırısına uğradığını da ifade etti. 
     Başkent Bağdat ile Felluce arasında bir banliyö olan Ebu Garib'de pazar günü silahlı kişiler bir Apache helikopterini düşürmüş, iki kişilik mürettebat ölmüştü. 
     . 
     
</TEXT>
</DOC>
