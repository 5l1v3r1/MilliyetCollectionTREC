<DOC>
<DOCNO> 236662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko10.html </URL>
<DATE> 2004/05/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Üç ayda 30 bine yakın kişi "kara liste"ye alındı... 
</HEADLINE>
<TEXT>

     Bankaların "kara listesi"ne yılın ilk üç ayında 30 bine yakın kişi alındı. Bunların büyük bölümünü kredi kartı borçluları oluşturdu. Listedekilerin toplam sayısı ise 461 bin olarak gerçekleşti. 
     Merkez Bankası verilerine göre, bankaların Merkez Bankası'na, Merkez Bankası'nın da tüm bankalara bildirdiği negatif nitelikli tüketici kredisi ve kredi kartı adetlerine ilişkin listeye ocak ayında 8 bin 428, şubatta 9 bin 419, martta 10 bin 925 kişi alındı. İlk üç ayda listeye girenlerin toplam sayısı 28 bin 772 oldu. 
     
     BÜYÜK BÖLÜMÜ KREDİ KARTI BORÇLULARI 
     Ocak-mart döneminde listeye alınanların 24 bin 705'le en büyük bölümünü kredi kartı borçluları oluşturdu. Üç ayda kredi kartı borcunu ödemeyenlerin sayısı 23 bin 68, gecikmeli olarak ödeyenlerin sayısı 1637 oldu. 
     Bunda bankaların kredi kartı faizlerinin hala yüksek düzeylerde bulunması önemli bir rol oynadı. Sözkonusu dönemde tüketici kredisi borcunu ödemedikleri için "kara liste"ye alınanların sayısı ise 4 bin 67 olarak gerçekleşti. Bunların 3 bin 119'unun tüketici kredisi borcunu ödemediği, 948'inin ise gecikmeli olarak ödediği belirlendi. 
     
     LİSTEDEKİLERİN TOPLAM SAYISI 461 BİN 
     "Kara liste"dekilerin toplam sayısı, yeni girişlere rağmen mart ayı sonunda 460 bin 868'e indi. Bu düşüşte, listede geriye dönük olarak yapılan düzeltmeler etkili oldu. Listedekilerin 362 bin 712'yle en büyük bölümünü kredi kartı borçluları oluşturdu. Kredi kartı borcunu ödemeyenlerin sayısı 359 bin 786, gecikmeli olarak ödeyenlerin sayısı 2 bin 926 düzeyinde oluştu. 
     Tüketici kredisi borçlularının sayısı ise 98 bin 156 olarak gerçekleşti. Bunların 96 bin 871'inin borcunu ödemediği, 1285'inin ise gecikmeli olarak ödediği belirlendi. 

ANKA 
     
</TEXT>
</DOC>
