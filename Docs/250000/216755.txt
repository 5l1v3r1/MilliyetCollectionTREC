<DOC>
<DOCNO> 216755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/soneko13.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü Tarım sektörüne düşük faizli kredi dağıtılacak... 
</HEADLINE>
<TEXT>

     Tarım ve Köyişleri Bakanı Sami Güçlü, 2004'ün tarım ve hayvancılıkta atılım yılı olacağını bildirerek, ''bu yıl, tarım sektörüne 1,7 katrilyon lira tutarında düşük faizli kredi dağıtılacak'' dedi. 
     Bakan Güçlü, Isparta'nın Şarkiraağaç ilçesine bağlı Salur köyünde bakanlık desteğiyle gerçekleştirilen 200 başlık damızlık süt sığırcılığı projesinin hayvan teslimi törenine katıldı. Güçlü, törende yaptığı konuşmada, 2003 yılında hızla iyileşmeye başlayan ekonomik göstergelerin ülkede yeni bir moral ve motivasyon kaynağı olduğunu belirterek, olumlu değişen ekonomik şartların 2004 yılında tarım ve hayvancılık sektöründe kendisini göstereceğine değindi. 
     2004 yılının tarım ve hayvancçılıkta atılım yılı olacağına işaret eden Güçlü, hayvancılık için 400 trillyon lira kaynak ayrıldığını, ayrıca bu yıl tarım sektörüne 1,7 katrilyon lira tutarında düşük faizli kredi dağıtılacağını söyledi. 2004 yılında Üretici Birlikleri Yasası ile doğal afetlere karşı tarım ürünlerinin sigortalanmasını amaçlayan Tarım Ürünleri Sigorta Yasası'nı çıkaracaklarını anlatan Güçlü, tarım ürünleri sigortası pirimlerinin bir kısmının üreticiye destek olmak üzere bakanlık tarafından ödeneceğini bildirdi. 
     Bakan Güçlü, 667,5 milyar lira proje bedelli 200 başlık Süt Sığırcılığı Projesi'nin örnek bir proje olduğuna değinerek, ''Bu projeyle Salur Köyü'nde 50 aileye 4'er adet damızlık süt sığırı dağıtılmaktadır. İlk 2 yılı ödemesiz ve oldukça düşük faizli krediyle Salur Köyü'nde üretim ve istihdamı geliştirmek mümkün olacaktır. Bu projenin yıllık getirisi 580 milyar liradır'' diye konuştu. 
     Güçlü, daha sonra, Salur Tarımsal Kalkınma Kooperatifi'ne üye 50 çiftçi ailesini temsilen Kooperatif Başkanı Süleyman Kocabaş'a sığırlarını teslim etti. Proje kapsamında 150 milyar liraya malolan Süt Toplama Merkezi hizmete açıldı. 
     Törene Isparta Valisi İsa Parlak, AK Parti Isparta milletvekilleri Recep Özel ve Mehmet Emin Bilgiç, Köy Hizmetleri Genel Müdürü Ali Altuntaş ile vatandaşlar katıldı. 
     
</TEXT>
</DOC>
