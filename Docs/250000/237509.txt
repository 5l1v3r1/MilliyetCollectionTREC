<DOC>
<DOCNO> 237509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko41.html </URL>
<DATE> 2004/05/05/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
IMF Başkan Vekili Krueger Orta vadeli bor yükü için yüksek fdf gerekli 
</HEADLINE>
<TEXT>

     IMF Başkan Vekili Anne Krueger, ''Türkiye borç yükünü orta vadede sürdürebilmek noktasına çekmek istiyorsa yüksek bir faiz dışı fazla gereklidir'' dedi. 
     Anne Krueger, ''4. Türkiye İktisat Kongresi''nin açılışında yaptığı konuşmada, hükümetin enflasyon, faiz dışı fazla ve mali reformlar konusundaki çabalarının önemine dikkat çekti. 
     Türkiye'nin reformları başlatarak önemli şeyler elde ettiğini bildiren Krueger, ''Biz Türkiye'nin henüz mevcut büyüme performansının uzun vadede sürdürülebilir olduğunu rahatlıkla söyleyebilecek noktada değiliz'' dedi. 
     Kararlılığın önemli olduğunu vurgulayan Krueger, tek haneli enflasyonun artık ulaşılabilir düzeyde olduğunu da söyledi. 
     Faiz dışı fazla hedefinin yetmeyeceğini, harcamaların daha iyi yönetilebilmesinin önemine dikkat çeken Krueger, ekonomik reformların Türkiye'ye daha çok getirilerinin olacağını, bazı reformların siyasi güç anlamında daha zorlu olduğunu söyledi. 
     
     REFORMLAR GÖZARDI EDİLMEMELİ 

     Anne Kueger konuşmasında, hükümetin reform arzusu ve kararlılığının aşikar olduğunu söyledi. 
     Güçlendirilmiş ekonominin şoklara rahat dayanacağını anlatan Krueger, şokların her zaman gelebileceğini ama hangi şekilde olacağının bilinemeyeceğini kaydederek, şöyle devam etti 
     ''Ekonomi ne kadar kuvvetli ise özellikle başta fakir kesim olmak üzere vatandaşlara etkileri o kadar az olacaktır. Reformlar ne kadar geniş ve kapsamlı olursa, kapsamı o kadar büyük olur. Buna kötü hazırlanan ülkeler için mevcut global ekonomi acımasız olur ama sağlam politikalar izleyenler için mükafat büyüktür.'' Bütün reformların olumlu olduğunu ifade eden Anne Krueger, ancak reformların göz ardı edilmesi ya da ertelenmesi halinde tam yarar almanın mümkün olmadığını kaydetti. 
     Reformların güçlüğüne de işaret eden Krueger, hükümetlerin siyasi olarak zor olan reformların gerçekleştirilmesinde sıkıntılar çekebildiklerini söyledi. 
     Türkiye'nin faiz dışı fazla hedefinin geçen yıl yüzde 6.5 olduğunu hatırlatan Anne Krueger, bunun yüzde 6.2 olarak gerçekleştirdiğini ifade etti. Krueger, bu rakamın yine de Türkiye'nin bu güne kadar yakaladığı en yüksek faiz dışı fazla olduğunu söyledi. Krueger, faiz dışı fazlanın Türkiye'nin borç yükünün indirilmesinin sürdürülmesi açısından çok yararlı olacağını kaydetti. 
     Rakamların olumlu olmaya başladığını vurgulayan Krueger, borcun, Gayri Safi Yurtiçi Hasıla'yı karşılama oranının 2001'de yüzde 100 olduğunu, bu rakamın yüzde 70'lere düştüğünü hatırlattı. 
     
     YÜKSEK FAİZ DIŞI FAZLA PERFORMANSI BÜYÜMEYİ ENGELLEMEZ 

     Krueger, yüksek faiz dışı fazla performansının büyümeyi engellemeyeceğini belirterek, aksine faizlerin düşüşü ile büyümenin destekleneceğini kaydetti. 
     Borç yükünün sürdürülmesine yönelik çabaların sürekliliğine ihtiyaç bulunduğunu vurgulayan Krueger, yalnız faiz dışı fazlanın dışında iyi bir harcama yönetim ve vergi sistemine ihtiyaç bulunduğunu söyledi. 
     Krueger, gazetecilerin sorularına karşılık yarın İstanbul'da soruları yanıtlayacağını söyledi. 
     
</TEXT>
</DOC>
