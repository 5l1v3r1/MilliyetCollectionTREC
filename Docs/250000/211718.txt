<DOC>
<DOCNO> 211718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko24.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun Çin mallarına stardart açısından önlem alabiliyoruz 
</HEADLINE>
<TEXT>

     Sanayi ve Ticaret Bakanı Ali Coşkun, hükümet olarak Çin mallarına karşı, standartlar açısından, gümrüklerde standartlara uygunluk açısından tedbir aldıklarını bildirdi. 
     Bakan Coşkun, Türkiye Enerji Forumu sırasında gazetecilerin sorusu üzerine, Türkiye'nin 1 Ocak 1996 tarihinde AB karar organında yer almadan Gümrük Birliği'ne girdiğini anımsatarak, Türkiye'nin Gümrük Birliği dolayısıyla ortak gümrük tarifesine tabi olduğunu söyledi. 
     Üçüncü dünya ülkelerine karşı uygulanan gümrük tarifesinin AB tarafından hazırlandığını ve Türkiye'nin ona uymak mecburiyetinde olduğunu ifade eden Coşkun, şöyle konuştu 
     ''Şimdi yıllar geçti. Gerekli tedbirler alınmadı. Bugün 6-7 yıl gecikmiş olarak Çin mallarının sıkıntısını çekiyoruz. 2005 yılında Dünya Ticaret Örgütü'nün aldığı kararlar da yürürlüğe girerse artık dünyada bu küreselleşme sürecinde büyük bir rekabet başlayacak. Onun için Çin mallarına karşı ancak hükümet olarak standartlar açısından, gümrüklerde standartlara uygunluk açısından tedbir alıyoruz. Diğer gümrük tarifelerini yükseltme şansına sahip değiliz.'' Bakan Ali Coşkun, bunun için birçok üründe ihtisas gümrükleri kurduklarını ve referans fiyat uygulaması yaptıklarını kaydederek, ''Küreselleşme sürecini herkes alkışlayıp, gümrük birliğini herkes alkışlayıp, sonra da karşısına çıkan sorunlar karşısında ne yapacağız diye düşünme dönemi geçti'' dedi. 
     Piyasa kontrollerinin, TSE laboratuvar çalışmalarının oldukça genişletildiğini belirten Bakan Coşkun, bunun son 7-8 ayda aşağı yukarı iki katına çıktığını bildirdi. 
     
</TEXT>
</DOC>
