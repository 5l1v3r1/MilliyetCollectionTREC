<DOC>
<DOCNO> 217738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko44.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     Borsa'da işlem gören hisse senetleri haftanın üçüncü gününde ortalama yüzde 1.13 değer kazandı. 
     İstanbul Menkul Kıymetler Borsası İMKB Endeksi, açılıştan itbaren gelen alımlarla 18,751 puana kadar yükseldikten sonra, bir miktar satışla 18,500 seviyesine kadar geriledi. İkinci seansta sıkışık bir seyir izleyen endeks 18,700 seviyesinin üstünde bir kapanış yaptı. 
     İMKB Ulusal 100 Endeksi, 1. seansı yüzde 0.78 yükselerek, 18,642.21 puandan tamamladı. 2. seansta da yüzde 0.35 artış yaşayan endeks, günü 18,707.11 puandan kapattı. Endeks, günlük bazda ise 209.37 puan ve yüzde 1.13 oranında yükseldi. 
     Hisse senetleri piyasasında, toplam 879 trilyon 227 milyar 949 milyon liralık işlem hacmi kaydedildi. 
     Borsa uzmanları, alternatif piyasalarda herhangi bir gelişme olmamasına ragmen iki gündür borsada olumlu bir seyir gözlendiğini ifade ederek, bunun IMF'nin gelişine bağlanabileceğini savunuyor. 
     Kısa vadede 19,000 seviyesinin direnç olarak görüldüğüne işaret eden uzmanlar, destek seviyesinin 18,500 gibi göründüğünü ancak olumsuz bir haber gelmesi durumunda bu seviyenin 18,100 puana kadar gerileme olasılığı bulunduğunu kaydediyor. 
     
     DÖVİZ 
     Kapalıçarşı'da dün 1 milyon 327 bin liradan kapanan dolar 1 milyon 325 bin liradan, 1 milyon 673 bin liradan kapanan euro 1 milyon 678 bin liradan güne başladı. 
     Kapanışta, doların satış fiyatı 1 milyon 324 bin lira, euronun satış fiyatı 1 milyon 674 bin lira oldu. 
     Merkez Bankası, doların bugünkü efektif kurunu alışta 1 milyon 313 bin 804 lira, satışta ise 1 milyon 323 bin 47 lira olarak açıkladı. 
     Böylece dolar, Merkez Bankası'nın dün açıkladığı kurlara göre, alışta 4 bin 814 lira, satışta 4 bin 848 lira geriledi. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda işlem gören 27 Nisan 2005 vadeli, bugün valörlü tahvilin basit getirisi yüzde 23.99, bileşik getirisi yüzde 23.55 oldu. 
     Bu kağıdın aynı gün valörlü işlemlerinin bileşik getirisi, dünkü kapanışa göre 0.13 puan geriledi. 
     İMKB Tahvil ve Bono Piyasası Repo Pazarı'nda gecelik faiz ise ortalama yüzde 23.99 olarak belirlendi. 
     
</TEXT>
</DOC>
