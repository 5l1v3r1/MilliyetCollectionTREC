<DOC>
<DOCNO> 210658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko19.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
''Trişinellozis'' et satışlarını düşürdü... 
</HEADLINE>
<TEXT>

     Türkiye Kasaplar, Besiciler, Et ve Et Ürünleri Esnaf ve Sanatkarları Federasyonu Başkanı Fazlı Yalçındağ, İzmir'de ortaya çıkan at ve domuz etlerinin neden olduğu ''trişinellozis'' hastalığının yayılmasının ardından insanlarda bir tedirginlik başladığını belirterek, ''Genelde et satışlarında bir düşüş oldu. Bu tabii ki kasapları olumsuz etkiledi'' dedi. 
     Yalçındağ, İzmir'de yaşanan ''trişinellozis'' vakalarının temelinde, plansızlık ve denetimsizliğin yattığını belirterek, olaydan sonra sadece kasapların suçlanmasının haksızlık olduğunu söyledi. 
     Kendilerinin yıllardır Türkiye'de hazır kıyma satışının yasaklanmasını istediklerini ancak, bu konudaki girişimlerinin sonuçsuz kaldığını anlatan Yalçındağ, şunları kaydetti 
     ''Bu yöndeki yasal girişlerimizi kurban bayramının sonrasında tekrarlayacağız. 14 Şubat'ta yapılacak Yönetim Kurulu toplantısında hazır kıyma satışının yasaklanmasına dair görüşbirliğine varıp, daha sonra hep birlikte Ankara'da bakanlığa gideceğiz. 
     Hazır kıyma satışına olanak tanıyan ilgili gıda maddeleri yönetmeliğinin kaldırılmasını talep edeceğiz. Çünkü hazır kıymaya, insanların görmek bile istemeyeceği şeyler katılabiliyor. İlgili yönetmelik kaldırılana kadar en azından hazır kıymanın İl Tarım ve İl Sağlık Müdürlükleri tarafından çok sıkı denetlenmesi gerekiyor.'' 
     
     ''VETERİNER KONTROLLÜ SATIŞ NOKTALARINI TERCİH EDİN'' 
     Türkiye Süt, Et, Gıda Sanayicileri ve Üreticileri Birliği SETBİR Yönetim Kurulu Başkanı Olgun Ergüz de, tüketicilerin et alırken, veteriner kontrollü satış noktalarını ve güvendikleri, denenmiş satış yerlerini tercih etmeleri gerektiğini söyledi. 
     Ergüz, hazır kıyma üretimi satışı ile ilgili olarak 10 Şubat 2000 tarihli 2000 5 sayılı tebliğ ile gıda kodeksinde taze et, hazırlanmış et, hazırlanmış et karışımları bölümünde gerekli tanımların yapıldığını ve kontrolü hakkında açıklamalarda bulunulduğunu belirtti. 
     Ergüz, buna göre hazır kıyma satışının veteriner hekim bulunduran yerlerde yapılabildiğini kaydederek, kodekste tanımlanmış bir ürünün tamamen kaldırılamayacağını kaydetti. 
     Kuşbaşı etin tüketici tarafından karşıdan ayırt edilmesinin çok kolay olmadığını belirten Ergüz, tüketicinin dikkat etmesi gereken hususları şöyle sıraladı 
     ''Veteriner kontrollü satış noktaları, güvenilen, denenmiş satış yerleri tercih edilmeli. 
     Resmi ve özel kombinaların istihdam ettikleri veterinerlerin düzenledikleri sevk raporu, müşterinin göreceği bir yere konulmalı. 
     Eti en kolay kemik üzerindeyken ayırt etmek mümkündür. Bu nedenle eti kemikli görmeye çalışmalı. 
     Üretim izinleri alınmış markalı ürünler tercih edilmeli. 
     Hayvansal ürünlerde güven ve kalite ön planda tutulmalı, cüzi fiyat farklarına itibar edilmemeli.'' 
     
     RAPOR ALINMAMIŞ ETLER HALK SAĞLINI TEHDİT EDİYOR 
     Olgun Ergüz, Türkiye'de sığır ve koyun etlerinin kontrolü üreticinin elinden çıktığından itibaren Tarım ve Köyişleri Bakanlığı'nın denetiminde olduğunu belirterek, sığır ve küçükbaş hayvanların köyden veya ilçeden çıkışında menşe şahadetnamesi düzenlendiğini kaydetti. 
     İlçeden, il ve diğer ilçelere sevki için bu şahadetnamelerin hayvan sevk raporuna dönüştürüldüğüne işaret eden Ergüz, bunu vermek için de hayvanlarda kulak küpelerinin takılı ve aşılarının yapılmış olması gerektiğini dile getirdi. 
     Ergüz, ''Canlı hayvanların nakledilmesi için de kulak küpesinin yanı sıra kimlik kartlarının, sağlık raporuyla birlikte olması gerekir'' dedi. 
     Hayvan ve hayvansal maddeler için 1., 2. ve 3. sınıf mezbahalar ve kombinalar bulunduğunu, 1. sınıf mezbaha ve kombinaların tüm illere, 2. sınıf mezbahaların sadece bulunduğu ilçe sınırlarında sevk yaptığını belirten Ergüz, et ve et ürünlerinde Tarım ve Köyişleri Bakanlığı'nın hayvan maddelerinin sevkine mahsus yurtiçi veteriner sağlık raporu olması gerektiğini vurguladı. 
     Olgun Ergüz, ''Bunun dışında rapor alınmamış kayıt dışı dediğimiz canlı ya da kesik etlerin tamamı halk sağlığını tehdit edici özelliktedir'' dedi. 
     İstanbul Büyükşehir Belediyesi Mezbahalar Müdürü Hasan Gençdal da, il sınırları içinde bulunan 7 adet entegre kesimhane ile kasap, market ve süpermarketlere giren etlerin rutin denetimini gerçekleştirdiklerini söyledi. 
     Gençdal, konuyla ilgili yetki 1995 yılına kadar tamamen belediyede iken 560 sayılı kanun hükmünde kararnameyle bu yetkilerin Tarım ve İl Sağlık Müdürlüklerine devredilmesiyle bir başıboşluk ortaya çıktığını savundu. 
     
</TEXT>
</DOC>
