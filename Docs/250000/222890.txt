<DOC>
<DOCNO> 222890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sontur29.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da saldırı... Mahkemeye sevkedilen 5 kişiden 3'ü tutuklandı 
</HEADLINE>
<TEXT>

     Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yapılan bombalı saldırıya ilişkin gözaltına alınan ve tutuklanmaları istemiyle mahkemeye sevk edilen 5 kişiden 3'ü tutuklandı. 
     İstanbul DGM Cumhuriyet Savcıları tarafından ifadeleri alındıktan sonra tutuklanmaları istemiyle nöbetçi mahkemeye gönderilen 5 kişi, İstanbul 6 No'lu DGM Yedek Hakimliği'nce tekrar sorgulandı. 
     Bu kişilerden Mehmet Şifa Yeşil, ''yasadışı örgüte üye olmak'', İrfan Güneş ile Halim Taş da ''yasadışı örgüte yardım ve yataklık etmek'' suçlarından tutuklanırken, Sinan ve Halis Güneş adlı kardeşler ise serbest kaldı. 
     Öte yandan, tutuklananlardan bazılarının, 15 ve 20 Kasım 2003'te İstanbul'da meydana gelen patlamalar sonrasında gözaltına alınan kişilerle ve bu saldırılardaki ''canlı bomba''larla ilişkileri bulunduğu, ayrıca Kartal'daki bombalı saldırı olayını gerçekleştiren 2 intihar eylemcisini tanıdıkları ileri sürüldü. 
     
</TEXT>
</DOC>
