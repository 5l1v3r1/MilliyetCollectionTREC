<DOC>
<DOCNO> 206976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun03.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bill Clinton'ın anıları bu yıl yayınlanacak... 
</HEADLINE>
<TEXT>

     Eski ABD Başkanı Bill Clinton'ın Beyaz Saray anılarını yazdığı kitabın, yıl ortasında yayınlanacağı bildirildi. 
     Kaynaklar, Alfred A.Knopf tarafından yayınlanacak kitabın, yıl ortasında piyasaya çıkacağını söylediler. 
     Bu arada, eski Başkan Clinton'ın kitabının Çinceye çevrilmesi konusu şimdiden sorun haline geldi. 
     Olay, Bill Clinton'ın eşi New York Senatörü Hillary Clinton'ın kitabının bazı bölümlerinin Çinceye çevirisinde değişikliğe uğramasından kaynaklanıyor. 
     
     YAŞAYAN TARİH TARTIŞMASI 

     Kaynaklar, Hillary Clinton tarafından kaleme alınan ''Yaşayan Tarih'' adlı kitabın Çince tercümesini yapan Çin'de hükümet yanlısı Yilin Press yayınevinin kitabın bazı bölümlerini çıkardığının ya da kendine göre yeniden yazdığının anlaşıldığını ifade ettiler. 
     Bu bölümler arasında, 1989'daki Tiananmen olaylarıyla Çinli insan hakları savunucusu Harry Wu hakkındaki kısımlar bulunuyor. 
     Kitabının değiştirilmesi, Hillary Clinton'ın büyük tepkisine yol açmıştı. 
     
     YA HEP, YA HİÇ 

     Eski Başkan Clinton'ın kitabının yayın hakkını elinde bulunduran Alfred Knopf ile avukat Robert Barnett, eski başkanın kitabının Çinceye ya olduğu gibi tercüme edileceğini ya da hiç tercüme edilmeyeceğini söylediler. 
     Barnett, ''Clinton'ın kitabında Çin ile ilgili bir bölüm görmediğini, dolayısıyla kitapta Çinli yöneticilerin tepkisine neden olacak bir şey bulunup bulunmadığı konusunda yorum yapamayacağını'' kaydetti. 
     
     HILLARY CLINTON, GANDİ ŞAKASI NEDENİYLE ÖZÜR DİLEDİ 

     Öte yandan, New York Senatörü Hillary Clinton, ABD'de benzin istasyonlarını daha çok Hintlilerin işletmesine dayanarak yaptığı ''Gandi de St. Louis'te bir benzin istasyonu işletmişti'' şakası ağır kaçınca, özür diledi ve sözlerini geri aldı. 
     St. Louis'te, Demokrat Parti kampanyası için para toplamak amacıyla düzenlenen bir toplantıda bu şakayı yapan Clinton, daha sonra, ''Çok başarısız bir espri denemesi oldu'' diyerek, durumu düzeltmeye çalıştı. 
     Senatör adayı Nancy Farmer'ın seçim kampanyası için düzenlenen 200 kişilik toplantıda Hillary Clinton, bu şakasının ardından ''Mahatma Gandi 20. yüzyılın büyük bir lideriydi'' dedi ve Gandi'nin, ''Önce sizi görmezden gelirler, sonra size gülerler, sonra sizinle savaşırlar ve sonra siz kazanırsınız'' sözlerini kullandı. 
     ABD'de, kendilerini Gandi'nin öğretisine adayan Gandi Enstitüsü, Hillary Clinton'ın sözlerinin duyarsız olduğunu ve Hintlileri belli bir sınıfa koyduğunu savundu. 
     Hillary Clinton, açıklamasında, kimseyi belli bir sınıfa koyma amacı taşımak istemediğini belirterek, Gandi'nin hayatı ve yaptığı işlere hayranlık duyduğunu kaydetti. 
     Clinton, ''Başarısız bir espri girişiminin, yanlış anlamalara yol açmasından üzüntü duydum'' dedi. 
     
</TEXT>
</DOC>
