<DOC>
<DOCNO> 221197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun17.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times ''Kerkük'te büyük bir çatışma başlayabilir'' 
</HEADLINE>
<TEXT>

     İngiltere'de yayımlanan The Times gazetesi, Irak'ın petrol zengini Kerkük kentinde büyük bir çatışmanın başlayabileceğini öne sürdü. 
     Arap, Kürt ve Türkmenlerin kentin kontrolünü ele geçirmeye çalıştıklarını kaydeden gazete, Türkmenlerin ev ve işyerlerine yönelik Kürtlerden gelen saldırılarla ilgili olarak artık polise başvurma gereği duymadıklarını, bunun yerine kente yerleştirilen binlerce Şii militandan yardım ve koruma beklediklerini öne sürdü. 
     The Times, ''Binlerce Şii militanın bölgeye akması, Türkmen, Kürt ve Arap gruplar arasında her an büyük bir çatışmanın başlaması korkusu yaratıyor'' diye yazdı. 
     Dükkanı Kürtler tarafından yağmalanan bir Kerküklünün, içinde bulundukları durumu, ''Bir dinamit fıçısının üzerinde oturuyor gibiyiz'' sözleriyle özetlediğini kaydeden gazete, kentte nüfus sayımı yapılmasının öngörüldüğünü, ancak bunun zaman alacağını, bu yapılıncaya kadar gerginliğin artmaya devam edeceğini belirtti. 

     
</TEXT>
</DOC>
