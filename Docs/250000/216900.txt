<DOC>
<DOCNO> 216900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/yazar/guclu.html </URL>
<DATE> 2004/02/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Gençler bu kez sandığa gitmek zorunda 
</HEADLINE>
<TEXT>

   
   Seçmen yaşının 18'e indirilmesi için az çaba harcanmadı. Ama 3 Kasım seçiminde gençlerin çok azı oy kullandı. Şimdi önümüzde yine çok önemli bir seçim var. Bakalım bu kez sandığa ilgileri ne oranda olacak .. 
   Israrla dile getirdikleri sorunlarından birisi de adam yerine konulmamaları. Yönetimde yeterince söz hakkı verilmemesine çok kızıyorlar. Oysa bu hak, sınırlı da olsa kendilerine sunulduğunda kullanma yerine vurdumduymazlığı tercih ediyorlar. Benim söylememle ne olacak ki, benim bir oyum mu ülkede her şeyi düzeltecek yanlışının içine düşüyorlar... 
   Yerel yönetimlerle ilgili vaatleri gözden geçiriyorum. Eğitim ve gençlik yine unutulmuş. Gençler bu şekilde susmaya devam ederlerse unutulmaya devam edilecekler... 
   Aslında yerel yönetimlerin eğitim ve gençler adına yapacakları pek çok iş var. Yeter ki istesinler. İçlerinde yapanlar da oldu. Erdoğan'a başbakanlık yolunu açan icraatlarından birisi de yüz binlerce öğrenciye verdiği karşılıksız burs değil miydi .. 
   İzmir'de Ahmet Piriştina'nın başkanlığını ikinci kez kazanmasına kesin gözü ile bakılıyor. Eğitime ve öğrencilere yönelik öylesine büyük yatırımlar yaptı ki, kazanması için başlı başına bu bile yeter diyorlar... 
   Başkan adayları ya da parti yöneticileri ile görüştüğünüzde eğitim yerel yönetimlerin görevi değil deyip işin içinden çıkıyorlar. Oysa en büyük hizmet insana hizmet ama bunun bile farkında değiller. 
   Öğrenciye burs veriyor diye Erdoğan'ı mahkemeye verenler sandığa gömüldü. O başbakan oldu. Bu gerçeğin h l görülüyor olmamasını ise anlamamak mümkün değil. İşin garibi AKP de iktidara oturduktan sonra eğitimi ve gençleri unuttu... 
   
   Neler yapılabilir 
   Fırsat bu fırsat deyip başkan adaylarını insana hizmete yöneltmek gerekir. Üç, beş ayda yapıp bozdukları kaldırımlara ya da asfaltlayıp yeniden kazdıkları sokaklara harcadıkları paranın onda birini, en değerli varlığımız dediğimiz çocuklarımıza ve gençlerimize harcamaları için onlardan söz almalıyız. 
   Almalıyız ki verdikleri sözü yerine getirmediklerinde kendilerinden hesap soralım. 
   Yerel yönetimler deyip geçmeyin. Eskisi gibi çalışanlarına maaş veremeyen kasaları tamtakır dönemi çoktan geride bıraktılar. Çoğu parayla oynuyor. Yaptıkları yatırımların çeşitliliğene bakıp bunu kolayca anlayabilirsiniz. 
   Peki neler yapabilir İşte bazı öneriler 
   En iyi öğretim kurumlarının kendi belde, ilçe ve kentlerinde olması için bir hizmet yarışının içine girebilirler. 
   Üniversiteli gençliğin en büyük iki sorunu olan barınma ve yemek konusuna çözüm getirebilirler. Yurt yapmak ve akşamları ucuz yemek vermek onlar için hiç sorun olmamalı. 
   Kendi bölgelerindeki öğrencilere burs, öğretmenlere lojman tahsisi ya da kira yardımı yapabilirler. Bu en iyi öğrenci ve öğretmenlerin o bölgeye gelmesi için motivasyon yaratacaktır. 
   Çağdaş teknoloji ile donatılmış bilgi erişim merkezleri yani çağdaş kütüphaneler açabilirler. 
   Sanatın, sporun, sosyal etkinliklerin her türlüsünün yapılabileceği ve organize edileceği kültür merkezleri düşünebilirler. 
   Gençliğin ve ailelerin en büyük sorunu olan işsizlik konusunda, istihdam yaratıcı projeler geliştiremeseler bile yol gösterici olabilirler. 
   Özetin özeti Gençler öylesine büyük bir kitle ki takdirlerini kazanan, sadece onların ve anne babalarının oylarını almakla kalmaz, ülkenin geleceğinde de ciddi anlamda söz sahibi olur. Unutanlar da gider .. 
   
      
   
   
</TEXT>
</DOC>
