<DOC>
<DOCNO> 214315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo23.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir'den Lucescu'ya sert yanıt Şaibe gelir 
</HEADLINE>
<TEXT>

     Fenerbahçe İkinci Başkanı Nihat Özdemir, Beşiktaş Teknik Direktörü Mircea Lucescu'nun açıklamalarını eleştirerek, ''Son iki yıldır Lucescu'nun çalıştırdığı takımlar şampiyon olmuştur. Biri Galatasaray, biri Beşiktaş. Eğer bu açıklamalarına devam ederse kendisinin kazanmış olduğu şampiyonluklara şaibe gelir ve bu çok tehlikeli bir yoldur'' dedi. 
     Özdemir, Lucescu'nun liglerin 3 yıldır şaibe altında olduğu, lige meclisin el atması gerektiği şeklindeki açıklamalarını, Ariel Ortega konusunu, şampiyonluk ve Türkiye kupasını değerlendirdi. 
     Lucescu'nun açıklamalarını eleştiren Özdemir, şunları söyledi 
     ''Yurduma, ülkeme dönerim sözlerini sinir anında söylediğini belirterek böyle bir şeyinin olmadığını ifade etti. Türk halkından özür diledi. O sayfayı kapatıyorum. Şaibe konusuna gelince unutmasın ki son iki sezondur Lucescu'nun çalıştırdığı takımlar şampiyon olmuştur. Biri Galatasaray, biri Beşiktaş. Eğer bu açıklamalarına devam ederse kendisinin kazanmış olduğu şampiyonluklara şaibe lekesi gelir ve bu çok tehlikeli bir yoldur. Bu yoldan kendisinin vazgeçmesini, kendisinin hakemlerle uğraşacağına kendi takımı, kendi işiyle uğraşmasını istiyorum. İlk devrede de aynı hakemler bu takımların maçlarını yönettiler.'' Fenerbahçe olarak ne Beşiktaş'ın oynadığı maçlar, ne Beşiktaş takımı, ne Beşiktaş'ın maddi durumuyla hiç ilgilenmediklerini, kendilerinin iki tane önemli uğraş alanı bulunduğunu bildiren Özdemir, şöyle devam etti 
     ''Birincisi Fenerbahçe'nin mali yapısını çok güçlendirmeye çalışıyoruz. Önemli yatırımlar yapıyoruz. Stadın dörtte üçü bitti. Fenerbahçe için büyük gelir kapısı. Futbolcuların altyapı ihtiyacı için Samandıra'yı yaptık. Dereağzı'nı bitirdik. Sosyal tesisler yaptık. Fenerbahçe'ye büyük gelir getirecek. Fenerbahçe televizyonunu hizmete açtık, şu anda test yayınları yapıyor. Çok başarılı, bu Fenerbahçe için önemli bir gelir kaynağı olacak. Taraftarımıza kısa zamanda doğru haberi ulaştıracağız. Yanlış haberler gitmesini önleyeceğiz. 
     İkincisi futbol takımımızın hem ligde hem de Türkiye kupasında şampiyon olması için elimizden gelen mücadeleyi yapıyoruz. Bizim ne Beşiktaş, ne Galatasaray, ne Trabzonspor, ne de diğer takımlarla herhangi uğraşımız yok. Biz kendi yolumuzda, hedefimizde yürümeye bakıyoruz.'' 
     
     CELAL DOĞAN'IN AÇIKLAMALARI 
     Özdemir, Gaziantepspor Başkanı Celal Doğan'ın, böyle giderse 3-4 sene içinde Fenerbahçe dışında hiçbir takımın mali olarak ayakta kalamayacağı yönündeki açıklamalarının hatırlatılması üzerine, şunları kaydetti 
     ''Biz Fenerbahçe'nin mali yapısını çok kuvvetlendirmeye çalışıyoruz. Halka arz, Fenerbahçe stadı, televizyonu, sosyal tesisleri, Kenan Evren Lisesi yerine yapacağımız önemli rant tesislerini de düşünürseniz Fenerbahçe, 2007 yılında 70 milyon dolar bütçesi olan bir kulüp, 2010'dan sonra da 100 milyon dolarlar konuşulacak bir kulüp haline gelecek. Tabii bu UEFA kriterlerinde çok önemli bir konu. 'Eğer Fenerbahçe, maddi durumunu bu şekilde düzeltip, yürümeye ve büyümeye devam ederse, Türkiye'de bunun karşısında hiçbir kulüp kalamaz dedi' Celal Doğan. Doğrudur. Eğer Fenerbahçe'nin gelir getiren bu kaynaklarını doğru dürüst kullanıp kanalize edersek çok önemli gelir kaynakları olur. Halka arz yapıyoruz. Yüzde 15'ini halka açıyoruz. İlerde bunu daha artırabiliriz. Halka arz önemli. Bu yolla şirketler artık müesseseleşir. Yani bizlerin kontrolünden ziyade, müessese haline gelir takım. Sermaye Piyasası Kurulu SPK denetimine girer. Gelirleri ve giderleri hepsi kontrol altında olur. Bu Fenerbahçe'nin sağlıklı mali yapısının büyümesine yardım eder. Celal Doğan haklıdır, ama yalnız kalmayız.'' 3 puanlı bir lig sisteminde 8 puanlık farkın önemli bir fark olmadığını söylediklerini, ilk yarı sonunda hatta bir maç eksiğiyle 11 puan geride olduklarını bildiren Özdemir, bu farkın 3 haftada 3 puana düştüğünü söyledi. 
     
     LİGE HEYECAN GELDİ 
     Farkın 3 puana inmesinin lige ayrı bir heyecan getirdiğini vurgulayan Özdemir, şöyle devam etti 
     ''Bundan sonra az puan kaybeden takım bence ipi göğüsler. Ligin Fenerbahçe-Beşiktaş arasında geçeceği gözüküyor. Fenerbahçe olarak hem ligde mücadelemizi sürdürdüğümüz gibi Türkiye Kupası'nda da çeyrek finalistiz. Çarşamba günü Rize'de Çaykur Rize ile oynayacağız. Kader herhalde bir daha bizi Rize ile karşı karşıya getirdi. Maçın dostluk içinde centilmenlikle geçmesini diliyorum. Ve iyi oynayan hak eden takımın bir üste çıkmasını istiyorum. Onun da Fenerbahçe olmasını istiyorum. Çünkü bizim hedefimiz bu sene hem ligde hem kupada şampiyon olmaktır. Taraftarımız buna çok susadı. Takımda, evet oyun sisteminde bazı problemler olduğu söyleniyor. Ama şunu unutmasınlar ki, biz yepyeni, genç bir takım kurduk. Sene başından bu yana her geçen gün bu takım oturmakta, tecrübelenmekte. Biz bu hafta Diyarbakır ile oynayacağız. Ondan sonra önemli 3 maçımız var. Gaziantep'e gidiyoruz. Sahamızda Galatasaray ile karşılaşacağız. Ondan sonra Ankara'ya Gençlerbirliği'ne gidiyoruz. Bu önümüzdeki 4 maç bizim için çok önemli. Bunları kazanırsak veya az puan kaybıyla bu maçları bitirirsek Fenerbahçe'nin şampiyonlukta büyük şansı olur diye düşünüyorum.'' 
     
     ORTEGA SAMİMİ DAVRANMADI 
     Arial Ortega konusunda Türk spor dünyası için FİFA'da yüksek mahkemede kazandıkları davanın çok önemli olduğunu bildiren Özdemir, ''Her zaman futbolcu haklı çıkardı. İlk defa bir spor kulübü haklı çıkmıştır'' dedi. 
     Kendilerinin Ortega'yı kazanmak istediklerini, ama Ortega'nın kafa yapısını bir türlü düzeltmediğini, samimi davranmadığını iddia eden Özdemir, ''Belki kendisi samimi davransa bile onun işlerini takip eden menajerleri, avukatları hiçbir zaman samimi olmadılar. Fenerbahçe'ye gelmek istedi ama gelirken onun şartlarıyla değil artık, bizim şartlarımızla gelmesi lazımdı. Fenerbahçe'nin maddi menfaatlerini düşünmemiz gerekiyordu. Onun için çok dikkatli davrandık ve bir daha oyuna gelmek istemedik. Eğer biz Ortega'nın şartlarını kabul etseydik bu bir oyundu. Belli bir zaman sonra yine küsüp gidecekti. Bu sefer de Fenerbahçe'nin yüksek mahkemede kazanmış olduğu 11 milyon dolardan vazgeçmiş olacaktık'' diye konuştu. 
     
</TEXT>
</DOC>
