<DOC>
<DOCNO> 218285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko33.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Madenlerden elde edilen geliri dörde katlamayı düşünüyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, madenlerden elde edilen geliri 10 yıl içinde dörde katlamayı düşündüklerini bildirdi. 
     Bakan Güler, Başbakan Erdoğan'ın da katıldığı, Eti Maden İşletmeleri Genel Müdürlüğü'nün Kütahya'nın Emet ilçesindeki yeni Borik Asit tesisinin açılışında yaptığı konuşmada, enerjide dışa bağımlılık yerine yerli kaynaklara yöneldiklerini söyledi. 
     Madenciliğe büyük önem verdiklerini ve çalışmaları bu yönde başlattıklarını kaydeden Güler, şu anda GSMH'nin yüzde 1.1'i civarında olan madenlerden elde edilen gelirleri, 10 yıl içinde dörde katlamayı düşündüklerini yineledi. 
     Bu nedenle altyapıyı oluşturduklarını, maden yasasını da çıkartmak üzere olduklarını belirten Güler, ''bu yasa çıktığı zaman, özellikle Kütahya'nın madenleri işlev kazanacak, Kütahya'nın da yüzü gülecek'' dedi. 
     Bor konusunda yoğun çalışmalar yaptıklarını anlatan Güler, Bor'u ham madde veya yarı işlenmiş olarak değil, uç ürün halinde yurt dışına pazarlamayı amaçladıklarını bildirdi. 
     Bunun için de Ulusal Bor Araştırma Enstitüsü'nün kurulduğunu hatırlatan Bakan Güler, bu enstitüde elde edilecek verilerin bu tesisle hayat bulacağını söyledi. 
     Eti Maden İşletmeleri Genel Müdürlüğü ile bor konusunda bir fizibilite çalışması yaptıklarını ve katma değeri yüksek 9 ayrı ürün bulduklarını belirten Güler, bunun 6 tanesini özel sektöre yaptıracaklarını, üçünün de Eti Maden İşletmeleri tarafından yapılacağını söyledi. 
     Bigadiç'te de ikinci bor üretim tesisini kısa bir zaman içerisinde kuracaklarını kaydeden Güler, 8 milyon dolarlık bu tesisle 38 milyon dolarlık kazanç sağlanmasının düşünüldüğünü bildirdi. 
     
     UCUZ ENERJİ ÇALIŞMALARI 
     Bu arada enerji konusunda kaynak çeşitliliğini sağladıklarını, yatırımların devam ettiğini belirten Güler, ''hem sanayinin hem de ihracatçının ucuz enerji kullanmasında önemli adımlar atmak üzereyiz'' diye konuştu. 
     
     ETİ MADEN İŞLETMELERİ GENEL MÜDÜRÜ ŞİRİN 
     Eti Maden İşletmeleri Genel Müdürü Yunus Şirin de yaptığı konuşmada, bor madeninin önemini anlattı ve bölgede 1 milyar ton ilave bor rezervi bulunduğunu hatırlattı. 
     Bulunan yeni rezervle, toplam bor rezervinin 3 milyar tona ulaştığını kaydeden Şirin, bu miktarın dünya bor rezervinin yüzde 72'sinin Türkiye'de bulunduğu anlamına geldiğini belirtti. 
     Açılışı yapılan Borik Asit Tesisi hakkında da bilgi veren Şirin, tesisin işlenmiş bor üretiminde yüzde 110'luk bir artış sağlayacağını söyledi. 
     Tesisin, bor sanayiinin kurulması açısından da önem taşıdığını vurgulayan Şirin, şöyle devam etti 
     ''Pazarlamada aktif ve daha agresif bir anlayışla hareket ederek, dünya pazarından daha fazla pay almak amacımız. 2003 yılı ihracatı, bir önceki yıla göre yüzde 11 artarak 213 milyon dolar olarak gerçekleşti. Bu yılki ihracat programımız ise 254 milyon dolar olup, yüzde 90'ı sözleşmeye bağlanmıştır.'' Genel Müdür Şirin, Eti Maden İşletmeleri olarak 2005 yılına kadar, 3 adet daha borik asit tesisi açmayı planladıklarını sözlerine ekledi. 
     
</TEXT>
</DOC>
