<DOC>
<DOCNO> 245228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun08.html </URL>
<DATE> 2004/06/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İşte bu olay olur İşkenceci kadın asker Rumsfeld ve Cheney'i istiyor 
</HEADLINE>
<TEXT>

     Irak'taki Ebu Garib cezaevinde Amerikalı askerlerin Iraklı tutuklulara işkence yaptığını ortaya çıkaran fotoğraflarda en çok tepkiyi çekenlerden biri olan Amerikalı kadın asker, mahkemede Başkan Yardımcısı Dick Cheney ve Savunma Bakanı Donald Rumsfeld'in kendisi lehine tanıklık yapmasını istiyor. 
     Asker Lynndie England'a karşı açılan davanın ön duruşması 22 Haziran'da Kuzey Carolina eyaletinde yapılacak. 
     England'ın avukatı Rose Mary Zapor, düzenlediği basın toplantısında, Cheney ve Rumsfeld'in, savunmanın tanık olarak çağırmak istediği yaklaşık 130 kişilik listede yer aldığını söyledi. 
     Avukat Zapor, er England'ın ''sadece emirleri yerine getirdiği'' şeklindeki savunmasının, Rumsfeld ve Cheney'nin tanıklıklarıyla desteklenebileceğini belirtti. England'ın avukatı, Başkan Yardımcısı Cheney'in de eski ABD Başkanı George Bush baba Bush dönemindeki savunma bakanlığı görevi nedeniyle ''istihbarat taktiklerini'' bilebileceğini söyledi. 
     Zapor ile er England'ın diğer avukatları, yasalara göre, tanıkları ifade vermeye zorlayacak güçleri olmadığını da itiraf ettiler. 
     Kadın asker England, Irak'ın başkenti Bağdat yakınlarındaki Ebu Garib cezaevinde çekilen, yapılan işkenceleri ortaya çıkaran fotoğraflardan en az ikisinde görülmüştü. England, fotoğraflardan birinde, yüzükoyun yatan çıplak bir Iraklının boynuna geçirdiği tasmayı çekerken görülüyordu. 
     Amerikalı askerlerden 6'sı hakkında daha Ebu Garib'te tutuklulara kötü muamele suçuyla dava açıldı. Askerlerden biri geçen ay suçunu kabul etmiş ve bir yıl hapis cezasına çarptırılmıştı. 

     
</TEXT>
</DOC>
