<DOC>
<DOCNO> 202758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko36.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan "Reform niteliğinde bir kanun çıkarıldı" 
</HEADLINE>
<TEXT>

     Maliye Bakanı Kemal Unakıtan, enflasyon muhasebesine geçişin ''reform'' niteliğinde olduğunu belirterek, ''Enflasyon muhasebesine geçişin bir bedeli var. AK Parti Hükümeti, bugüne kadar hiçbir Hükümet'in göze alamadığı bedeli göze aldı'' dedi. 
     TBMM Genel Kurulu'nda, enflasyon muhasebesine ilişkin tasarının yasalaşmasının ardından teşekkür konuşması yapan Unakıtan, çok önemli bir düzenlemenin yapıldığını kaydetti. Enflasyon muhasebesine geçmenin yıllardan beri hayal edildiğini, ancak hiçbir hükümetin bunu göze alıp yapamadığını anlatan Unakıtan, ''Bugüne kadar birçok kanunu Meclis'e getirdik. Hiçbiri için reform kelimesini kullanmamaya özen gösterdim. Ama enflasyon muhasebesi, reform niteliğinde bir yasadır'' dedi. 
     Yasaya destek veren iktidar ve muhalefet milletvekillerine teşekkür eden Unakıtan, 30-35 yıldan beri iş başına gelen her hükümetten enflasyon muhasebesine geçilmesinin istendiğini, ancak buna cesaret edilemediğini belirtti. 
     ''Enflasyon muhasebesine geçişin bir bedeli var'' diyen Unakıtan, bugüne kadar hiçbir hükümetin bu bedeli göze alamadığın, ancak AK Parti Hükümeti'nin bu bedeli göze aldığını kaydetti. Düzenlemenin uygulamaya konulmasıyla bazı kayıpların olacağına dikkati çekerek, düzenlemenin adaletsizliği önleyeceğini, yabancı sermayeyi teşvik edeceğini, kayıtdışını engelleyeceğini belirten Unakıtan, ''Türkiye'deki iş alemi kadar Türkiye'yi izleyen iş alemi de bu yasayı bekliyordu'' diye konuştu. 
     
</TEXT>
</DOC>
