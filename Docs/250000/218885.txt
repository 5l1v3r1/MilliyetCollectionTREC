<DOC>
<DOCNO> 218885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/yazar/altan.html </URL>
<DATE> 2004/03/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yaşam geometrisi ve "kader" 
</HEADLINE>
<TEXT>

   
   Ben desem ki - İnsan yaşamı, matematikle ölçülüp biçilemeyen bir olgudur. 
   Yeryüzünde yaşayan beş milyar kişiden, dört milyar dokuz yüz doksan dokuz milyonu herhalde canı gönülden hemen başını sallar 
   - Evet, doğru. 
   Matematikle ölçülüp biçilemeyen bir olguyu, kendi irademizle yönlendirip biçimlendirme olanağından da yoksun kalacağımıza göre, demek ki yaşam serüveninde en büyük rolü "alın yazımız" oynamaktadır. 
   Buna da yine büyük bir çoğunluk 
   - Evet öyle, diyecektir. 
   Ve böylece yaşam çizelgemizdeki sorumluluklarla başarı ve başarısızlıkların tümü, "kader"imizin sırtına yüklenmiş olacaktır. 
   
   Bu yaklaşım acaba gerçeği ne kadar yansıtmakta Yaşamımızı yöneten tek güç, sadece "alın yazımız" mı 
   Eğer öyleyse gerek ekonomi, gerek toplumbilim, gerek ruhbilim, gerek biyoloji, gerek fizyoloji vs. boşuna uğraşmaktadırlar toplumlarla bireylerin yapı, tavır, davranış ve eylemleriyle... 
   Büyük dünya şampiyonlarının kırdıkları rekorlar, sadece bir "alın yazısı" işidir. 
   Wellington "alın yazısı"ndan ötürü Wellington olmuş Van Gogh "alın yazısı"ndan ötürü sürünmekten usanıp canına kıymış iki oğlunu da bir otobüs kazasında yitiren Hatice Hanım, "alın yazısı"ndan ötürü kapı kapı dolaşıp dilenmek zorunda kalmıştır... 
   Genel eğilim, başarıların tümünü bir çırpıda alın yazısına bağlamasa bile, yaşamın acılı sayfalarında "kader"in kara ve kalın gölgesini, ayrıntılı bir incelemeye gerek duymadan, kabul etmek çaresizliğine düşer... 
   Oysa asıl sorun, acılı sayfaları yaratan kaderin, hangi nedenlerden oluştuğunu bir kez daha gözden geçirmek ve tekrarını önleyecek yolları araştırmaktır. 
   
   Elimde olanak bulunsa, ilkokulun son sınıflarından başlayarak, öğretimin her kademesinde mutlaka okutulacak, kişilerin yaşam geometrisiyle ilgili bir "biyografiler" dersi koyardım. O ders, bütün öteki derslerin insan yaşamlarının çizilmesinde, doğrudan doğruya, yahut dolaylı olarak nasıl bir katkıyı işlediğini, somut bir biçimde kanıtlardı... 
   
   Örneğin kendi mesleğimizin en yakın geçmişinden Nusret Sefa Coşkun'un yaşamını ele alalım... 
   Nusret Sefa, tiyatro eleştirilerinden romana, köşe yazarlığından röportaja, siyasal polemiklerden başyazarlığa, milletvekilliğinden gazete sahipliğine kadar, Babıali dünyasının çeşitli pencerelerinden kendisini göstermeye çalışmış bir kalem adamıydı... Çalışkandı, vefalıydı, çiğ ve hoyrat değildi... 
   Kendi yaşıttaşlarından bazıları çok büyük olanaklara kavuştuğu bir sırada o, ceketsiz kalacak kadar koyu bir yoksulluğun içine tepetaklak düşerek bitirdi yaşamını... 
   Bu acaba sadece bir "alın yazısı"mıydı Yoksa yaşam geometrisinde bir hesap hatası mı olmuştu Hesap hatası olmuşsa nerede, neden olmuştu 
   Genç kuşaklardan özellikle gazetecilik eğitimi görenlere, anlatılması gerekli bir yaşam şeması değil midir Nusret Sefa'nın biyografisi 
   
   Arif Oruç'tan Nizamettin Nazif'e, Naci Sadullah'tan Selami İzzet'e kadar, değişik gazeteci yaşamlarının objektif bir analizi onların "kader"lerinde sadece kalem yeteneklerinin değil, daha başka faktörlerin de çok önemli roller oynadığını, ilginç bir biçimde ortaya çıkaracaktır... 
   Ve sonunda bireysel yaşamların geometrisinden, son iki yüz yıllık politik değişimlerle yazı ve basın uğraşları arasındaki ilişkilerin çok daha geniş kapsamlı ayrı bir geometrisi su üstüne vurmaya başlayacaktır... 
   Çocukluktan kalan koşullanmalar, toplumsal hipnozlar, yetişme biçimlerinin iz düşümleri, alışkanlıkları sürdürme, yahut kendini kanıtlama çabaları toplumsal dönemeçleri değerlendirmede, farkına varılmayan birtakım uyumlar, yahut uyumsuzluklar yaratmakta... 
   Özellikle okuyucu kitlelerinin kalem gücüyle bütünleşemediği, yahut kalem gücünün boğuntuya gittiği dönemlerde yazı kadrolarında birbiriyle yüz seksen derece zıt, alabildiğine sürprizli "kader"ler yaşanmıştır. Ve bu dengesizlik, okuyucu kitlelerinin genişlemesiyle, çok yavaştan da olsa, yeni yeni, eski çarpıklığından kurtulma çabaları içine girmiştir... 
   
   Ünlü veya ünsüz herhangi bir kişinin yaşamının incelenmesi, "alın yazısı"nın hangi bireysel, yahut toplumsal körlüklerden geldiğini, beş aşağı beş yukarı saptar... 
   Hayriye Hanım'ın kapı kapı dolaşıp dilenmesine, iki oğlunu otobüs kazasında yitirmesi neden olmuştur ama acaba o otobüs kazasına hangi vurdumduymazlık neden olmuştur Körlük o vurdumduymazlıktadır. 
   Nasıl ki aynı körlük, Van Gogh'un da sürünmesine neden olmuştur. 
   İnsanlık tüm körlüklerden kurtulsa, "kader"in kişi yaşamındaki payı, şimdikinden çok daha aza inerdi... Ortalama yaşam süresinin yüz yılda iki katına çıkması da bunu kanıtlamaktadır zaten. 
   
   Not 21 yıl önce yazılmış bir yazı... "Güneş"ten... 
   
      
   
   
</TEXT>
</DOC>
