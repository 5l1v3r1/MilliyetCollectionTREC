<DOC>
<DOCNO> 232507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun15.html </URL>
<DATE> 2004/04/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
KKTC'de 1 Mayıs'tan itibaren yepyeni bir ekonomik düzen 
</HEADLINE>
<TEXT>

     KKTC Ekonomi ve Turizm Bakanı Ayşe Dönmezer, 24 Nisan'da yapılacak referandumlarda iki taraftan da ''evet'' çıkmasıyla, ''1 Mayıs itibariyle Annan Planı çerçevesinde yeni bir ekonomik düzenle karşı karşıya kalacaklarını'' söyledi. 
     Dönmezer, TÜSİAD ve KKTC İşadamları Derneği İŞAD tarafından düzenlenen ''Kıbrıs ekonomisi ve yatırım olanakları'' konulu seminerde yaptığı konuşmada, ''Ülkemizin tanınmamışlığı, maruz kaldığı ambargolar ve bununla birlikte uygulanan yanlış politikalar sonucu bugün sürdürülemez bir yapı ortaya koymaktadır'' dedi. 
     ''Annan Planı çerçevesinde, 1 Mayıs itibariyle güçlü bir para birimi olan Kıbrıs Lirası'nın, Türk kurucu devletinde de resmi para birimi olacağını'' ifade eden Dönmezer, ''Bu konudaki uyum çalışmaları yıl sonuna kadar tamamlanacaktır. İki merkez bankası birleştirilecek ve birleşik merkez bankası tamamen bağımsız bir yapıda tek regulasyon ve denetim birimi alacaktır'' dedi. 
     Dönmezer, anlaşmanın sağlanmasının ardından, geçici dönem için, teknik sorunların yaşanmaması amacıyla birleşik merkez bankasının Türk kurucu devlette bir şube bulunduracağını kaydetti. 
     Ayşe Dönmezer, ''Finansal piyasalarda istikrarın sağlanmasıyla yatırımcının önünde engel olan yüksek faiz oranlarının düşmesi, kuzey kurucu devlette yatırımların artması, uluslararası piyasalara açılım imkanı yaratmış olacaktır'' diye konuşu. 
     Dönmezer, geçiş döneminde, Kıbrıs'ın güneyinde AB müktesabatının uygulanacağına, kuzeyde ise AB müktesabatının uygulanmayacağına işaret ederek, bu çerçevede ekonominin kaybının asgariye indirilmesi için önlemler üzerinde çalışıldığını söyledi. 
     Aşye Dönmezer, şöyle devam etti 
     ''Yatırım olanaklarının iyileştirilmesi ve ekonomik entegrasyon için 1 Mayıs itibariyle Türk kurucu devletinde çok önemli reformlar ve AB müktesabatı çerçevesinde gerekli düzenlemelerin ivedilikle yapılması için, kapsamlı bir progran hazırlanması ve bunun hayata geçirilerek özel sektör, sivil toplum örgütleri ile işbirliği içinde tavizsiz bir şekilde uygulanamsına hazır olmamız gerekir.'' 
     
</TEXT>
</DOC>
