<DOC>
<DOCNO> 224705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yazar/bila.html </URL>
<DATE> 2004/03/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
'Sol nabız' biraz tedirgin atıyor 
</HEADLINE>
<TEXT>

   Gelişmeler, siyasetin merkezi Ankara ve rejimin simgesi Çankaya'da seçim nabzının son dakikaya kadar biraz tedirgin atacağını gösteriyor. AKP, Çankaya'ya yükleniyor 
   
   Siyasetin merkezi Ankara, Türkiye genelinden farklı bir havayla sandığa gitmeye hazırlanıyor. Büyükşehirlerde AKP ile CHP, doğuda ise AKP ile DEHAP arasında yaşanan çekişme, başkentte "solun birbirini kollaması" şeklinde yaşanıyor. Ankara seçmeninin zihninde belediyecilik denince akla gelen ilk iki ismin Gökçek ve Karayalçın olması nedeniyle Erdoğan'ın, Karayalçın'ın adaylığını açıklamasından hemen sonra Gökçek'i aday göstermekte tereddüdünün kalmadığı söyleniyor. 
   Karayalçın'ın adaylığını açıklarken "Gökçek iyiliğimi unutmasın" demesi buna yorumlanıyor. 
   CHP kanadında ise, Karayalçın'ın bu sözleri "seçim sonuçlarına" yönelik algılanıp, "oyların bölünmesinin yine Gökçek'e yarayacağını bile bile aday oldu" suçlaması yaygın şekilde dillendiriliyor. 
   Siyasi geleneklere çok da uymayan şekilde genel başkanlık görevini yürütürken belediye başkanlığına adaylığını açıklayan Karayalçın, kamuoyundan gelen "ikinizden biri çekilsin" baskısı karşısında CHP Ankara büyükşehir adayı Yılmaz Ateş'e "tek soruluk anket yapalım, birinci çıkan yola devam etsin" teklifi götürdü. Ancak Ateş, "önce, doğrudan bana gelmedi, basın aracılığıyla teklif yaptı" diyerek anket önerisini reddetti. Ateş'in ret gerekçelerinden biri de CHP ile sol ittifak diye nitelendirilen partilerin önceki seçimlerde Ankara'da aldığı oy oranları. 
   Sol, geçmişte yaşanan olumsuzluklara rağmen kritik haftada "son dakika" gelişmesi yaşanabileceği umudunu da yitirmiş değil. Gökçek'in solda bölünme nedeniyle birkez daha başkanlık koltuğuna oturması ihtimalini görmezden gelemeyen Karayalçın ve Ateş de sohbet toplantılarında "zor günler" sözlerini sıkça tekrarlıyor. 
   
   Simge ilçe Çankaya    Türkiye genelinde yaşanan AKP - CHP çekişmesi ise, Cumhuriyet'in simge ilçesi Çankaya'da yaşanıyor. "Çankaya'yı istediğini" açık açık söyleyen Başbakan Erdoğan, seçim bütçesinden önemli miktarı CHP'nin Ankara'daki "tek güçlü kalesi" için ayırdı. Çankaya'nın rejim yönünden "hassasiyeti", AKP'nin aday seçiminde de kendini belli etti. Erdoğan, ailesi DYP kökenli ve eşinin başı açık olan Çağlar Mesut Bozoğlu'nu Çankaya'dan aday gösterirken, AKP, milletvekilleriyle ilçeye her gün adeta çıkarma yapıyor. CHP'nin Çankaya adayı Prof. Dr. Muzaffer Eryılmaz, Çankaya'nın geleneksel eğilimine güveniyor. 
   
   Kadın aday yakışır    "Çankaya'ya kadın aday yakışır" beklentisini ise, DSP karşıladı. DSP'nin Çankaya adayı olan eski bakan Melda Bayer, AKP ile CHP arasındaki çekişmenin kendisine yarayacağını, aradan sıyrılacağını düşünüyor. 
   Gelişmeler, siyasetin merkezi Ankara ve rejimin simgesi Çankaya'da seçim nabzının son dakikaya kadar biraz tedirgin atacağını gösteriyor. 
   
      
   
   
</TEXT>
</DOC>
