<DOC>
<DOCNO> 220800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur11.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda çöken binada yaralı sayısı 4'e yükseldi... 
</HEADLINE>
<TEXT>

     Beyoğlu'nda restore edilen 5 katlı tarihi binada meydana gelen çökme sonucu yaralananların sayısı 4'e çıktı. 
     AA muhabirinin aldığı bilgiye göre, Nevizade Sokak 15 numarada bulunan ve restore edilen 5 katlı tarihi binanın çatısında, saat 09.30 sıralarında çökme oldu. 
     Olay yerine gelen polis, itfaiye ve sağlık ekipleri, 4 işçiyi enkaz altından kurtararak, ambulanslarla hastanelere kaldırılmasını sağladı. 
     Avrupa Florence Nightingale Hastanesi'ne kaldırılan Enver Karabulut ve Bakir Boyat ile Taksim Eğitim ve Araştırma Hastanesi'ne götürülen Harun Mutlu ve İzzettin Çelikbaş'ın sağlık durumlarının iyi olduğu öğrenildi. 
     Yaklaşık 100 yıllık geçmişe sahip Gülay Taşlıçukur'a ait binanın, çökme tehlikesi bulunduğu için daha önceden boşaltıldığı ve meyhane yapılmak üzere restore edildiği öğrenildi. 

     
</TEXT>
</DOC>
