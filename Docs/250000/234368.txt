<DOC>
<DOCNO> 234368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun21.html </URL>
<DATE> 2004/04/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bağdat'ta pazar yerinde patlama 11 ölü... 
</HEADLINE>
<TEXT>

     Irak'ın başkenti Bağdat'ın kenar mahallelerinden Sadr Kent'te bir pazaryerine atılan havan ya da top mermileri nedeniyle ölenlerin sayısının 11 olduğu bildirildi. 
     Sadr Kent sakinleri ve hastane kaynakları, saldırıda kalabalık pazaryerinde 30 kişinin de yaralandığını belirttiler. 
     Bölgedeki hastanenin müdürü Abdulcabbar Ezzübeydi, hastaneye 9 cesedin getirildiğini bildirdi. Ölenlerden ikisinin hastaneye getirilmeden, hemen gömülmek üzere pazaryerinden alındığını söyleyen Ezzübeydi, yaralılardan bazılarının durumunun ağır olduğunu belirtti. 
     Saldırıyı kimin düzenlediği bilinmiyor. Reuters televizyonu, ceset parçalarıyla ölmüş bir eşeğin bulunduğu kana boyanmış caddenin görüntülerini yayınladı. Görüntülerde, şarapnel parçalarıyla delik deşik olmuş ev ve araçlar da yer aldı. 
     Bu arada, Irak'ın başkenti Bağdat'ın kuzeyindeki Taci'de bulunan Amerikan askeri üssüne düzenlenen roket saldırısında ölen Amerikalı asker sayısının 5'e yükseldiği bildirildi. 
     Amerikalı ordu sözcüsü, sabaha karşı bir kamyondan düzenlenen roket saldırısında 6 askerin yaralandığını, yaralılardan 3'ünün durumunun çok ağır olduğunu söyledi. 
     Sözcü, Amerikan savaş helikopterlerinin kamyonu tespit ederek imha ettiğini belirtti, ancak ölen ya da yaralanan Iraklı direnişçi olup olmadığı hakkında bilgi vermedi. 
     
</TEXT>
</DOC>
