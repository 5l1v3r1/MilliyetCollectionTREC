<DOC>
<DOCNO> 235252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy06.html </URL>
<DATE> 2004/04/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Edelman Türkiye, AB'ye ve dünyaya Kıbrıs'ta iyi niyetini ispat etmiştir 
</HEADLINE>
<TEXT>

     ABD'nin Ankara Büyükelçisi Eric Edelman, Türkiye'nin, Avrupa Birliği AB ve dünyaya Kıbrıs'taki iyi niyetini ispat ettiğini belirterek, ''Biz gerekli tedbirleri alacağız. Avrupa'daki meslektaşlarımızla yakın çalışacağız ve Kıbrıslı Türkler'in ortada kalmamasını sağlayacağız'' dedi. 
     Boğaziçi Üniversitesi-TÜSİAD Dış Politika Forumu tarafından Ceylan Intercontinental Hotel'de, ''Türk-Amerikan İlişkilerinde Geleceğe Bakış'' konulu konferans düzenlendi. 
     Konferansın açılışında konuşan Edelman, ABD ve Türkiye'nin her konuda hemfikir olmayabileceğini ifade ederek, güçlü bir Türkiye'nin bu bölgede özgürlük, refah ve gelişme için önemli bir imkan olacağını söyledi. 
     ''Türkiye'yi başarılı yapacak olan ABD değil, Türk vatandaşlarıdır'' diyen Edelman, ABD'nin, Türkiye'nin AB üyeliğini içtenlikle desteklediğini bildirdi. 
     Edelman, Türkiye'nin yabancı yatırımcıları daha fazla çekebileceğini ancak bu alanda bazı sorunların bulunduğunu vurgulayarak, bu sorunların giderilmesini istedi. 
     Türkiye'nin, Afgan Ulusal Ordusu'nun eğitimine katıldığını ve bu ülkede önemli görevler üstlendiğini hatırlatan Edelman, ''Şu anda NATO, Türkiye'nin liderliğinde Kabil dışında askeri bir ekibin bulundurulmasını ele almaktadır'' dedi. 
     ABD'nin Irak'ta egemenliği bu ülke halkına devretmek istediğini, bunu da 30 Haziran'da yapmayı planladığını dile getiren Edelman, Iraklılar'la birlikte ülke için uygun olan hükümet şeklini belirlemeye çalıştıklarını söyledi. 
     
     IRAK'TAKİ TERÖR ÖRGÜTLERİ 

     Edelman, ülkesinin son haftalarda ve aylarda Irak'ta hatalar yaptığını, ancak birçok şeyi de doğru gerçekleştirdiğini ifade ederek, koalisyon güçlerinin Irak'ta gerektiği sürece kalacağını bildirdi. 
     Kuzey Irak'ta bulunan PKK KADEK ve diğer terör örgütlerinin ABD'nin terör listesinde olduğunu belirten Edelman, ABD ile Türkiye'nin bu terör örgütlerini ortadan kaldırmak için birlikte çalışmalar yaptığını söyledi. 
     Türkiye'nin Ortadoğu sürecine çok önemli katkılar yapabileceğini kaydeden Edelman, laik, demokratik bir sisteme sahip olan Türkiye'nin bu bölgede diğerlerine örnek olabileceğini vurguladı. 
     Edelman, ABD'nin Kafkaslar ve Balkanlar'a barışı getirme amacında olduğunu ifade ederek, Türkiye'nin Ermenistan sınırını açmasının çok önemli olduğunu bildirdi. 
     
     KIBRIS'TAKİ REFERANDUM 

     Kıbrıs'taki referandumun sonuçlarına da değinen Edelman, şöyle dedi 
     ''Türkiye, Kıbrıs'ta adil ve kalıcı bir anlaşmanın gerçekleşmesi için çok önemli çabalar sarf etmiştir. Türkiye, büyük fedakarlıklarda bulundu. Adil ve dengeli bir planın kabulünü referandum göstermiştir. Türk tarafı müzakerelerde arzu ettiği her şeyi elde edemedi fakat yine de kazançlarını göze alarak planı destekledi. Kıbrıs'taki Türkler'in büyük bir kısmı, planın kendi menfaatlerine olduğunu düşündü. Türkiye, AB'ye ve dünyaya Kıbrıs'taki iyi niyetini ispat etmiştir. Dışişleri Bakanı Powell'in dediği gibi, 'Rumlar planı reddettiler ve adayı birleştirmek için tarihi bir imkanı kaçırdılar'. Biz de, Türkiye'nin vardığı sonuca varıyoruz. Bu plandan her iki taraf da yararlanmış olacaktı. Plan, gerçekten adil ve kalıcı bir barış için tek yoldu. Artık referandum bitmiştir. Şimdi yeni bir dönem var. Biz gerekli tedbirleri alacağız. Avrupa'daki meslektaşlarımızla yakın çalışacağız ve Kıbrıslı Türkler'in ortada kalmamasını sağlayacağız. Kıbrıs Türk toplumu, referandumun diğer tarafta kabul edilmemesinden dolayı cezalandırılmamalıdır. Önümüzdeki günlerde Avrupa'daki dostlarla bir araya gelerek ne gibi tedbirlerle Kıbrıs'taki Türkler'in ihtiyaçları karşılanabilir, onu arayacağız.'' Edelman, Türkiye'nin geçen 50 yıl içinde ABD'nin stratejik ortağı olduğunu, şu an bazı zorlukların bulunduğunu ama fırsatların da olduğunu dile getirerek, ''Bu, Türkiye'nin çevresine yığılmış durumda. Özellikle Kıbrıs'ta gördüğümüz gibi Türkiye'nin çevresindeki olayları ılımlı bir şekilde etkileme ve şekil verme gücü var. ABD olarak biz bu bölgenin refaha kavuşmasını istiyoruz'' diye konuştu. 
     
     BÜ REKTÖRÜ PROF. DR. TANSAL 

     BÜ Rektörü Prof. Dr. Sabih Tansal da, ABD'nin uluslararası platformda Türkiye'yi sürekli desteklediğini dile getirerek, Türkiye'nin laik, demokratik, kültürel karakterinin bölgede daha belirgin bir şekilde göze çarptığını söyledi. 
     ABD'nin, Irak'ta büyük bir başarı olasılığının bulunduğunu ifade eden Prof. Dr. Tansal, bu ülkenin Irak'taki politikasının başarılı olması durumunda Ortadoğu'da demokrasinin gelişmesinin daha kolay olacağını bildirdi. 
     Prof. Dr. Tansal, hem KKTC halkının, hem de Türkiye'nin Kıbrıs konusunda ABD'den daha güçlü bir destek beklentisi olduğunu ifade ederek, Kıbrıslı Türkler'in ilk planda ticari kısıtlamaların ortadan kaldırılmasını beklediğini sözlerine ekledi. 
     Konferansta, ''Terörizmle Savaş ve Ortadoğu'da Türk-Amerikan İlişkileri'' ve ''2004 yılında Türk-Amerikan İlişkilerinde Geleceğe Bakış Engeller ve Fırsatlar'' konuları ele alınıyor. 
     
</TEXT>
</DOC>
