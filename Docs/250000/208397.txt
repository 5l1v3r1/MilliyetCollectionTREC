<DOC>
<DOCNO> 208397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sonspo22.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin yeni transferi Nobre Savaşçı bir yapım var 
</HEADLINE>
<TEXT>

     Fenerbahçe'nin yeni transferi Marcio Nobre, savaşçı bir yapısı bulunduğunu belirterek, ''Fenerbahçe'yi şampiyonluğa taşımak için, arkadaşlarımla birlikte, savaşan oyuncu kimliğimi sahaya en olumlu şekilde yansıtacağım'' dedi. 
     Brezilyalı futbolcu, kulübün resmi internet sitesine yaptığı açıklamada, takıma yeni katılmasına karşın kısa sürede hem çalışma temposuna, hem arkadaşlık ortamına uyum sağladığını kaydetti. 
     Takımda, vatandaşları Aurelio ve Luciano'nun bulunmasının, adaptasyon dönemini kısalttığını anlatan Nobre, kısa sürede kendini kanıtlayacağı iddiasında bulundu. 
     ''Bana duyulan güvenin karşılığını vereceğim'' diyen Nobre, ''Savaşçı bir yapım var. Fenerbahçe'yi şampiyonluğa taşımak için, arkadaşlarımla birlikte, savaşan oyuncu kimliğimi en olumlu şekilde sahaya yansıtacağım. Bunu herkes görecek. Fenerbahçe Şükrü Saracoğlu Stadı'nda oynayacağımız ilk maç için sabırsızlanıyorum'' açıklamasını yaptı. 
     
     OLCAN ''PROFESYONELLİĞİ ÖĞRENİYORUM'' 
     Fenerbahçe'nin genç futbolcusu Olcan Adın da sarı-lacivertli formayı giymekten duyduğu mutluluğu dile getirirken, ''Uzun yıllar bu forma altında hizmet vermek istiyorum'' dedi. 
     Henüz çok genç olduğunu vurgulayan Olcan, başta kaptan Ümit olmak üzere takımdaki tüm büyüklerinin kendisine yardımcı olduğunu bildirdi. 
     Teknik direktör Daum'un pozitif yaklaşımının, kendisini daha da hırslandırdığını belirten Olcan, şunları kaydetti 
     ''Daum ve ekibiyle çalışıyor olmak, bir genç futbolcunun hayallerinin ötesinde bir şans. Takımda dostluk üst seviyede. Hem hocam, hem takımdaki ağabeylerim bana çok şey katıyor. Profesyonelliği öğreniyorum ve önümüzdeki dönemde takımdaki forma savaşının içinde ben de olacağım.'' 
     
</TEXT>
</DOC>
