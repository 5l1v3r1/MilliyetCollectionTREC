<DOC>
<DOCNO> 213993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/spor/yture.html </URL>
<DATE> 2004/02/09/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Sistem, yıldız tanımıyor 
</HEADLINE>
<TEXT>

   
   Basketbol Ligi'nin iki devini karşı karşıya getiren rövanşta zafer, "sistem takımı" Efes Pilsen'in oldu. Kadrosuna sezon başında ve ortasında yıldızlar katan, coachunu değiştiren, ancak arzuladığı ritmi yakalayamayan Ülker karşısında Efes "klasikleşen" oyun düzeni ve disipliniyle sonuca ulaştı. 
   Efes Pilsen için sistem takımı dedik açalım. Pota altından ilk yarıda sadece tek bir basket bulabilen, diğer bütün sayıları Booker ve Naumoski'nin dış atışlarıyla üreten Ülker karşısında Efes Pilsenliler "paylaşımcı" oyun düzeninde hem skoru, hem de savunmadaki görevlerini üst düzeyde yardımlaşarak yerine getirdiler. Henüz ilk yarı tamamlandığında Efes Pilsen'de skoru 7, ribaundu 8, asisti ise 6 oyuncu paylaşırken, Ülkerspor'da ise skora 6, asiste 3, ribaunda ise 5 oyuncu katılım gösterebildi. Bu da Efes'te takım içi görev dağılımının ne kadar iyi uygulandığının açık bir kanıtıydı.. Efes'in, Avrupa Ligi'nde de tepeye tırmanmasını sağlayan "caydırıcı" sert savunması, dün de müthiş bir disiplin altında sergilendi. Maçın kırk dakikasına yayılan bu savunma anlayışı, Alper'in, ilk çeyreğin son beş dakikasında 13 sayı üreten Naumoski'yi "mükemmel" savunarak geri kalan bölümde durdurması ve skora ekstra katkısı, Kerem'in kritik anlardaki sayılarıyla bütünleşince Efes'in işi kolaylaştı. Antonio Granger, Langdon'ın "atamadığı" sayıları da "sırtına" alınca Efes, favori olduğu maçı rahat kazandı. 
   Ülkerspor, son çeyreğin ilk beş dakikasında gösterdiği savunma direncini kırk dakikaya yaymadığı sürece Avrupa Ligi'ndeki "inişli - çıkışlı" serüvenine son veremeyecek gibi görünüyor. Pota altında gününde olmayan Kerem ve kelimenin tam anlamıyla "tel tel" dökülen Blair, yenilgide başrolü oynadılar. Hücum setlerinde pozisyon hazırlamadaki "beceriksizlik" yüzünden İbrahim'den skora yeterli katkı gelemeyişi ve "kötü" Blair'e diğer uzunların da oynamayan Fatih dışında ayak uyduruşu Ülker açısından dünkü kayıpta rol oynayan başlıca faktörlerdi. 
   
      
</TEXT>
</DOC>
