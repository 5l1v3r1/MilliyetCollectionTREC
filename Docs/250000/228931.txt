<DOC>
<DOCNO> 228931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko16.html </URL>
<DATE> 2004/04/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Turkcell'e 31.7 trilyon liralık ceza... 
</HEADLINE>
<TEXT>

     Telekomünikasyon Kurulu, Turkcell'e altyapı ihtiyacını başka kaynaklardan karşılayarak imtiyaz sözleşmesine aykırı faaliyette bulunduğu gerekçesiyle 31.7 trilyon liralık para cezası verdi. 
     Turkcell'den Borsa'ya gönderilen açıklamada, Telekomünikasyon Kurumu ile şirket arasında imzalanan imtiyaz sözleşmesinin şirkete ulusal ya da uluslararası her türlü trafiği sonlandırmak için gerekli altyapıyı bizzat kurma hakkı verdiği belirtilerek, Telekom'un telekomünikasyon altyapısı üstündeki tekelinin de 31 Aralık 2003 itibariyle sona erdiği hatırlatıldı. Buna rağmen Telekomünikasyon Kurulu'nun şirkete, Telekom dışında başka kaynaklardan altyapı ihtiyacını karşılayarak imtiyaz sözleşmesine aykırı faaliyette bulunduğu gerekçesiyle 31 trilyon 730.8 milyar liralık idari para cezası verdiği kaydedildi. Açıklamada, "Şirketimiz karara karşı gerekli hukuksal başvurularda bulunacaktır" denildi. 
     
</TEXT>
</DOC>
