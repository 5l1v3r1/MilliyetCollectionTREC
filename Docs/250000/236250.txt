<DOC>
<DOCNO> 236250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo16.html </URL>
<DATE> 2004/04/30/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Atalay, Süreyya Ayhan'ı tesislere almayan müdürü savundu... 
</HEADLINE>
<TEXT>

     Gençlik ve Spor Genel Müdürü Mehmet Atalay, ''Bizim Antalya'daki il müdürümüz, şu anda en iyi il müdürlerimizden biridir'' dedi. 
     Mehmet Atalay, çeşitli incelemelerde bulunduğu Sivas'ta, vali Hasan Canpolat'ı makamında ziyaret etti. Kentin spor konusundaki sorunlarıyla ilgili Canpolat ile görüş alışverişinde bulunan Atalay, Sivas'a bu konuda gereken desteği vereceklerini kaydetti. 
     Burada Atina Olimpiyat Oyunları'na Antalya'da kamp yaparak hazırlanan milli atlet Süreyya Ayhan Kop'un, antrenman için gittiği 100. Yıl Spor Kompleksi'ne alınmamasıyla ilgili soruları da yanıtlayan Atalay, şunları kaydetti 
     ''Antalya Gençlik ve Spor İl Müdürü Nadir Yapsakaloğlu'nu olaydan sonra Ankara'ya çağırdım. Bizim Antalya'daki il müdürümüz, şu anda en iyi il müdürlerimizden biridir. Nevşehir'e uluslararası organizasyonlar almış ve burayı ihya etmiş bir kişidir. Antalya'yı da derleyip toparlıyor. Antalya, spor açısından çok zengin bir il. 850 tane futbol takımı geliyor oraya. Bilardo, güreş ve halter gibi branşların Dünya Şampiyonası organizasyonları da Antalya'da yapılıyor.'' Atletizmde dünyanın elit sporcularının da gelip Antalya'da çalıştıklarını ve çoğunun kendilerine teşekkür ettiğini ifade eden Atalay, şöyle devam etti 
     ''Süreyya da 13 gündür orada. Bizim bütün şampiyonlarımıza telefonlarımız açık, normalde bir sıkıntı olduğu zaman bize bildiriyorlardı. Ama kazayla bir bekçi, Süreyya'yı tanımamış olabilir. Süreyya'nın bilmediği birşey daha var. Falez Otel ile tesis arasında tampon bir bölge var. Valilik emriyle akşamları orası kapatılıyor. Bizim tesis kapalı değil, hiçbir zaman kapalı olmuyor zaten. Yani bu gibi sebeplerden ufak tefek sıkıntılar yaşanabiliyor. Yoksa biz gözümüz gibi bakıyoruz Süreyya'ya. Herhangi bir sıkıntıda bize açıp söylese hemen düzeltiriz, il müdürümüz de öyle.'' Herkese Süreyya Ayhan'ları ve Hamza Yerlikaya'ları tanıtmak gerektiğini belirten Atalay, ''Tabii ki her kesin Süreyya'yı ezberlemesi lazım. Ancak bir bekçi tanımıyorsa bunu da kesemezsin, işten de atamazsın'' diye konuştu. 
     
</TEXT>
</DOC>
