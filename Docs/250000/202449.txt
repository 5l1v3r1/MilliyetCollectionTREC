<DOC>
<DOCNO> 202449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun32.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin milletvekili Özcan Mutlu, polise "Sen" deyince... 
</HEADLINE>
<TEXT>

     Berlin Eyalet Meclisi milletvekili Özcan Mutlu, bir polise hakaret etmek suçundan Berlin-Tiergarten Sulh Mahkemesi tarafından 2 bin euro para cezasına çarptırıldı. 
     Mahkeme yargıcı, Mutlu'nun, polis memuru Andrea Gesche'ye ''Sen'' diye hitap ederek, hakareti amaçladığına karar verdi. 
     Bununla birlikte, bunun asgari düzeyde bir hakaret olduğuna karar veren yargıç, para cezasının da bu nedenle en alt sınırda tutulduğunu söyledi. 
     Savcı, Mutlu'nun, polisle bir tartışma sırasında ''aşağılama'' niteliğinde ''Sen'' diye hitap ettiği için 4 bin euro para cezasına çarptırılmasını talep ederken, Mutlu'nun avukatı Wolfgang Kaleck, polisin verdiği ifadelerde çelişkiler olduğu gerekçesiyle davanın düşürülmesini istedi. 
     Mutlu, karardan sonra Alman ve Türk gazetecilerine yaptığı açıklamada, ''Bir kez 'Sen' diye hitap etmiştim. Daha sonra da özür diledim. Bunu bir tanık da söyledi. Ancak, bu polis memuru, kendisine sıkça 'Sen' diye hitap ettiğimi söylemesine rağmen, olay günü tuttuğu zabıtta, kendi el yazısıyla, 'Siz isterseniz arabamı çekin' şeklinde konuştuğumu yazmış. Tanıkların ifadelerine dikkat edilseydi, bu davanın düşmesi gerekirdi'' dedi. 
     
     ''DAVA DÜŞER'' 
     Mahkemenin, polisin yalan söylemesine rağmen kendisini haklı bulduğunu savunan Mutlu, ''Dava sırasında polisin sinirlerine hakim olamadığını siz de gördünüz. Sokakta sade vatandaşa nasıl davranacağını artık siz düşünün. Hakkımızı sonuna kadar arayacağız. Bu nedenle bir hafta içinde temyize gideceğiz. Bir üst mahkemede davanın düşeceğine eminim'' şeklinde konuştu. 
     Mutlu, daha sonra Türk gazetecilerine yaptığı açıklamada da, ''Polis bir milletvekiline böyle davranıyorsa, siz sokaktaki diğer yabancıların halini düşünün. Toplumda hala istediğimiz yeri bulamadık. Bu böyle devam ettiği sürece biz daha mahkeme kapılarında çok bekleriz'' dedi. 
     Polisin, kendisinden başka yasak yere park eden araç olmadığını, bu nedenle otomobilini çektirtmek için talimat verdiğini söylediğini hatırlatan Mutlu, tanıkların ise olay yerinde yanlış park eden birçok otomobil bulunduğunu belirttiklerini kaydetti. 
     Mutlu'nun avukatı Kaleck de, polisin yanlış park eden diğer otomobil sahiplerine bir şey dememesinin düşündürücü olduğunu belirterek, ''Polisler de stresli oldukları zaman vatandaşların çoğuna 'Sen' diye hitap ediyorlar. Tüm bu vatandaşların açmak istediği davaları ele almaya kalkışsak, her anımız mahkemede geçer'' şeklinde konuştu. 
     Mahkemenin yanlış bir karar verdiğini belirten avukat Kaleck, bu nedenle temyize giderek, haklarını sonuna kadar arayacaklarını söyledi. 
     Mutlu, 11 Ekim 2001 günü, Berlin'deki Aziz Nesin İlkokulu'nda düzenlenecek bir törende Cumhurbaşkanı Johannes Rau'yu karşılaması gerektiği gerekçesiyle, yanlış yere park ettiği için kendisini uyaran polis Gesche ile tartışmıştı. 
     Özcan Mutlu, hakaretten dolayı hakkında suç duyurusunda bulunan Gesche'ye karşı mahkemede hakkını arayabilmek amacıyla bu yıl içinde meclisteki dokunulmazlığını kaldırtmıştı. 
     
</TEXT>
</DOC>
