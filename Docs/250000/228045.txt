<DOC>
<DOCNO> 228045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur24.html </URL>
<DATE> 2004/04/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
4 seçmenli köyde muhtarlık itiraz konusu oldu .. 
</HEADLINE>
<TEXT>

     Batman'ın Sason İlçesi'ne bağlı Dereiçi Köyü'nde muhtar adayı Kazım Yavuz 2 oyla seçimi kazanınca, eski muhtar Bahattin Yaman, Yavuz köyde oturmadığı gerekçesiyle İlçe Seçim Kurulu'na itirazda bulundu. 
     Terör nedeniyle göç olayının yaşandığı Dereiçi Köyü'ne, huzur ortamıyla birlikte Köye Geri Dönüş Projesi kapsamında 7 aile geri döndü. 
     Dönüşün sağlandığı 7 haneli, 30 nüfuslu ve kayıtlı 4 seçmenli köyde, muhtarlık için eski muhtar Bahattin Yaman ve Kazım Yavuz aday oldu. 
     Seçimde sandıktan çıkan 4 oydan 3'ü geçerli, biri ise geçersiz sayıldı. 
     Sayım sonucu eski muhtar Yaman'a bir, yeni muhtar adayı Yavuz'a da 2 oy çıktı. Yavuz aldığı 2 oyla muhtar seçilince, eski muhtar Yaman, Yavuz'un köyde oturmadığını belirterek, İlçe Seçim Kurulu'na itirazda bulundu. 
     Eski muhtarın sorunlarıyla ilgilenmediğini ve köye gelmediğini ileri süren köylüler, muhtar seçilen Yavuz'un evini yaptıktan sonra köye yerleşeceğini kaydettiler. 
     
</TEXT>
</DOC>
