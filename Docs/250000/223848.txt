<DOC>
<DOCNO> 223848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur14.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet İspanya'daki teröristlerin Türkiye bağlantısına rastlamadık 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, Madrid'deki saldırıları gerçekleştiren teröristlerin Türkiye'de herhangi bir işbirliğine karıştıklarına dair kendilerine bilgi ulaşmadığını bildirdi. 
     Emniyet Genel Müdürlüğü'nde haftalık basın bilgilendirme toplantısını yapan Er, 18 Mart Şehitler Günü ve Çanakkale Deniz Zaferi'nin 89. yıldönümünde vatanları uğruna canlarını feda eden tüm şehitleri rahmetle, saygı ve gönül borcu ile andıklarını ifade etti. 
     21 Mart'ın Nevruz bayramı olarak kutlandığını hatırlatan Er, Atatürk'ün de 22 Mart 1922'de Keçiören'de Nevruz şenlikleri düzenlettiğini ve bu şenliklere katıldığını belirtti. Er, ''Polis, vatandaşların Nevruz bayramını her türlü olumsuzluktan uzak kutlamaları için üzerine düşen görevi yerine getirecektir'' diye konuştu. 
     Ramazan Er, trafik kazalarının azaltılması ve vatandaşların bu konuda bilinçlendirilmesi için düzenlenecek kampanyalar hakkında bilgi verdi. ''Son 50 yılda meydana gelen trafik kazalarında, orta ölçekli bir kentin nüfusu kadar vatandaşımızı yitirdik'' diye konuşan Er, bilançosu bu kadar büyük olan trafik kazalarına ''dur'' demek ve trafik güvenliğiyle ilgili ''Bireysel ve Toplumsal Duyarlılık ve Bilinç Yaratmak'' amacıyla, 05 Mart 2004'te ''Lastik ve Yol Tutuş'' kampanyasının başlatıldığını ayrıca 07-28 Mayıs 2004 arasında ''Emniyet Kemeri Kullanımı'', 09-29 Temmuz 2004 arasında ''Aşırı Hız ve Yorgunluk'' , 03-24 Eylül 2004 ve 05-26 Kasım 2004 tarihleri arasında ''Çocuklar İçin Yolda Güvenli Yürüyüş'' ve 07-28 Ocak 2005 arasında da ''Karlı ve Buzlu Yollarda Lastik ve Yol Tutuş Teknikleri'' kampanyaları başlatacaklarını bildirdi. -INTERPOL FAALİYETLERİ...- İnterpol tarafından aranan 3 kişinin Türk makamlarına teslim edildiğini belirten Er, ''sahte çek düzenlemek, kullanmak ve dolandırıcılık'' suçundan Almanya'da yakalanan İlhan Bentürk, İtalya'da işlediği suç nedeniyle hapis cezasına hükümlü olup, kalan cezasının Türkiye'de infazı uygun görülen Nurettin Pamuk ile ''kin gütme saikiyle bir kişiyi öldürme ve bir kişiyi de öldürmeye tam teşebbüs'' suçundan Almanya'da yakalanan Miktat Çetinkaya'nın adli makamlara teslim edildiğini kaydetti. 
     
     İSPANYA'DA MEYDANA GELEN SALDIRILAR 
     Madrid'te meydana gelen terör saldırılarıyla ilgili kendilerine henüz resmi bir bilgi ulaşmadığını anlatan Er, ''eylemlere karıştığı belirtilen 10 Faslı'nın listesi Türk makamlarına bildirildi mi '' sorusuna ise ''İspanya polisi ile olayın meydana geldiği günden bu yana yakın işbirliği içindeyiz. Ele geçirilen şahıslarla ilgili Türkiye'de herhangi bir işbirliğine ilişkin ne İspanyol yetkililerine ne de bize gelmiş resmi bir bilgi, belge ve kayıt bulunmamaktadır'' yanıtını verdi. 
     Bir basın mensubunun, Yunanistan'ın Türkiye'den terör örgütlerinin listesini isteyip istemediğini sorması üzerine, Emniyet Genel Müdürlüğü Sözcüsü Ramazan Er, AB ve ABD tarafından her yıl terör örgütü olarak kabul edilen listelerin açıklandığını belirterek, ''Yunanistan'da da bu liste vardır. Yunanistan da Türkiye gibi interpol üyesi bir ülkedir. Ayrıca, Yunanistan ile Türkiye arasında bir güvenlik işbirliği anlaşması vardır. Zaman zaman bu tür işbirlikleri olabilir'' dedi. 
     
</TEXT>
</DOC>
