<DOC>
<DOCNO> 236680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonsiy03.html </URL>
<DATE> 2004/05/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Uzaklaştırıldığı BDDK'yı Meclis'te araştıracak... 
</HEADLINE>
<TEXT>

     İmar Bankası'nın açığa bono satışıyla ilgili olarak hakkında dava açıldığı için kızağa alınan BDDK Değerlendirme ve Uygulama Daire Başkan Yardımcısı Levent Deveci'nin, BDDK ve TMSF ile ilgili olarak TBMM'de kurulan araştırma komisyonunda uzman olarak görevlendirildiği saptandı. 
     Edinilen bilgiye göre, İmar Bankası'nın açığa bono satışıyla ilgili olarak, "görevini kötüye kullandığı" iddiasıyla hakkında 3 yıla kadar hapis cezası istemiyle dava açılan, BDDK Değerlendirme ve Uygulama Daire Başkan Yardımcısı Levent Deveci, dava nedeniyle uzaklaştırıldığı BDDK'yı araştıran TBMM Komisyonunda uzman olarak çalışıyor. 
     
     ÇIKARILDIĞI KURULU ARAŞTIRACAK 
     Söz konusu komisyon, TMSF'ye devredilen bankalar ile BDDK'nın faaliyetlerinin yanı sıra finans sektörünün içinde bulunduğu sorunların aşılması amacıyla gereken önlemlerin belirlenmesi için kuruldu. 
     CHP önergesiyle kurulan komisyonun görevleri arasında "BDDK'nın İmar Bankası'ndaki sorumluluğunun araştırılması" da bulunuyor. Ancak komisyonda görevlendirilen Deveci'nin adı, Ankara Cumhuriyet Başsavcılığının hazırladığı iddianamade eski BDDK Başkanı Engin Akçakoca ile eski BDDK Başkan Yardımcısı Teoman Kerman ile birlikte sanık olarak geçiyor. Deveci, halen süren bu davada 1 yıldan 3 yıla kadar hapis cezası istemiyle yargılanıyor. 
     TBMM kulislerinde ise, BDDK Komisyonu Başkanı AKP Afyon Milletvekili Halil Aydoğan'ın, Deveci'nin eski konumunu bilmediği, diğer kamu kurumları gibi BDDK'dan uzman talep etmeleri üzerine Deveci'nin isminin bildirildiğini ifade ettiği öğrenildi. Deveci, komisyonda oluşturulan alt komisyonlardan, "bankacılık ve finans sektörünün genel sorunlarının araştırıldığı" birimde uzman olarak çalışıyor. 
     Komisyonun Başkanlığını yürüten AKP'li Aydoğan milletvekilliği öncesinde Türkiye Vakıflar Bankası'nda müfettişlik, şube müdürlüğü, genel müdür Yardımcılığı, Vakıf Finansal Kiralama A.Ş. Genel Müdürlüğü görevlerinde bulunmuştu. 

ANKA 
     
</TEXT>
</DOC>
