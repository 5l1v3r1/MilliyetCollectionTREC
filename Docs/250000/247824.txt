<DOC>
<DOCNO> 247824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo08.html </URL>
<DATE> 2004/06/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Simon Kuper der ki... Hollanda neden sevilir 
</HEADLINE>
<TEXT>

     15 Haziran akşamı yarın futbolseverler Hollanda-Almanya karşılaşmasına odaklanacak. Financial Times yazarı Simon Kuper, Portakallar'ı mercek altına alıyor. 
     'Futbol Asla Sadece Futbol Değildir' adlı kitabından tanıdığımız, Financial Times yazarı Simon Kuper'le 9 Haziran 2004 tarihinde yapılan bir radyo söyleşisinden derlendi. Liesbeth de Bakker tarafından kaleme alınan yazıyı sayfalarımıza taşıyoruz 
     Avrupa Şampiyonası geldi ve milyonlarca Hollandalı formalarını sandıklardan çıkarttı. Başka ülkelerde yaşayan futbolseverler de Hollanda futbolunu heyecanla bekliyor. 
     Peki Hollandalı oyuncuları bu turnuva öncesi bu kadar popüler yapan şey nedir 
     Financial Times spor yazarı Simon Kuper'e göre bu durumun maçları kazanıyor olmakla bir ilgisi bulunmuyor 
     "Tek gerçek zafer 1988'de Avrupa Şampiyonası'nda elde edildi. Portakal renkli forma giyen oyuncuları kupa alırken gördüğümüz tek turnuvaydı bu. Fakat buna rağmen izleyicilere hep harika dakikalar yaşattılar". 
     Kuper, Hollanda'nın sık sık önemli maçları kaybetmesine rağmen bunun taraftarları takımdan soğutmadığını söylüyor. "Hollanda'nın oynadığı oyunun göze hoş gelmesinin sebebi, herkesin doğru yerde olması. Bir mızıka gibi çalışıyorlar. Hollanda'yı iyi bir gününde izlediğinizde diğerlerine oranla daha fazla zek içeren bir futbol seyrettiğiniz hissine kapılıyorsunuz". 
     Simon Kuper, Portakallar'ın yaşadığı penaltı sorununa da dikkat çekiyor "Geçtiğimiz on yılda tam dört kez penaltılarla elendiler. Bana kalırsa, Hollandalılar penaltıya gereken saygıyı göstermiyor. Penaltılar işlevsel bir verimlilik gerektiriyor ve Hollandalılar da bu yok". 
     Ayrıca Kuper, üst düzey oyunculara sahip takımın bir tembellik sorunu olduğunu da vurguluyor "Takımda kesinlikle çok kibir var. 'Biz daha iyiyiz, bu nedenle de kazanmalıyız' diye düşünüyorlar. Futbolun bağlılık, güç, kazanma isteği gibi şeylerle ilgili olduğunu unutuyorlar. Diğer takımları Hollanda karşısında üstün kılan özellikler bunlar. Hollanda'yla ilgili hep kazanmayı yeteri kadar istemedikleri izlenimini edinmişimdir. Sadece iyi futbol oynamayı düşünüyorlar ve elendiklerinde eğer iyi oynamışlarsa bu onlar için yeterli oluyor." Kuper, 2004 Avrupa Şampiyonası'nı Hollanda'nın kazanmasını beklemediğini söylüyor. Fakat ona göre takımın taraftarlarına harika anlar yaşatacağı kesin ve bu nedenle de taraftarlar takımı her mağlubiyet sonrası acımasızca eleştireceklerine bu anların tadını çıkarmaya çalışmalı." 
     
</TEXT>
</DOC>
