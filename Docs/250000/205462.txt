<DOC>
<DOCNO> 205462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur24.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna'dan doğalgazda indirim müjdesi... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, yeni yılda doğalgaz fiyatında yüzde 5 indirim yapılacağını bildirdi. 
     Yonca Evcimik Kültür ve Sanat Merkezi'nde özürlüler için düzenlenen yılbaşı eğlencesine katılan Gürtuna, gazetecilere yaptığı açıklamada, İstanbul halkına ucuz yakıt sağlamak için doğalgaz fiyatında indirim yapacaklarını kaydetti. 
     Gürtuna, ''İstanbul halkının ucuz yakıt kullanımını sağlamak bakımından, doğalgazda ocak ayından itibaren indirim yapılmasını kararlaştırdık. Yeni yıldan itibaren doğalgazda yüzde 5 indirim uygulanacak'' dedi. 
     İstanbul'un havasının dünya standartlarından 8 kat daha temiz olduğunu belirten Gürtuna, bunu da doğalgaz abone çalışmaları ve yeşillendirme kampanyasıyla elde ettiklerini söyledi. 
     Gürtuna, doğalgazın fiyatının indirilmesinin yerel seçimlerle ilgisi olmadığını da ifade ederek, doğalgazı kentin en ücra köşesine kadar yaygınlaştırmayı amaçladıklarını belirtti. 
     Büyükşehir Belediye Başkanlığı için adaylığı konusundaki bir soru üzerine ise Gürtuna, ''Bizim değişik partilerde dostlarımız var. Onlarla sohbetlerimiz oluyor. Şu anda oluşmuş resmi bir görüşmemiz yok. Neticelenince bildireceğim'' diye konuştu. 
     Gürtuna, bağımsız adaylığı konusunda da, ''O konuyu zamanı gelince düşünürüz'' ifadesini kullandı. 
     
     TAKSİM'DEKİ KUTLAMA 

     Yeni yıl etkinlikleri çerçevesinde Taksim'de yapılması planlanan ve daha sonra iptal edilen programla ilgili olarak da Gürtuna, şunları söyledi 
     ''Taksim'i tamamen iptal etmedik. Büyük dev bir konser düşünüyorduk. Birçok sanatçımızın katıldığı, 250 bin kişinin katılacağı dev bir organizasyondu. Doğrusu, böyle büyük bir organizasyondan çekindik.'' Gürtuna, Taksim'de yılbaşında sanatçıların katılımıyla yine şenlik yapılacağını ve doğal akış içinde bir kutlama gerçekleştirileceğini belirtti. 
     Ali Müfit Gürtuna, Yonca Evcimik Kültür ve Sanat Merkezi'ndeki kutlamada, özürlü çocukların hazırladıkları gösterileri izledi ve özürlülere hediyeler dağıttı. 
     Gürtuna, özürlülerin toplumla, toplumun da özürlülerle uyum içinde olması için birtakım çalışmalar yaptıklarını ve bu konunun doğrudan toplumun yüzde 10'unu, dolaylı olarak da yüzde 25-30'unu ilgilendirdiğini söyledi. 
     Özürlülerle yapılan yılbaşı kutlamasına, Kadıköy Belediye Başkanı Selami Öztürk de katıldı. 
     
</TEXT>
</DOC>
