<DOC>
<DOCNO> 216936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun29.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de 800 bin kişilik karnaval heyecanı... 
</HEADLINE>
<TEXT>

     Almanya'nın başkenti Berlin'de 4. kez düzenlenen karnaval geçidini soğuk havaya rağmen yaklaşık 800 bin kişi izledi. 
     Tarihi Brandenburg kapısı önündeki 17 Haziran caddesinden başlayan karnaval geçidi, Unter den Linden ve Friedrichstrasse caddeleri üzerinden Rotes Rathaus Kızıl belediye adı verilen belediye binasına kadar sürdü. 
     Geçit törenini izleyen yüz binlerce kişi yaklaşık 4,5 kilometrelik yol boyunca 50 süslü araçtan atılan çikolata ve şekerleri, açtıkları şemsiyeleri ters tutarak yakalamaya çalıştı. Geçit törenine 15 müzik grubuyla birlikte süslü kıyafetleriyle yaklaşık 3 bin karnavalcı eşlik etti. 
     Berlin polisi, geçit töreninin büyük ölçüde olaysız geçtiğini bildirdi. 
     Köln kentinde de yaklaşık 100 bin kişi, öğrencilerin düzenlediği karnaval geçidini izledi. 
     Braunschweig kentinde ise 36 süslü araç ile yaklaşık 3700 karnavalcının katıldığı geçit törenini 200 bin civarında kişinin izlediği bildirildi. 
     Almanya'nın batısındaki Köln, Düsseldorf ve Mainz gibi büyük kentlerde karnaval döneminin doruk noktasını oluşturan ve ''Rosenmontag'' Pembe Pazartesi adı verilen büyük geçit töreni yarın yapılacak. Çok sayıda Almanın sabahlara kadar bar ve lokallerde eğlendikleri karnaval dönemi ''Aschermittwoch'' adı verilen 25 Şubat Çarşamba günü sona erecek. 
     
</TEXT>
</DOC>
