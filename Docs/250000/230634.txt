<DOC>
<DOCNO> 230634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/soneko23.html </URL>
<DATE> 2004/04/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gazprom, Ali Şen'in şirketine ortak oldu... 
</HEADLINE>
<TEXT>

     Dünyanın en büyük doğalgaz üreticisi olan Rus şirketi Gazprom, Yönetim Kurulu Başkanlığı'nı Ali Şen'in üstlendiği Bosphorus Gaz Corporation'a yüzde 40 ortak olarak, Türk doğalgaz piyasasına girdi. 
     Türkiye'de doğalgazın ithalatı, iletimi, toptan satışı, depolanması, pazarlanması ve ihracatı konusunda faaliyet gösteren Bosphorus Gaz Corporation, yıllık 500 milyar metreküpü geçen doğalgaz üretimiyle dünyanın en büyük doğalgaz üreticisi olan Rus kökenli Gazprom ile el sıkıştı. 
     Yapılan ortak açıklamaya göre, anlaşma uyarınca Gazprom'a ait Alman ZMB şirketi, Bosphorus Gaz Corporation'a ait hisselerin yüzde 40'ını satın aldı. Bosphorus Gaz Corporation'ın yüzde 60 hisse ile diğer ortağı ise Şen Grubu'nun da dahil olduğu Tur Enerji A.Ş olarak bildirildi. 
     Rusya doğalgaz rezervlerinin yaklaşık yüzde 60'ını kontrolu altında bulunduran Gazprom, Rusya'nın gaz tüketiminin yaklaşık yüzde 90'nını karşılıyor. Rusya'da tüketilen elektriğin yaklaşık yüzde 50'si de Gazprom'un temin ettiği doğalgazdan sağlanıyor. 
     Gazprom, dünyada sahibi olduğu 58 şirket ile beraber toplam 300 bin çalışanı ile hizmet veriyor. Toplam dünya gaz üretiminde yüzde 20'ler seviyesinde paya sahip olan Gazprom'un ürettiği doğal gaz, 68 Rusya Federasyonu bölgesi ve 27 ülkeye dağıtılıyor. 
     Açıklamada, yetkililerin ortaklıkla ilgili olarak, Gazprom'un Türk doğalgaz ve enerji piyasasına Bosphorus Gaz Corporation A.Ş. aracılığı ile katılımının, Türkiye ekonomisinin gelişimine yeni ve ek imkanlar sağlamakla birlikte, sanayinin ve tüketicilerin makul piyasa fiyatlarından güvenli bir şekilde gaz temin edebileceğini belirttikleri aktarıldı. 
     
</TEXT>
</DOC>
