<DOC>
<DOCNO> 235510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun23.html </URL>
<DATE> 2004/04/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Papadopulos Annan Planı ölmez, hep masada kalır... 
</HEADLINE>
<TEXT>

     Yunanistan Başbakanı Kostas Karamanlis, Atina'nın ''Kıbrıs Rum halkının 24 Nisan'da yapılan referandumda aldığı karara saygı duyduğunu ve desteğini tüm gücüyle sürdüreceğini'' söyledi. 
     Karamanlis, Atina'yı ziyaret eden Rum Yönetimi lideri Tasos Papadopulos ile yaptığı görüşmenin ardından gazetecilere, Atina ile Rum yönetiminin, çözüm dinamiğinin canlı kalması ve adanın birleşmesi konularında hemfikir olduklarını kaydetti. 
     Uluslararası toplumun ilgisinin Kıbrıs sorununun çözümüne yönelik olarak kalmasının sağlanması gerektiğini belirten Karamanlis, ''Kıbrıs Rum hükümetinin Kıbrıslı Türklerin AB'den destek almaları için yaptığı girişimleri çok olumlu karşılıyoruz. Hedefimiz adadaki iki toplumun işbirliği içinde olmalarıdır. Biz, Annan planı temelinde, Rumların güvenlik endişesine yanıt verecek bir düzenlemeyle adil ve kalıcı bir çözüm arzuluyoruz. Kıbrıs Rum ile sıkı işbirliği içinde çabalarımızı sürdüreceğiz. Kıbrıs, dış politikamızın gündemindeki birinci konu olmayı sürdürecektir'' diye konuştu. 
     Çözüm sürecine ilişkin bir takvim verip veremeyeceğine ve Annan planının masadan kalkıp kalkmadığına ilişkin soruları da yanıtlayan Karamanlis, ''Zaman belirlemek mümkün değil ama Annan planı ortadadır'' dedi. 
     
     PAPADOPULOS'UN AÇIKLAMASI 

     Papadopulos ise Yunanistan'ın Kıbrıs Rum halkının kararı ne yönde olursa olsun desteğini sürdürdüğünü söyledi. 
     Kıbrıs'ta çözüm için bu aşamada takvim vermenin mümkün olmadığını çünkü bunun yalnızca kendi istek ve girişimlerine bağlı olmadığını belirten Papadopulos, Annan planına ilişkin olarak şöyle konuştu 
     ''Annan planı gibi planlar ölmez. Bunlar hep masada kalırlar, dolayısıyla Annan planının da öldüğü söylenemez. Kıbrıs Rum halkı zamanı geldiğinde bu plana ilişkin kararını verecektir.'' Rum yönetiminin ve siyasi partilerin referandum öncesi tutumlarına ilişkin soruları da yanıtlayan Papadopulos, ''Biz görüşümüzü açıkladık ve Rum halkına kararları ne olursa olsun saygılı olacağımızı da söyledik. Sonuç olarak böyle de davrandık'' diye konuştu. 
     Papadopulos, Türkiye'nin AB ile müzakerelere başlamasına karşı veto kullanıp kullanmayacaklarına ilişkin soruya ise ''Bu konudaki tutumumuzu daha önce de açıkladım. Avrupalı bir Türkiye bizim çıkarımızadır. Tabii ki AB müktesebatına ve Avrupa'nın temel aldığı kurallar ve ilkelere uyması şartıyla'' yanıtını verdi. 
     Atina'daki temasları çerçevesinde bu sabah Yunanistan Cumhurbaşkanı Kostis Stefanopulos ile görüşen Papadopulos, gün içinde siyasi parti liderleriyle de biraraya gelecek. 
     
</TEXT>
</DOC>
