<DOC>
<DOCNO> 232093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur08.html </URL>
<DATE> 2004/04/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erzurum'da kar yağıyor, Antalya'ya yaz geldi .. 
</HEADLINE>
<TEXT>

     Erzurum'da gece başlayan kar yağışı etkisini sürdürüyor. Kar kentte yaşamı aksatırken Türkiye'nin bir başka köşesi Antalya'da hava sıcaklığı 30 derecenin üzerine çıktı, sahiller ve havuz kenarları doldu. 
     Meteoroloji Bölge Müdürlüğü yetkililerinden alınan bilgiye göre, Erzurum'da gece en düşük hava sıcaklığı sıfır derece oldu, fakat orta ve kuvvetli esen rüzgar nedeniyle hissedilen hava sıcaklığı sıfırın altında 19 dereceye kadar düştü. 
     Gündüz en yüksek hava sıcaklığının 3 derece olmasını beklediklerini kaydeden yetkililer, doğu yönlerden esecek orta ve kuvvetli rüzgar nedeniyle sıcaklığın sıfırın altında 12-13 derece hissedileceğini ifade ettiler. 
     Yetkililer, yağışlı havanın etkisini yarında sürdüreceğini bildirdiler. 
     
     YOLLAR ULAŞIMA KAPANDI 

     Doğu Anadolu Bölgesi'nde bulunan Erzurum, Kars, Ardahan ve Erzincan'da gece karla karışık yağmur şeklinde görülen yağış, sabah saatlerinde kara dönüştü. Erzincan'da etkili olan kar yağışı nedeniyle, Erzincan-Gümüşhane Karayolu'nun ulaşıma kapandığı bildirildi. Erzincan-Sivas Karayolu'nun Sakaltutan mevkiinde ise araçların zincirsiz yola çıkmalarına izin verilmiyor. 
     Erzurum'da da etkili olan kar yağışı nedeniyle Tekman-Gökoğlan Karayolu ulaşıma kapandı. Köprüköy-Hacıömer arasında bulunan köprünün ise su taşkınları nedeniyle yıkılması sonucu, Tekman ve Karayazı'ya bağlı bazı köylerle ulaşımın sağlanamadığı belirtildi. 
     Kar yağışının etkili olduğu Ağrı'da ise Ağrı-Cumaçay-Kağızman Karayolu'nun ulaşıma kapandığı kaydedildi. 
     Meteoroloji Bölge Müdürlüğü yetkilileri, Doğu Anadolu Bölgesi'nin Kuzey ve Batı kesimlerinde etkili olan yağışların yarın yüksek kesimlerde kar, alçak kesimlerde ise karla karışık yağmur şeklinde görüleceğini bildirdiler. 
     Yetkililer, yağışlı havanın pazar günü bölgeyi terk edeceğini kaydettiler. 

     
</TEXT>
</DOC>
