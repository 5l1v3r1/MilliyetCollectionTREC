<DOC>
<DOCNO> 201835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko06.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker hızlı büyüyor... Cola Turka Light piyasaya çıkıyor... 
</HEADLINE>
<TEXT>

     Ülker Gıda Grubu Başkanı ve İcra Kurulu Üyesi Metin Yurdagül, ürün sayısı 1000'i aşan Ülker Grubu'nun toplam cirosunun 2 milyar 255 milyon dolara ulaştığını açıkladı. 
     Yurdagül, gıda sektöründe satışları ve pazar paylarını artırmanın yanında, tüketicinin ağız tadına uygun, her yaşta, herkesin güvenle ve kolaylıkla satın alabileceği ürünlerin sayısını artırmayı amaçladıklarını kaydetti. 
     Grubun içinde 58 şirketin faaliyet sürdürdüğünü, yurtiçinde 29, yurtdışında 6 olmak üzere 35 fabrikada üretim yapıldığını dile getiren Yurdagül, ''Ürün sayımız 1000'i aşmıştır. Grubumuzun toplam cirosu 2 milyar 255 milyon dolar olup, 78 ülkeye 258 milyon dolar tutarında ihracat yapmaktayız'' dedi. 
     Piyasaya sürdükleri yeni ürünlerin satışlarına ilişkin bilgi veren Yurdagül, 5 aydan beri üretim ve pazarlaması yapılan Cola Turka'nın pazar payının, araştırma şirketleri verilerine göre yüzde 20 dolayında bulunduğunu bildirdi. 
     Yurdagül, ''Dondurmaya sezon sonuna doğru başladık. Keza Chewy dent ve Türk kahvesi ise daha da yeni. Bu nedenle bu ürünler için satış ve pazar payı ile ilgili anlamlı bir analiz mümkün değil. Ancak tüketici ve perakendecilerimizden aldığımız değerlendirmeler ümit verici gözüküyor. Diğer taraftan Cola Turka light önümüzdeki hafta satışa sunulacak'' diye konuştu. 
     
     YENİ YATIRIMLAR 
     Metin Yurdagül, uzman oldukları alanlarda her zaman yeni ürünler çıkarmaya devam etmelerinin doğal olduğunu kaydederek, yeni ürün lansmanlarını aslında tüketici eğilimleri ve ihtiyaçlarının belirlediğini söyledi. 
     Yurdagül, ''En son ürünlerimizden birinin de Ülker Hero mama olduğunu biliyorsunuz. Çok yakın bir tarih için planladığımız diğer bir ürünümüz, tesis kurulma aşamasında olan soya proteini, yani bitkisel et üretimi olacaktır'' dedi. 
     Bulundukları her alanda pazarın ilk üç firması içinde olmayı hedeflediklerini vurgulayan Yurdagül, şunları söyledi 
     ''Bu bize ölçek ekonomisinden faydalanarak maliyetlerimizi ve dolayısıyla satış fiyatlarımızı düşük tutabilmek imkanını verebilmektedir. Ancak eskiden beri bilinen ve bizden beklenen Ülker markasına layık olan tüketicinin, beklentisine uygun yeni çeşitlerimizi çıkartmaya devam edeceğiz.'' Yurdagül, son dönemde gıda sektöründe gerçekleştirilen büyük çıkışta tanıtımın, ürün lansmanlarının etkisi bulunduğunu, ancak bir ürünün başarılı olması için kalitesinin, fiyatının ve perakendecideki bulunabilirliğinin de önemini unutmamak gerektiğine dikkat çekti. 
     Metin Yurdagül, Anadolu Gıda'nın devralınmasıyla grupta nasıl bir sinerji yaşanacağı sorusunu da, şöyle yanıtladı 
     ''Daha önce ambalaj grubumuzun Tire-Kutsan ve Bomsaş firmaları, Tire-Kutsan şemsiyesi altında büyük ve tek bir şirket halinde halka açılmıştı. 
     Şimdi de bisküvi grubumuzdaki firmalarımızı biraraya toplama çalışmaları içerisindeyiz. Bu birleşmenin en başta, malzeme yönetimi, araştırma-geliştirme ve lojistik alanlarında önemli ölçüde sinerji sağlayacağı kanısındayız.'' 
     
</TEXT>
</DOC>
