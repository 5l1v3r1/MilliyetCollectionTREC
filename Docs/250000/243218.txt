<DOC>
<DOCNO> 243218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun24.html </URL>
<DATE> 2004/05/27/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İngiltere'den Irak'a 370 asker daha... 
</HEADLINE>
<TEXT>

     İngiltere'nin, Irak'taki silahlı gruplarla mücadeleye yardımcı olmak için bu ülkeye 370 asker daha göndereceği bildirildi. 
     Savunma Bakanı Geoff Hoon, Avam Kamarası'nda yaptığı konuşmada, Irak'taki komutanların, bu ülkedeki silahlı grupların tehditleri sürdüğü için temmuzda 6 aylık görev süresi dolacak hafif piyade taburunun yerine, Warrior zırhlı araçlarını kullanmak için eğitilmiş bir piyade taburunun gelmesini talep ettiklerini söyledi. 
     Birlik komutanlarının ayrıca, İngiliz üslerinin roket ve havan topu saldırılarına karşı korunmasının artırılması amacıyla mühendis bölüğü istediğini de belirten Hoon, yeni askerlerin, Irak'taki askerlere daha iyi bir savunma takviyesi sağlayacağını kaydetti. 
     Hoon, Irak'a gelecek aylarda başka takviye birlik gönderilip gönderilmeyeceği konusunu da hala düşündüklerini bildirdi. 
     ABD ve İngiltere'nin Irak'la ilgili hazırladığı BM karar tasarısının, diğer ülkeleri de bu ülkeye asker göndermelerini ikna etmesini umduğunu belirten Hoon, ''Yeni karar tasarısının ve Irak'ta egemen bir hükümetin, diğer ülkeleri buraya birlik konuşlandırmaları için cesaretlendireceği konusunda iyimseriz'' dedi. 
     İngiltere'nin, Irak'a göndereceği birlikle bu ülkedeki asker sayısı yaklaşık 8900 olacak. 
     
</TEXT>
</DOC>
