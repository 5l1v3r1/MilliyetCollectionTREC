<DOC>
<DOCNO> 248262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/ekonomi/eko01.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Moghadam'dan Kılıç'a 'Kalbim kırılıyor' yanıtı 
</HEADLINE>
<TEXT>


Türk - İş Başkanı'nın eleştirilerine duygusal yanıtlar veren IMF Şefi Moghadam, 'İyi ki hava güzel. Yoksa onu da bizden bilecektiniz' dedi 

ANKARA Milliyet 

Uluslararası Para Fonu IMF Türkiye Masası Şefi Rıza Moghadam'ın Türk - İş'i ziyareti, renkli diyaloglara sahne oldu. Türk - İş Başkanı Salih Kılıç'ın sert eleştirilerine, "Kalbim kırılıyor" yanıtını veren Moghadam, "Sayın başkan şikayetten başka bir şey dile getirmediniz. İyi ki hava güzel. Yoksa bunu da bizden bilecektiniz" dedi. 
IMF heyetinin 2005 başından itibaren uygulamaya konulması öngörülen yeni düzenlemeyle ilgili olarak Türk - İş yönetimiyle yaptığı görüşme yaklaşık 1.5 saat sürdü. Ziyaret sırasında IMF heyetini 17 sivil polisin koruması dikkat çekti. Kılıç ve Moghadam arasında kimi zaman esprili, kimi zaman da sertleşen şu diyalog yaşandı 
Kılıç İşçi, memur ve emekliler, IMF ve Dünya Bankası patentli politikaların bedelini ödemeye mahkum edildi. İşçiler re'sen emekli edildi, gelir dağılımı daha dengesiz ve adaletsiz hale geldi. Açlık ve yoksulluk sınırının altında yaşayanların sayısı hızla artıyor. 
Moghadam Çizdiğiniz bu tablonun haklı olduğunu düşünmüyorum. Şik yetten başka bir şey dile getirmediniz. İyi ki hava bugün güzel, yoksa onu da bizden bilecektiniz. Biz kendimizi Türkiye'nin dostları olarak görüyoruz ve yardıma geldik. IMF finansmanı olmasaydı Türkiye bugün çok daha farklı durumda olacaktı. Gülerek IMF tarafından açılan yaraları anlattığınızda kalbim kırılıyor. 
Kılıç Programlarınızın sosyal tarafı yok. 
Moghadam Sosyal tarafın eksik olduğu konusunda haklısınız ama daha çok yolumuz var. Beş yıl içinde yapılan reformlar hükümetlerin iradesiyle oldu. Bunları IMF yapmadı, hayata geçirilmesini kolaylaştırdı. 40 yıl sonra enflasyon düştü. Enflasyonun düşmesinden en fazla kazançlı çıkan sizin üyeleriniz ve emekliler oldu. 

'İşçi kötü ama siz iyisiniz' 
Kılıç Öyle bir atmosfer çizdiniz ki, Türkiye'de sanki biz değil de siz yaşıyorsunuz. Neredeyse güneş bile sizin sayenizde doğuyor. IMF heyeti dört yıl önce de geldi, pembe tablolar çizdi, biz üst üste iki kriz yaşadık. 
Moghadam Dışarıda da hava bulutlandı. Sayın başkan da reformlardan yana ama sosyal boyutun güçlendirilmesini istiyor. Uygulamada sizin de desteğinize ihtiyacımız olacak. 
Kılıç Çalışanlar bu kadar kötü durumdayken, ben bu kadar kötü durumdayken size destek vermemiz düşünülemez. 
Moghadam Ama siz çok iyi görünüyorsunuz. 


</TEXT>
</DOC>
