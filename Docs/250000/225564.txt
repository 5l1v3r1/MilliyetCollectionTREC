<DOC>
<DOCNO> 225564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo22.html </URL>
<DATE> 2004/03/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hagi'nin Cimbom'da ilk sınavı, affedilenler kadroda 
</HEADLINE>
<TEXT>

     Galatasaray, Fatih Terim'in yerine göreve getirilen yeni teknik direktörü Gheorghe Hagi yönetiminde ilk sınavını yarın verecek. 
     Sarı-kırmızılılar, 27. haftanın açılış maçında yarın deplasmanda oynayacağı Samsunspor maçının hazırlıklarını yaptığı tek idmanla tamamladı. 
     Galatasaraylı futbolcular bu sabah yaklaşık 1.5 saat süren bir antrenman yaptılar. Antrenmana sakatlığı nedeniyle tedavileri süren Ergün ve Ümit katılamazken, Orhan ise arkadaşları ile birlikte çalıştı. 
     Basına kapalı olarak gerçekleştirilen idmanın taktik çalışması sırasında Ayhan ve Hasan'ın kısa süreli birer sakatlık geçirdikleri, ancak her iki futbolcunun da saha içinde yapılan müdahale sonrasında antrenmana devam ettikleri bildirildi. 
     
     AFFEDİLENLER KADRODA 

     Galatasaray'da Fatih Terim'in devre arasında ''değişim politikası'' çerçevesinde kadro dışı bıraktığı Bülent Korkmaz, Arif Erdem, Hakan Ünsal ve Elvir Baliç, Özhan Canaydın'ın yeniden başkanlığa seçilmesinin ardından affedilirken, Samsunspor maçı kafilesine de dahil edildiler. 
     22 kişi olarak açıklanan kafilede ayrıca, devre arasında sözleşme imzalamayan Berkant da yer aldı. 
     
     ERGÜN VE ÜMİT YOK 

     Galatasaray'da sakatlıkları süren Ergün Penbe ve Ümit Karan ise kafileye alınmadı. 
     Saat 16.30'da Samsun'a hareket edecek 22 kişilik Galatasaray kafilesinde şu futbolcular yer alıyor 
     Mondragon, Aykut, Ömer, Bülent, Orhan, Prates, Suat, Hakan Ünsal, Berkant, Batista, Hasan, Baliç, Ayhan, Cihan, Volkan, Petre, Murat, Sabri, Arif, Hakan Şükür, Bratu, Necati. 
     
     MUHTEMEL 11 

     Galatasaray'ın Samsunspor karşısına şu muhtemel 11'le çıkması bekleniyor 
     Mondragon, Prates, Bülent, Ömer, Hakan Ünsal, Sabri, Batista, Petre, Hasan, Hakan Şükür, Bratu. 
     Samsun 19 Mayıs Stadı'nda saat 20.00'de başlayacak ve hakem Bülent Uzun'un yöneteceği karşılaşma Digitürk LİG TV'den naklen yayınlanacak. 

     
</TEXT>
</DOC>
