<DOC>
<DOCNO> 204987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur34.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay, deprem bölgesine yeni yardım gönderecek... 
</HEADLINE>
<TEXT>

     İran'ın Bem kentinde meydana gelen deprem dolayısıyla bölgeye gönderilen Türk sağlık ve arama-kurtarma ekiplerinin ihtiyaç duyduğu tıbbi malzemeler ile diğer insani yardım malzemelerinin, yarın bölgeye gönderileceği bildirildi Sağlık Bakanlığı'ndan yapılan açıklamaya göre, 24 saat çalışan Sağlık Bakanlığı Kriz Merkezi, bölgeye gönderilen 30 kişilik sağlık ekibiyle sürekli temas halinde çalışıyor. 
     Kriz Merkezi, ekiplerce belirlenen ihtiyaç malzemelerinin temini noktasında planlama çalışmalarını yürütüyor. 
     Söz konusu ihtiyaç malzemelerinin, yarın öğle saatlerinde, Kızılay'la ortak yapılacak çalışmayla bir kargo uçağına yüklenerek deprem bölgesine gönderilmesi planlanıyor. 
     Sağlık Bakanı Recep Akdağ da, sabah saatlerinde İran'a giden Türk ekibinin başkanı ile uydu telefon aracılığıyla bir görüşme yaptı, çalışmalar ve ihtiyaçlar hakkında detaylı bilgi aldı. 
     
     KIZILAY DA YENİDEN MALZEME GÖNDERECEK 
     Kızılay Genel Başkanı Ertan Gönen de, AA muhabirine yaptığı açıklamada, ihtiyaç duyulan malzemelerin bir kısmının Etimesgut Havaalanı'nda bir kargo uçağına, bir kısmının da Kızılay Etimesgut Deposu'ndaki bir TIR'a yüklendiğini söyledi. 
     Gönen, uçakta çadır, battaniye, gıda ve tıbbi malzeme, TIR'da ise çadır, battaniye ve tıbbi malzemenin yanı sıra bir seyyar mutfağın bulunduğunu söyledi. 
     Ertan Gönen, 26 Aralık Cuma gecesi yola çıkan ve insani yardım malzemesi taşıyan 6 TIR'ın da yarın veya en geç 30 Aralık Salı günü İran'da olacağını bildirdi. 
     
</TEXT>
</DOC>
