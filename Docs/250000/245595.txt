<DOC>
<DOCNO> 245595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy11.html </URL>
<DATE> 2004/06/05/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan KKTC, Kıbrıs Türk Devleti olarak ilan edilebilir 
</HEADLINE>
<TEXT>

     Başbakan Recep Tayyip Erdoğan, İslam Konferansı Örgütü İKÖ Dışişleri Bakanları Konferansı toplantısında büyük ihtimalle KKTC'nin, Annan Planı'ndaki olduğu şekliyle Kıbrıs Türk Devleti olarak ilan edilme durumuyla karşı karşıya olduğunu açıkladı. 
     Erdoğan, İstanbul Sanayi Odası'nın, ''İstanbul Sanayi Forumu'' başlığıyla yapılan Meslek Komiteleri Ortak Toplantısı'nda yaptığı konuşmada, Türkiye'de yapılan büyük organizasyonlara dikkat çekerek, OECD toplantısının bugün sona ereceğini, Dünya Gazeteler Birliği toplantısının başarıyla yapıldığını, Eurovision'un da aynı şekilde noktalandığını hatırlattı. 
     Başbakan Erdoğan, NATO Zirvesi'nin ay sonunda yapılacağını, ardından AB ve İslam Konferansı Örgütü müşterek toplantısının da yine Türkiye'de yapılacağını anlattı. 
     İslam Konferansı Örgütü Dışişleri Bakanları Konferansı toplantısının da Türkiye'de yapılacağına işaret eden Erdoğan, ''Ve bu toplantıdan da büyük ihtimalle KKTC, Annan Planı'ndaki olduğu şekliyle Kıbrıs Türk Devleti olarak orada ilan edilme durumuyla şu anda inşallah karşı karşıya. Ön raporlar bu istikamette hazırlanmış vaziyette'' dedi. 

     
</TEXT>
</DOC>
