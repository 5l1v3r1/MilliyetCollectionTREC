<DOC>
<DOCNO> 219557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo39.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal ve Prandelli maç için ne dedi 
</HEADLINE>
<TEXT>

     UEFA Kupası 3. turunda İtalya'nın Parma takımını 3-0 gibi net bir skorla yenerek eleyen Gençlerbirliği'nde, teknik direktör Ersun Yanal, Anadolu takımlarının başarısının Türk futbolunun gelişimi açısından önemli olduğunu söyledi. 
     Ersun Yanal, maçtan sonra yaptığı basın toplantısında, bugün kazandıkları için iki konuda mutlu olduklarını anlatarak, ''Türk takımlarının, özellikle de Anadolu takımlarının başarısı Türk futbolunun gelişimi için önemli. Bu mutluluğu yaşıyoruz. Oynanan oyun da beni mutlu etti. Rakibe pozisyon vermedik. Oyunun hakimi bizdik. Üstünlüğümüzü ikinci yarıda da sürdürdük ve kontrollü oynadık. Futbolcularımın son dakikalardaki çabaları skoru artırdı. Bugüne kadarki sorumluluğumuzla devam edeceğiz'' diye konuştu. 
     Önlerinde önemli maçlar ve zorlu kulvarlar olduğunu vurgulayan Yanal, sözlerini şöyle tamamladı 
     ''Bugünkü maç da gösterdi ki takımın rengi önemli değil. Bu ambiyansı kendi aramızdaki karşılaşmalarda da yakalamalıyız. Aramızdaki sorunları giderebiliriz. Futbolseverler barışabiliyor.'' 
     
     PARMA CEPHESİ 
     Parma Teknik Direktörü Cesare Prandelli, sonucun biraz yuvarlak olduğunu belirterek, maçta 10 kişi kalmanın dezavantajını yaşadıklarını söyledi. 
     10 kişi kalmalarına karşın oyuncularının iyi bir oyun ortaya koyduğunu ifade eden Prandelli, ''Oyuncularım 1 kişi eksik olmalarına rağmen iyi mücadele ettiler. Görevlerini yaptılar. Genç bir takımız. İlerisi için iyi sinyaller aldık'' dedi. 
     
     CEMAL AYDIN TÜM ANKARAYA 3-0 ARMAĞAN OLSUN 
     Ankaragücü Kulübü Başkanı Cemal Aydın ise maç sonrası yaptığı değerlendirmede, 4 Türk takımının da tur atlamasını istediğini belirterek, ''Bir de birle başladık. İnşallah devamı gelir ve 4 Türk takımı da tur atlar. 3-0 gibi net bir skor, Gençlerbirliği'ne ve Ankara'ya armağan olsun'' diye konuştu. 
     Karşılaşma sonrasındaki basın toplantısına katılan futbolculardan Mustafa, Filip ve kaleci Damir de stadı dolduran ve kendilerine destek veren tüm taraftarlara teşekkür etti. 
     Kaleci Damir, maçta çok iyi mücadele ettiklerini ve iyi bir oyun ortaya koyduklarını belirterek, Fenerbahçe karşılaşmasında da bu taraftarı arkalarında görmek istediğini kaydetti. 
     Başkent ekibinin golcü oyuncusu Mustafa, kontrollü oynadıklarını belirterek, ''6 UEFA Kupası maçında yenilgi yüzü görmedik. Gidebileceğimiz yere kadar gideceğiz, gerekirse finale kadar gidebiliriz'' dedi. 
     Gençlerbirliği'nin Belçikalı futbolcusu Filip ise çok güzel bir mücadele verdiklerini, ''finale kadar gidebileceklerini'' söyledi. 
     
</TEXT>
</DOC>
