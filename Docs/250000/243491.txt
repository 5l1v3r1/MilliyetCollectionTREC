<DOC>
<DOCNO> 243491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun16.html </URL>
<DATE> 2004/05/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
The Times Türkiye'nin AB kulübüne girmesine izin verin 
</HEADLINE>
<TEXT>

     Dilek KOCABAŞ bildiriyor 
İngiltere'de yayımlanan The Times gazetesi, Başbakan Recep Tayyip Erdoğan'ın Oxford Üniversitesi'nde öğleden sonra vereceği konferans öncesinde, Avrupa Birliği'ne, ''Türkiye'nin AB kulübüne katılmasına olanak verin'' çağrısında bulundu. 
     Başbakan Erdoğan ile İngiltere Başbakanı Tony Blair arasında benzerlik kuran gazete başyazarı, her iki Başbakan'ın da yakın zamanda ülkelerinin Avrupalı olup-olmadığı tartışmalarına hedef olduklarını bildirdi. 
     İngilizlerin bu tartışmaya bir ölçüde alıştıkları, ancak bu durumun Türkler için kabul edilemez olduğu belirtilen makalede, iki ülkenin de aynı tarihlerde AB kapısını çaldıkları, İngiltere'nin kısa sürede üye yapıldığı, Türkiye'nin ise hala bekletilmekte olduğuna işaret edildi. 
     Başbakan Erdoğan'ın bugün Oxford'dan bir kez daha AB'ye sesleneceği ifade edilen makalede, Avrupa Birliği Komisyonu'nun ekim ayında Türkiye'nin tam üyelik görüşmelerine başlamaya hazır olduğunu söylemesinin yüksek ihtimal olduğunu belirtti. 
     Makalede, ''Eğer böyle olursa aralık ayındaki AB zirvesinde Türkiye'ye kesin bir tarih verilmesi bekleniyor'' denildi. 
     Türkiye'nin üyeliğiyle ilgili itirazlara pek çok gerekçe gösterilebildiğini, ancak gerçeğin bu ülkenin büyük nüfusu olduğunu da savunan yazar, şunları kaydetti 
     ''Avrupa'nın hızla Müslümanlaşmasına yol açmasından korkuluyor. Oysa çağdaş Müslüman bir toplumun Avrupa ortaklığı içinde var olmaması için bir neden yok. Türkiye'yi özümsemek zor olabilecektir, ancak bu başarılabilir.'' Liderlerin, Avrupa'yı, ''Avrupalı'' olarak tutma ısrarlarının bedelinin ağır olabileceği uyarısında da bulunan yazar, Türkiye'nin AB'den uzak tutulması halinde, ''yabancılaşmış, istikrarsızlaştırılmış ve radikalleştirilmiş 70 milyonluk bir nüfusun Avrupa'nın kapısının önünde olacağını'' ifade etti. 
     
</TEXT>
</DOC>
