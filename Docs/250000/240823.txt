<DOC>
<DOCNO> 240823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/ekonomi/eko08.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonominin patronu Şener 
</HEADLINE>
<TEXT>



Ekonomik gelişmelerin daha iyi izlenmesi ve bakanlar arası iletişimin artırılması için Bakanlar Kurulu bünyesinde Ekonomi Koordinasyon Kurulu oluşturuldu. Kurul, Başbakan Yardımcısı Abdüllatif Şener'in başkanlığında Maliye Bakanı Kemal Unakıtan, Sanayi Bakanı Ali Coşkun, Devlet Bakanları Ali Babacan ve Kürşad Tüzmen'in katımıyla toplanacak. 
Bakanlar Kurulu toplantısının ardından, açıklamada bulunan Şener, "Başkanı ben olacağım. Görev, Sayın Başbakan'ımız tarafından bana verilmiştir" dedi. Şener, bu kurulla birlikte ekonomik konularda belirleyici rolüne geri döndü. Şener, Özelleştirme İdaresi kendisine bağlıyken liman özelleştirmelerinde borç erteleme operasyonlarına itiraz ettiği için Erdoğan'la ters düşmüştü. Bunun üzerine Erdoğan, Özelleştirme İdaresi'ni Şener'den alarak "Kemal Abi" dediği Maliye Bakanı Unakıtan'a bağlamıştı. Şener bu olaydan sonra kendini geri plana çekmişti. Hükümet sözcülüğü görevi de Şener'den Adalet Bakanı Cemil Çiçek'e kaymıştı. 


</TEXT>
</DOC>
