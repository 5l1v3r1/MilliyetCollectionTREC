<DOC>
<DOCNO> 244579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonyas15.html </URL>
<DATE> 2004/06/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Pekin yönetiminden Britney Spears'a kıyafet sansürü 
</HEADLINE>
<TEXT>

     Pop müziğinin ünlü ismi Britney Spears, Çin'de sansüre takıldı. Önümüzdeki günlerde Çin konserlerine hazırlanan şarkıcı giyimi konusunda uyarıldı. 
     Pekin Yönetiminin, Amerikalı pop şarkıcısı Britney Spears'ın, son albümü "In The Zone"un dünya turnesi kapsamında Çin'de konser vermesine, sahneye fazla seksi ve açık saçık kıyafetler giymeden çıkması şartıyla izin verdiği bildirildi. 
     Ünlü sanatçının giysileri, konserlerden önce Kültür Bakanlığı yetkilileri tarafından denetlenecek ve Çinlileri baştan çıkartmayacak türden olmalarına özen gösterilecek. 
     Oysa Britney Spears şarkıları kadar sahne şovları ile de dikkat çeken bir sanatçı. Pekin yönetiminin yaklaşımı bütün dünyada büyük ilgi uyandırdı. 
     Çin Haber Ajansı, gelecek yıl başkent Pekin ve Şangay'da toplam 5 konser vermeyi planlayan Spears'ın şartı kabul ettiğini belirtirken, şarkıcının kıyafetlerinin kim tarafından ve nasıl kontrol edileceği belirtilmedi. 

     
</TEXT>
</DOC>
