<DOC>
<DOCNO> 222767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko08.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF İcra Direktörü Kiekens Üstümüze düşeni yapacağız 
</HEADLINE>
<TEXT>

     Uluslararası Para Fonu'nun IMF Türkiye'nin de aralarında bulunduğu ülkeler grubunun İcra Direktörü Willy Kiekens, ''Türkiye'deki doğrudan yabancı sermaye girişinin artmasında IMF olarak üstümüze düşeni yapacağız'' dedi. 
     Kiekens, İstanbul'da gerçekleştirilen Yatırım Danışma Konseyi'nin ardından A.A muhabirine yaptığı açıklamada, IMF olarak toplantıya katılan tüm CEO'lara yürütme kurulu başkanı Türkiye'deki ekonomik gelişmeler konusunda bilgi verdiklerini ifade etti. 
     Willy Kiekens, özellikle IMF destekli programın uygulanmasıyla makroekonomik göstergelerdeki olumlu gidiş hakkında CEO'lara sunumda bulunduklarını kaydetti. 
     Toplantıda dünyanın önde gelen şirketlerinin CEO'larının görüş ve önerilerinin ayrıntılı bir şekilde alındığını ve bunların kayda geçirildiğini belirten Kiekens, hükümetin de buradan sonuçları uygulayarak takip etmesi halinde bu toplantının çok somut neticeler vereceğine inandığını söyledi. 
     Sağlam bir ekonomik programın yabancı sermaye girişinde önemli bir faktör olduğunun altını çizen Kiekens, CEO'ların da IMF destekli programın başarı ile sürdürülmesinden memnuniyetlerini ifade ettiklerini bildirdi. 
     
</TEXT>
</DOC>
