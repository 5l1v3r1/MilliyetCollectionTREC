<DOC>
<DOCNO> 225739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yazar/sazak.html </URL>
<DATE> 2004/03/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sağlar'ın şansı 
</HEADLINE>
<TEXT>

   
   Mersin'de bir onur mücadelesi veriyor Fikri Sağlar. Milyonlarca doların savrulduğu seçim kampanyasında 28 Mart'ta belediye başkanlığını salt fikirle, projeyle, gelecek vizyonuyla kazanmak kolay değil. Önce inanmak ve doğru bildiğini halka bıkmadan usanmadan anlatmak gerekiyor. 
   Sağlar'ı 12 Eylül ertesi 1983 seçimleriyle Meclis'e giren Halkçı Parti'nin en genç milletvekili olarak tanımıştım. 20 yılı aşkın süredir dürüstlükten ve siyasi çizgisinden hiç ödün vermedi. SHP'de Erdal İnönü'nün genel sekreterliğini yaptı. Kültür Bakanlığı sırasında Akdeniz'in bir turizm ve kültür merkezi olması için yoğun uğraş verdi. Muhalefette Susurluk skandalının korkusuzca üzerine gitti, çetelerle savaştı. 
   CHP'nin barajı aşamayıp Meclis dışında kaldığı 1999 seçimleri öncesinde hak etmediği şekilde partisinden dışlandı. 
   Sağlar, 5 yıldır parlamentoda olmamasına karşın Türkiye'nin tanıdığı, sol kanat siyasetçi kimliğiyle Mersin'de CHP, MHP ve AKP ile neredeyse 'tek başına' yarışıyor. 
   Kuşkusuz Sağlar'ın arkasında da örgütlü bir güç, 'sol ittifak' var. Karayalçın ile birlikte 3 Kasım 2002 seçimleri öncesinde SHP'yi kuran ve partinin genel sekreteri olan Fikri Sağlar Mersin'de seçime 'Demokratik Güçbirliği' adayı olarak giriyor. DEHAP'ın son seçimdeki 45 bin dolayındaki oyları Sağlar'a akacak. 
   Dün telefonla konuştuk. Zeytinlibahçe'de halkın arasındaydı. Mersinliler ile el sıkışırken en çok balkona çıkan insanların sevgi gösterisi olan alkışlar ve çocukların sevgisinden etkilendiğini anlattı. Seçim kazanmak için dökülen onca para ve güce karşılık, insanların sımsıcak selamı Sağlar'ı 28 Mart konusunda umutlandırıyordu. 
   Sağlar, seçim bölgesi olan Mersin'in sorunlarını çok iyi biliyor. 
   Kentin nüfusunun yüzde 60'ı 300 dolarla geçinmeye çalışırken, yüzde 10'unun geliri 50 bin doların üzerinde. Narenciye ve nakliye kentin en büyük gelir kaynağı. Ancak 1980'li yıllarda başlayan betonlaşma sonucu portakal bahçelerinin üzerinde bugün gecekondularla kaplı. Yoksul ve işsiz bir kitle var. Mersin liman kenti, serbest bölge ama bu avantajlarını kullanamıyor. Oysa gelecek turizmde ve hizmet sektöründe. Sağlar, 28 Mart'ta belediye başkanı seçilmesi halinde kente kaldırım döşemenin ötesinde vizyonla hizmet edeceğini, antik çağlardaki adına yakışır biçimde Mersin'in 'güneş' gibi parlayacağını söylüyor. 1 Mayıs'ta Kıbrıs'ın AB'ye girmesiyle İskenderiye - Kıbrıs bağlantılı yatçılık Mersin üzerinden Antalya'ya yönlendirilecek. 
   Doğu Akdeniz'in bu önemli liman kentine Sağlar'ın kazandıracağı çok şey olacak. Ancak rakipleri 'kemer altından' vurmaya başlamışlar bile, seçime 3 gün kala yerel televizyon Kanal 2000'inin kapatılması büyük haksızlık. 
   Halka güveniyor Sağlar. 28 Mart'ta kazanacağına inanıyor. 
   
      
   
   
</TEXT>
</DOC>
