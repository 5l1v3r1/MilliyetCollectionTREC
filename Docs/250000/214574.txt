<DOC>
<DOCNO> 214574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur29.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Kıbrıs'ı seçim malzemesi yapıyorlar'' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''bugüne kadar Kıbrıs konusunda ağzından bir tek kelime çıkmayanların utanmadan, Kıbrıs konusunu seçim malzemesi yaptıklarını'' ifade ederek, ''Bizim kimseden gizlimiz saklımız yoktur. Kimseye, milletimize hesabını veremeyeceğimiz bir şey vaadetmedik'' dedi. 
     Erdoğan, partisinin TBMM Grup toplantısında yaptığı konuşmada, özetle şunları kaydetti 
     ''KKTC'nin vazgeçemeyeceği bazı hassasiyetleri var. Adil ve kalıcı çözüm için üstümüze düşeni yaptık. Bu durum artık taraflarca da paylaşılma noktasına gelmiştir. Paylaşılırsa sorun çözülecek. New York'ta Türk tarafının politikası, işbirliği ve mutabakat çerçevesinde belirlenmiştir. Çok çeşitli şeyler yazılıyor. Biz adımlarımızı bu müzakerelere bağlı olarak atıyoruz. 
     Dinamik süreçler, dinamik bir diplomasi gerektirir. Türk tarafının politikası ilgili tarafların katılımı ile oluşturulmuştur. Hükümet olarak Kıbrıs konusunun, milli bir dava olduğunun her zaman farkında olduk. Bizim bu sorumluluğumuzu, bu sorumluluğu taşıyamayanlar, tespit edemezler. Türkiye'nin böylesi önemli bir müzakere döneminde, buldukları her kürsüden Hükümet'e saldıranlar, ne yaptıklarını uzun uzun düşünmelidir. Bugüne kadar Kıbrıs konusunda ağzından bir tek kelime çıkmayanlar utanmadan Kıbrıs konusunu seçim malzemesi yapıyorlar.'' 
     
</TEXT>
</DOC>
