<DOC>
<DOCNO> 200684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur28.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Beni ortadan kaldırmak için ellerinden geleni yaptılar 
</HEADLINE>
<TEXT>

     KKTC Cumhurbaşkanı Rauf Denktaş, AB Komisyonu'nun Genişlemeden Sorumlu Üyesi Günther Verheugen'in, Kıbrıs Rum kesiminin müracaatını kabul ettirme yönünde büyük çaba harcadığını ve AB'ye ''Türkler muhakkak bunun peşinden gelecektir'' diye garanti verdiğini belirterek, ''Şimdi yanıldığını görüyor, anlıyor ve büyük bir sorumluluk içerisinde kaldığı için de saçma sapan beyanatlar verebiliyor'' dedi. 
     Doğuş Üniversitesi'nde ''Kıbrıs'ta Son Durum'' konulu bir konferans veren Denktaş, gazetecilerin sorularını yanıtladı. 
     Denktaş, bir gazetecinin, ''AB Komiseri Verheugen'in diplomatik üsluba uymayan açıklamalarının bulunduğunu, 'seçime hile karıştırılacağını' ve 'ancak muhalefet partilerinin kazanması durumunda seçimi tanıyacaklarını' söylediğini'' belirtmesi üzerine, şöyle konuştu 
     ''Verheugen'in akıl almaz, diplomasiye, etiğe sığmaz sözlerinin ne anlama geldiğini daha önce de söyledim. Bir ata oynadılar, atın kaybedeceğini görüyorlar. Fazla para harcadılar. Fazla emek harcadılar. Beni ortadan kaldırmak için ellerinden geleni yaptılar. Olmayacağını anlayınca asapları bozuldu. Çünkü, Verheugen'in büyük suçu vardır. İkiye bölünmüş bir Kıbrıs'ın müracaatını, bütün Kıbrıs'ın müracaatı gibi AB'ye kabul ettirme yönünde büyük çaba harcamıştır. Ve AB'ye, 'Türkler muhakkak bunun peşinden gelecektir' diye garanti vermiştir. Şimdi yanıldığını görüyor, anlıyor ve büyük bir sorumluluk içerisinde kaldığı için de böyle saçma sapan beyanatlar verebiliyor.'' 
     
     GÜRCİSTAN ÖRNEĞİ 
     Denktaş, ''seçim sonrasında Gürcistan örneğinin yaşanacağı'' yönünde görüşler bulunduğunun hatırlatılması üzerine, şunları söyledi 
     ''Bu konuda konuşulanları biz de işitiyoruz. Geçen akşam bir parti liderine bu soru sorulmuş ve 'Eğer kaybedersek ve eğer şaibe varsa, tabiatıyla biz de yollara dökülürüz. Biz de gereğini yaparız' gibi akıl almaz bir cevap vermiş. Şaibe olacağını ve hatta olduğunu kendileri yaydığına göre, bunun altında bir şeyler aramak hakkımızdır. Ama Kıbrıs'ta Gürcistan modeli uygulanamaz. Ne yaparlarsa kendi kendilerine zarar verirler. Başka kimseye zarar vermezler. Milli davalarda dışa dayanarak yürüyenler daima yarı yolda kalmıştır. Milli davalarda millete dayanılır, başka kimseye dayanılmaz. Milli vicdan, milli düşünce, milli fedekarlıklarla bir dava kurtarılır. Başkalarının dürtüsüyle ve parasıyla yola çıkanlar, er geç yarıda kalacaklardır.'' 
     
</TEXT>
</DOC>
