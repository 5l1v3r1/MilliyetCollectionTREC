<DOC>
<DOCNO> 209456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/soneko05.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksitli alışverişlere aldanmayın 
</HEADLINE>
<TEXT>

     Tüketiciler Birliği Genel Başkan Yardımcısı Kemal Özer, son bir yılda ülkede taksitli satış çılgınlığı ortaya çıktığını belirterek, ''Uzun vadeli taksit uygulanan ürün, ciddi anlamda fiyat artışıyla tüketiciye sunuluyor'' dedi. 
     Özer, önceden beyaz eşya ve mobilya gibi ev eşyalarına yapılan uzun vadeli taksitli satışların son aylarda giyimde de başladığını kaydetti. 
     Bankaların tüketiciye taksitli kredi kartı vermesiyle hızla yayılan ''kredi kartına taksit'' uygulamasının tüm tüketicileri etkisi altına aldığını vurgulayan Özer, ''Son bir yılda ülkede taksitli satış çılgınlığı ortaya çıktı'' dedi. 
     Ülke genelinde irili ufaklı çok sayıda mağazanın hemen her bankanın kredi kartına taksit yapabildiğini ifade eden Özer, şunları söyledi 
     ''Önceden mağazalar sadece banka ile anlaşıp tek kredi kartına taksitli satış yapıyordu. Bugün ise mağazalarda her bankanın kredi kartı makinesi var. Hangi kredi kartıyla giderseniz taksit yaptırabiliyorsunuz. Peşin fiyatına taksit gibi görünüyor, ancak taksitli ürünlerin değeri normal fiyatının birkaç katına çıkarılıyor. Ürün ciddi anlamda fiyat artışı ile tüketiciye sunuluyor.'' 
     
     5 MİLYON LİRAYA 8 AY TAKSİT 
     Özer, mağazaların taksitli satış için önceleri uyguladığı limiti de kaldırdığını belirterek, bugün 5 milyon liralık alışverişe bile 8 ay taksit yapılabildiğini anlattı. 
     Bu durumun ülkede bilinçsiz alışveriş yapan toplumu oluşturduğunu ifade eden Özer, ''Artık ekmeğe bile taksit yapıyorlar. Kredi kartıyla alışveriş yapan çok sayıda tüketici hesap yapamıyor. İnanılmaz taksitler karşısında alışverişlerde kontrolünü kaybederek, ihtiyacı dışında ürün alıyor. Böylece korkunç borçlarla karşı karşıya kalınıyor'' dedi. 
     Özer, taksit yapıldığı için aylık ödenecek borcun tüketiciye az göründüğünü ancak sonuçta bu rakamları kendisinin ödeyeceğini vurgulayarak, şöyle devam etti 
     
     KREDİ KARTINIZI YANINIZA ALMAYIN 
     ''Türkiye'de 19 milyon 863 bin kişide kredi kartı var. Bu inanılmaz bir rakam. Kurban Bayramı'nın yaklaştığı bugünlerde tüketiciler kendine hakim olmalıdır. Taksitlere aldanmadan bilinçli ve kontrollü alışveriş yapılabilmesi için tüketici kendini bilmelidir. Alışverişe önceden plan yaparak çıkın ve kesinlikle alışverişe çıkarken yanınızda kredi kartı taşımayın. İhtiyacınız olanı alın, gereksiz ürünleri ucuzluğuna ve uzun vadedeki taksitlerine aldanıp almayın.'' Özer, çok sayıda mağazanın tüketici yasasına aykırı hareket ettiğini de savunarak, ''Kredi kartı ve peşin alışverişlerde farklı indirimler uyguluyor. Bu tüketici yasasına aykırı bir uygulamadır. Aynı ürün için peşinde yüzde 10, kredi kartında yüzde 5 gibi 2 farklı indirim yapılamaz. Aslında taksitli alışveriş çılgınlığını önleyecek bir kurum ya da kuruluş yok. Bu sorunu tüketici kendisi çözecek'' diye konuştu. 
     
</TEXT>
</DOC>
