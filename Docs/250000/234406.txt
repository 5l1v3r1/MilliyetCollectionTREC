<DOC>
<DOCNO> 234406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/soneko05.html </URL>
<DATE> 2004/04/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Köy Hizmetleri Hedefimiz susuz, asfaltsız köy bırakmamak... 
</HEADLINE>
<TEXT>

     Köy Hizmetleri Genel Müdürü Ali Altuntaş, hedeflerinin 2004 yılında susuz, beş yıl içinde de asfaltsız köy bırakmamak olduğunu bildirdi. 
     Altuntaş, A.A muhabirine, 2004 yılı hedefleri ve Genel Müdürlüğün yapmayı planladığı çalışmalar hakkında bilgi verdi. 
     Köy Hizmetleri Genel Müdürlüğünün köylünün sosyal ve ekonomik seviyesini yükseltme, yaşadığı mekanı günün şartlarına uygun hale getirme çabası içinde hizmet ve yatırım yapma çalışmalarını sürdürdüğünü belirten Altuntaş, amaçlarının insan ve makine gücünü en verimli şekilde kullanıp, projelerini devlet-köy işbirliği çerçevesinde gerçekleştirmek ve kurumu Türkiye'nin en çalışkan kuruluşu haline getirmek olduğunu söyledi. 
     Genel Müdürlüğün en iddialı projelerinden birinin ''yapay sulak alan'' olarak adlandırılan bitkilerle doğal arıtma sistemini bu yıl itibariyle yaygınlaştırmak olduğunu ifade eden Altuntaş, şunları kaydetti 
     ''Geleneksel arıtma yöntemleri ile tüm köylerin atık suların arıtılması için gerekli maliyetin 2.5 milyar dolar ve köylüye yıllık işletme maliyetinin 60 milyon dolar olduğu hesaplanmıştır. Ancak yapay sulak alan sistemleri ile tüm köylerimiz arıtma sistemine kavuşturulacak olursa maliyet 22 milyon dolar, yıllık işletme maliyeti ise 432 bin dolar olacaktır. Bunun ülke ekonomisine insan sağlığına ve doğaya olan katkısı yadsınamaz. Müdürlük olarak 2004 yılında yaklaşık 1500 adet doğal arıtma tesisi yapmayı hedefliyoruz.'' Bir diğer önem verdikleri çalışmanın da ''toplulaştırma hizmeti'' olduğu belirten Altuntaş, toplulaştırmayı köylüye götürmek ikna yoluyla gerçekleşebildiği için başlangıçta bir çok zorlukla karşılaştıklarını ancak, sadece sulama alanlarını değil, kıraç arazileri de toplulaştırma hizmeti içine almak için çalıştıklarını ifade etti. 
     Köy Hizmetleri Genel Müdürlüğünün 2004 yılı bütçe ödeneğinin 1 katrilyon 729 trilyon lira olduğunu hatırlatan Altuntaş, yatırım ödeneğinin 365.1 trilyon lira olduğunu, bunun yüzde 31'inin tarım, yüzde 46'sının ulaştırma, yüzde 16'sının köy içme suları ve yüzde 7'sinin ise iskan hizmetleri için ayrıldığını kaydetti. 
     
     KÖYDEN KENTE GÖÇÜ ÖNLEME ÇALIŞMALARI 
     Köy İçi İnşaat Dairesi Başkanlığı'nın köyleri yerinde kalkındırma ve köyden kente göçü önleme maksatlı proje çalışmalarını sürdürdüğünü bildiren Altuntaş, bu maksatla, tüm köylerden bilgiler alınarak, her köyün ihtiyacı olan tesislerin belirlendiğini, verilerin değerlendirilerek köylerde yaşayan insanların yaşam kalitelerini yükseltici, yeni gelir kaynakları sağlayıcı ve mevcut gelir kaynaklarını artırıcı çözümler üreten projeler geliştirildiğine işaret etti. 
     Yaptıkları iskan projelerine de değinen Altuntaş, Atatürk Barajı'ndan etkilenen veya başka nedenlerle iskan bekleyen ailelerin iskanı için çalışmaların son aşamaya geldiğine dikkati çekti. 
     Altuntaş, ayrıca iskan bekleyen ailelere Toplu Konut İdaresi TOKİ ile Köy Hizmetleri Genel Müdürlüğü arasında yapılan protokol doğrultusunda konut yardımı yapılacağını hatırlattı. 
     
     KÖYLERE KANALİZASYON VE SULAMA HİZMETLERİ 
     Şebekeli içme suyu olan bütün köyleri kanalizasyona kavuşturma yönünde proje ve yapım çalışmalarına 2004 yılında da devam edileceğini anlatan Altuntaş, ''Köylerimizin modernizasyonunun artırılması kapsamında köy merkezleri dışında, önceden etüdü tamamlanmış ve planlanmış alanlarda tarımsal işletme binaları, bu bağlamda süt toplama ve değerlendirme merkezleri ve sağlıklı hayvan barınakları yaparak sağlıklı köy ortamlarının yaratılması işlemlerine bu yıl öncelik verilecek'' diye konuştu. 
     Köylere içme suyu temini ve çiftçinin ekonomik ve sosyal seviyesini yükseltmek için bu yıl çalışmalarına hız verdiklerini anlatan Altuntaş, Havza Islahı ve Göletler Dairesi Başkanlığı'nın bu yılki yatırım programında yeraltı sulamaları, sulama göletleri, toprak koruma ve hayvan içme suyu göleti olmak üzere toplam 501 adet iş bitireceğini, 234 adet yeraltı suyu kuyusunun da hizmete gireceğini söyledi. 
     Sulu ve kuru tarım arazilerinde arazi toplulaştırması işleri yapmak amacıyla da 2004 yılında 36 projeyi ihale edeceklerini bildiren Altuntaş, ayrıca bu yıl 500 kilometre km drenaj yapımının öngörüldüğünü belirtti. Diğer kurumlarla Köy Hizmetleri Genel müdürlüğünü kıyaslayan Altuntaş, şöyle devam etti 
     ''Kurumumuzu diğer bazı kurumlarla kıyaslayacak olursak, Karayolları'nın 60 bin km, Köy Hizmetleri'nin 290 bin km yol ağı olduğu görülecektir. Bu şu demektir. Köy Hizmetleri ulaşılmayan köy bırakmamıştır. Yine Köy Hizmetleri, DSİ teşkilatının yarısı kadar sulama hizmeti sunmaktadır ve Tarım Reformu Genel Müdürlüğü'nün yaptığı toplulaştırmanın birkaç katını yapmaktadır. 
     Genel Müdürlüğümüz kısıtlı imkanlarına rağmen, 2004 yılında susuz, beş yıl içinde de asfaltsız köy bırakmamayı kendine hedef edinmiştir.'' 
     
</TEXT>
</DOC>
