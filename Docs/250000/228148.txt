<DOC>
<DOCNO> 228148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/spor/spo02.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum nokta koydu 
</HEADLINE>
<TEXT>

   Fenerbahçe Teknik Direktörü, Milli Takım'ın başına geçmesinin söz konusu olmadığını dile getirdi, "Sözleşmem devam ediyor. Fenerbahçe'den kesinlikle ayrılmam" dedi 
      YUSUF KOBAL 

   
   'Kimseyle görüşmem' 
   CHRİSTOPH Daum, Fenerbahçe'den ayrılıp, A Milli Takım'ın başına geçeceği yolundaki iddiaları yalanladı. Sarı - Lacivertli kulüple sözleşmesinin sürdüğünü açıklayan Alman teknik adam, "Fenerbahçe'den ayrılmam. Avukatlarıma hiç kimseyle görüşmeyeceğimi bildirdim. Fenerbahçe ve A Milli Takımı birlikte çalıştırmam ise kulübüm izin verse bile mümkün değil" diye konuştu. 
   
   Tomas'a ceza yok 
   ADANASPOR maçında formasını yere atan Tomas'ın durumunu da değerlendiren Daum, "Onunla hiçbir problemim yok" dedi. Tecrübeli hoca şunları söyledi "Sinirlenmesini doğal karşılıyorum. Onu cezalandırmak için oynatmayacağım söyleniyor. Bu doğru değil. Şu anda sakatlık sorunu var. Eğer bu problemi geçerse, Sebat maçında ona ilk on birde görev vereceğim." 
   
   'Yarış bitmedi' 
   FENERBAHÇE Teknik Direktörü, lig fotoğrafının ortaya çıkması için bir kaç haftaya ihtiyaç duyduklarını açıkladı. Daum, "Yarış bitmedi ve heyecan sürüyor. Bunu oyuncularıma her gün anlatıyorum. Sebat maçından mutlaka gülerek ayrılmalıyız, yoksa yara alırız. Ben bu bilinçteyim, takım içindeki herkesin de bu doğrultuda düşünmesini istiyorum" dedi. 
   
   Gençlere uyarı var    FENERBAHÇE, Akçaabat Sebatspor ile oynayacağı kritik 90 dakikanın hazırlıklarını dün yaptığı tek idmanla tamamladı. Basına kapalı gerçekleştirilen çalışmada Daum, oyuncularına maçın son taktiklerini verdi. Bu arada Alman hocanın, genç futbolcularla konuşup, "Tribünlere kulaklarınızı tıkayın. Olumsuz tepkileri duyup, etkilenmeyin" dediği öğrenildi. Sakat olan Mehmet Yozgatlı ve Kemal kampa alınmadı. 
   
   Bilet kısıtlaması    FENERBAHÇE Yönetimi karaborsa bilet satışını önleyebilmek için kolları sıvadı. Alınan yeni karar doğrultusunda bundan sonra kulüpten ve Biletix mağazalarından yapılan satışlarda bir taraftara en fazla 5 bilet verilecek. Bu arada yönetim, bünyesindeki derneklere de aynı kısıtlamayı getirdi. Uygulamanın bugün Sebat maçıyla birlikte hayata geçeceği açıklandı. 
   
   Ortega'dan son atak    Yönetimi suçladı 
   FIFA'NIN belirlediği 11 milyon dolarlık tazminat nedeniyle yeşil sahalara bir türlü dönemeyen Ariel Ortega, River Plate ile anlaştığını açıkladı. Ülkesinde bir televizyon programına katılan Arjantinli yıldız, Fenerbahçe ile dört yıllık anlaşma yaptığı ancak sadece beş ay para aldığını söyledi, "Onlar aracıları zengin ettiler, şimdi bu parayı benden istiyorlar" dedi. 
   
   Masaya oturacaklar 
   KENDİSİNE bir çok kulübün teklifte bulunduğunu söyleyen Ortega, "Ancak 30 yaşında bir oyuncu için kimse yüksek paralar ödemez. Fenerbahçe'ye 11 milyon dolar vermem imkansız. 2.5 milyon dolara anlaşmaya çalışacağım" diye konuştu. Bu arada Arjantinli yıldız ile her konuda el sıkışan River Plate Kulübü'nün, önümüzdeki hafta Fenerbahçe ile masaya oturacağı belirtildi. 
   
   Tomas zor    HIRVATİSTAN formasıyla Milli Takımımız'a karşı oynadığı maçta kaşı açılan Tomas'ın dikişleri sorun oldu. Yoğun çaba harcanan Tomas'ın bugün sabah kontrolden geçirileceği ancak Akçaabat Sebatspor karşısında oynamasının zor olduğu öğrenildi. 
   
   F.BAHÇE-A.SEBAT    Kadrolar 
   FENERBAHÇE 
   Volkan 
   Fatih 
   Luciano 
   Mahmut 
   Ali Güneş 
   Selçuk 
   Serhat 
   Aurelio 
   Ümit 
   Tuncay 
   Nobre 
   Hooijdonk 
   
   AKÇAABAT SEBATSPOR 
   Metin 
   Sedat 
   Hamza 
   Macit 
   Abdurahman 
   Muzaffer 
   Mehmet Y. 
   Bayram 
   Erman Ö. 
   Semavi 
   Selahattin 
   
   SAAT 19.00, STAT Şükrü Saracoğlu, HAKEM Mustafa Çulcu, YAYIN Lig TV - Naklen, SAKATLAR Mehmet Yozgatlı, Kemal F.Bahçe , Marek A.Sebat 
   
   İkinci randevu 
   FENERBAHÇE ile Akçaabat Sebatspor bugüne kadar sadece bir kez karşı karşıya geldi. Ligin ilk yarısında Trabzon'da oynanan maç 1 - 1 berabere bitmişti. 
   
   
</TEXT>
</DOC>
