<DOC>
<DOCNO> 238508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/siyaset/siy06.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa değişikliği AB'yi memnun etti 
</HEADLINE>
<TEXT>


AB Komisyonu, yapılan Anayasa değişikliklerini siyasi kriterlere yönelik bir başka adım olarak değerlendirdi 

GÜVEN ÖZALP Brüksel 


TBMM'den geçen Anayasa değişikliklerini memnuniyetle karşıladığını belirten AB Komisyonu, "Bu yeni paket Türkiye'nin siyasi reformlar konusundaki güçlü taahhüdünü bir kez daha gösteriyor ve Kopenhag siyasi kriterlerinin tamamlanmasına yönelik bir başka adımı oluşturuyor" ifadelerini kullandı. 

Askeri üyenin çekilmesi 
Yapılan değişikliklerin yargı sisteminden asker - sivil ilişkilerine birçok alana ilişkin olduğuna dikkat çekilen açıklamada, "DGM'lerin kaldırılması ve YÖK'teki askeri üyenin çekilmesi özellikle anlamlıdır" denildi. Yapılan değişikliklerden bazılarının komisyon tarafından hazırlanan İlerleme Raporu ve Aralık 2003'te gerçekleştirilen Brüksel Zirvesi'nde değinilen spesifik konulara ilişkin olduğunun not edildiği vurgulanan açıklamada, Türkiye'ye reformların tam ve etkili uygulanmasının sağlanması çağrısında bulunuldu. 
Türkiye'nin Kopenhag kriterlerininin tamamlanmasına ilişkin geri kalan konuları da ele almasını isteyen Komisyon, Kopenhag kriterlerine uyum konusunda gelinen aşamanın 18 Mayıs'ta düzenlenecek AB - Türkiye Ortaklık Konseyi'nde ele alınacağını ifade etti. 



</TEXT>
</DOC>
