<DOC>
<DOCNO> 249892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun17.html </URL>
<DATE> 2004/06/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Irak'ta kaçırılan Güney Koreli yaşıyor... 
</HEADLINE>
<TEXT>

     Irak'ta kaçırılan Güney Korelinin ''başının kesilmesi'' için verilen sürenin dolmasına rağmen hala yaşadığı bildirildi. 
     Güney Kore'nin Yonhap ajansının haberine göre, Güney Kore güvenlik şirketi NKTS'nin yöneticisi Choi Sung-gab, Iraklı iş ortağının, Güney Koreli Kim Sun-İl'i kaçıranlarla bağlantı kurduğunu ve Güney Korelinin hala yaşadığını bildirdiğini kaydetti. 
     Choi'nin iş ortağı, Güney Korelinin serbest bırakılması için militanlarla ilk kez dün bir araya gelmişti. Choi'nin iş ortağının, Kim Sun-İl'i görüp görmediği bilinmiyor. 
     El Kaide örgütü ile bağlantıları olduğu belirtilen militanlar, Seul hükümetinden Irak'taki askerlerini çekmesini istemiş, taleplerinin yerine getirilmemesi halinde Arapça çevirmen olan Kim'in 24 saat içinde ''başının kesileceği'' tehdidinde bulunmuşlardı. Seul ise militanların isteğini reddetmişti. 
     
</TEXT>
</DOC>
