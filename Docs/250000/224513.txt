<DOC>
<DOCNO> 224513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy05.html </URL>
<DATE> 2004/03/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Seçim propagandasında Yunan radyosu... 
</HEADLINE>
<TEXT>

     Edirne'nin Enez İlçesi'nde belediye başkan adayları seçim propagandası için Yunanistan'da Türkçe yayın yapan yerel radyoyu da kullanıyorlar. 
     Yunanistan'ın Gümülcine kentinde Türkçe yayın yapan, Enez İlçesi'nde ve yörede çok sayıda dinleyicisi bulunan Yıldız FM'e reklam veren adaylar, seçmenlerden oy istiyor. 
     Radyoya reklam veren Enez Belediye Başkanı ve CHP'den Belediye Başkan adayı Mustafa Sünnetçi ile DSP Belediye Başkan adayı Nurettin Işık ve GP Belediye Başkan adayı İlhan Kaptan, seçmenlerden kendilerine oy verilmesini istediler. 
     Yıldız FM'e 10 gün için 200 euro ücret ödeyerek, günde 7-8 defa reklamlarını yayınlatan adayların, Türkiye'de yapılacak yerel seçimlerle ilgili Yunanistan'da yayın yapan bir radyoya reklam vermeleri, ilginç bir seçim kampanyasının oluşmasına da neden oldu. 
     Enez'de, TRT FM dışında, diğer Türk radyolarının yayınları uydu anten olmadan dinlenemiyor. 
     
</TEXT>
</DOC>
