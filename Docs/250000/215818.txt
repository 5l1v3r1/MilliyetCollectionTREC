<DOC>
<DOCNO> 215818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur32.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, İstanbul adayını 19 Şubat'ta açıklayacak... 
</HEADLINE>
<TEXT>

     AK Parti İstanbul İl Başkanı Mehmet Müezzinoğlu, partisinin İstanbul büyükşehir ve ilçe belediye başkan adaylarına ilişkin çalışmaların büyük oranda tamamlandığını belirterek, adayların 19 Şubat Perşembe günü açıklanacağını bildirdi. 
     AK Parti'nin, İstanbul'da Esenyurt dışındaki belde belediye başkan adayları, partinin İstanbul İl Başkanlığı'nda düzenlenen basın toplantısıyla açıklandı. 
     Toplantıda konuşan AK Parti İstanbul İl Başkanı Müezzinoğlu, daha önce 25, bugün de 15 beldenin belediye başkan adayını açıkladıklarını ifade ederek, Esenyurt beldesine ilişkin kararın ise 1-2 gün içinde verileceğini söyledi. 
     Müezzinoğlu, AK Parti'nin İstanbul büyükşehir ve ilçe belediye başkan adaylarının isimlerinin büyük oranda şekillendiğini anlatarak, şunları kaydetti 
     ''İstanbul'da, ilçe ve büyükşehir belediye başkan adayları ile ilgili çalışmalar büyük oranda tamamlandı. Olağanüstü bir aksilik olmazsa, Genel Merkez'de perşembe günü ilçe belediye başkan adaylarını açıklamış olacağız. Genel Merkez, büyükşehir belediyesi ile ilgili aday açıklamasını perşembe günü de yapabilir ya da stratejik olarak son gün son saate kadar bekleyebilir. O karar Genel Merkez'in olacaktır.'' Daha sonra AK Parti'nin İstanbul'un 15 belde belediye başkan adayının isimlerini açıklayan Müezzinoğlu, ''Kızların damat adaylarına bugün nişan yapıyoruz. İnşallah nikahı da 28 Mart'ta halkımız kıyacak'' dedi. 
     Gazetecilerin sorularını da yanıtlayan Müezzinoğlu, ''Esenyurt belde belediye başkan adayının yaşanan tartışmalardan dolayı mı açıklanmadığı'' yönündeki soru üzerine, ''seçimlerde aday ile teşkilat arasındaki uyumun önemli olduğunu'' söyledi. 
     Mehmet Müezzinoğlu, bu nedenle ortak noktayı bulmaya çalıştıklarını dile getirerek, Esenyurt belde belediye başkan adayını 1-2 gün içinde açıklayacaklarını sözlerine ekledi. 
     
     15 BELDENİN BELEDİYE BAŞKAN ADAYLARI 
     AK Parti'nin İstanbul'da Esenyurt dışındaki 15 beldenin belediye başkan adayları şunlar 
     Gürpınar Ahmet Gedik Makine Mühendisi , Mimar Sinan Cuma Bozgeyik Mali Müşavir , Kıraç Hamit Öncü Eğitimci , Bahçeşehir Şafak Karaman Basın-Yayın , Yakuplu Mustafa Erdoğdu İşadamı , Çekmeköy Sıddık Eraslan Avukat , Tepecik Rafet Yıldız Ticaret , Durusu Fevzi Yetek Harita ve Kadastro Mühendisi , Göktürk Neşe Işıldar Yüksek Mimar , Bolluca Bahri Kazankaya Esnaf , Orhanlı Fahri Biçer Avukat , Sarıgazi Kemal Ayyıldız Mali Müşavir , Ömerli Şükrü Özger Eğitimci-Mali Müşavir , Taşdelen Fahret Çubukçuoğlu İşadamı , Samandıra Yusuf Büyük Eğitimci . 
     
</TEXT>
</DOC>
