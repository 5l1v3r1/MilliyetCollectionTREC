<DOC>
<DOCNO> 213197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/spor/aspo.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan'ın yolu açık 
</HEADLINE>
<TEXT>

   Beşiktaş'ın golcüsünün, Japonya'ya uçması artık an meselesi. Taraftardan 'Gitsin' mesajı alan yönetim, baskıya başladı. İlk teklifle ikna olmayan yıldız futbolcu, fiyat yükselince geri adım attı 
      BİLAL MEŞE 

   
   Öneriyi yinelediler 
   BEŞİKTAŞLI İlhan Mansız ile Japon Kulübü Vissel Kobe arasındaki pazarlık mutlu sona doğru ilerliyor. Vissel Kobe Kulübü'nün, İlhan Mansız'ın bonservisi için Beşiktaş ile 4.5 milyon euroya anlaştığı öğrenildi. Japon Kulübü'nün İlhan Mansız'ı ikna edebilmek için ilk teklifini yıllık 2 milyon dolara yükselttiği ve reklam gelirlerinden pay önerdiği bildirildi. Bu gelişme üzerine golcü futbolcunun teklife daha sıcak baktığı ifade edildi. 
   
   Veda mı ediyor 
   ÜMRANİYE Tesisleri'nde dün yapılan antrenmanın ardından İlhan'ın arkadaşlarına veda sinyalleri verdiği de belirtildi. Yönetim ise konuyu büyük bir merakla takibe aldı. Siyah - Beyazlılar'ın, "Göndermeyiz" sözlerine karşın taraftardan gelen onay üzerine İlhan'ın gidişine yeşil ışık yaktığı iddia edildi. İlhan Mansız konusuna politik yaklaşan yönetimin, Nihat'ın İspanya'ya transferindeki tepkileri tekrar almaktan çekindiği vurgulandı. 
   
   'Açığı kapatılır' 
   BAZI yöneticiler, golcü futbolcunun gidişinin takımı etkilemeyeceğine inanıyor. Yöneticilerin, "İki taraf için de bulunmaz bir fırsat. Hem o kazanacak, hem de Beşiktaş. Pascal Nouma'yı gönderdik tepki aldık, ancak şampiyon olduk, olay unutuldu. Bu sezon da şampiyonluğa adım adım yaklaşıyoruz. Sergen, Sinan, Tümer, Pancu, İlie, hatta Serdar var. Bu kramponlar, İlhan'ın boşluğunu kapatırlar" fikrini benimsediği iddia edildi. 
   
   Takımdan destek 
   KOBE'NİN transfer teklifi takım içinde de ilginç yorumlara neden oldu. Ümraniye Tesisleri'nde futbolcular arasında yapılan sohbetlerde İlhan Mansız ilk sırayı alıyor. Futbolcular, "İlhan için çok cazip bir teklif. Kim olsa kabul eder. Keşke bize de böyle bir teklif gelse. Pürüzler vardı, onlar da ortadan kalktı. Önümüzdeki günlerde İlhan, Japonya'nın yolunu tutar. Kaldı ki bu saatten sonra kalırsa, mutsuz olur" görüşünü savunuyor. 
   
   
</TEXT>
</DOC>
