<DOC>
<DOCNO> 226743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/spor/spo04.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan nasihat 
</HEADLINE>
<TEXT>

   Trabzonspor Teknik Direktörü Ziya Doğan, transfer gündeminden düşmeyen Gökdeniz Karadeniz ve Fatih Tekke'yi, İstanbul'da karşılaşabilecekleri sıkıntılar konusunda uyardı 
      
   'İyi düşünün' 
   BORDO - Mavili kulübün iki yıldız ismi Gökdeniz ve Fatih Tekke'ye, Ziya Doğan tarafından İstanbul'a gitmemeleri konusunda telkinde bulunulduğu ileri sürüldü. İki oyuncuya öğütlerde bulunan tecrübeli hocanın, "İstanbul'da yıllarca futbol oynadım. Ama orada oynamak, ayakta kalmak çok zordur. Sendelerseniz, dünyayı başınıza geçirirler. Baskıdan kurtulamazsınız. İyi düşünün, kararınızı buna göre verin" dediği öğrenildi. 
   
   'Kıymetini bilin' 
   İSTANBUL'DA Trabzon'daki atmosferi bulamayacaklarını savunan Doğan, sözlerini şöyle sürdürdü "Buradan daha iyi şartlarla karşılaşacağınızı mı sanıyorsunuz Trabzonspor'dan, İstanbul'a giden futbolculara bakın. Birçoğunun şimdi adı sanı duyulmuyor. Bu nedenle Trabzonspor'un kıymetini bilin. Burada yaşadığınız mutluluğu ararsınız. Ayrıca Trabzonlu olarak, kulübünüzü şampiyon yapmak gibi bir sorumluluğunuz var." 
   
   300 milyar ödeniyor    LİGİN ikinci yarısında, Konya dışında mağlubiyeti bulunmayan Bordo - Mavili takımda futbolcuların cepleri de doldu. Mali Sayman Kenan Şimşek, Beşiktaş maçının galibiyet primi olan 300 milyar liranın hafta içinde ödeneceğini açıkladı. Şimşek, maç başı alacakları da hafta sonuna kadar yatıracaklarını müjdeledi. 
   
   Aktuğ mutlu    BAŞKAN Atay Aktuğ, Beşiktaş galibiyetin ardından camiada takıma olan inancın katlandığını açıkladı. Trabzonspor Başkanı, "Güven, inanca ve zirve heyecanına dönüştü. Yakın geçmişte takım mağlup duruma düştüğünde oyundan kopar, kaybeder dönerdi. Artık geri düşünce çok daha farklı bir takım görüyoruz. Daha fazla hırslanıp, galibiyeti istiyorlar" diye konuştu. 
   
   Yerli damga    SÜPER Lig'de istikrarı yakalayan Karadeniz ekibinde, gol yükünü Trabzonlu oyuncular çekti. Ligin 27. haftası sonunda 45 golü bulunan takımda gollerin 25'ini Trabzonlu oyuncular Gökdeniz, Fatih, Mehmet Yılmaz ve Hüseyin kaydettiler. Gökdeniz 12 , Fatih 8 , Mehmet Yılmaz 4 ve Hüseyin de bir kez rakip fileleri havalandırdılar. 
   
   İstanbul mesaisi    MALATYASPOR galibiyetinin ardından bir günlük izin yapan Trabzonspor, dünden itibaren İstanbulspor mesaisine başladı. A Milli Takım'a giden Tolga, Fatih ve Gökdeniz ile Beyaz Rusya milli takım kampına çağrılan Maxim'den yoksun olarak çalışmalara başlayan takımda neşelerin yerinde olduğu gözlendi. Ziya Doğan'ın, "Malatya maçı hiç de olumlu geçmedi. Bu hataları tekrarlamamak için daha dikkatli olmamız gerekir" sözleriyle savunma oyuncularını uyardığı belirtildi. 
   
   
</TEXT>
</DOC>
