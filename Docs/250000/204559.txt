<DOC>
<DOCNO> 204559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun24.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Görevi Pazartesi günü vereceğim... 
</HEADLINE>
<TEXT>

     KKTC'de 14 Aralık'ta yapılan genel seçimlerde seçilen Cumhuriyet Meclisi'nin 50 yeni üyesi, düzenlenen törenle yemin etti. 
     ''En yaşlı üye'' sıfatıyla Ulusal Birlik Partisi UBP Genel Başkanı ve Başbakan Derviş Eroğlu'nun başkanlığında yapılan ilk toplantıya, Cumhurbaşkanı Rauf Denktaş, Yüksek Mahkeme Başkanı Taner Erginel ve Başsavcı Akın Sait de katıldı. 
     Cumhurbaşkanı Denktaş, gazetecilerin sorusu üzerine, hükümeti kurma görevini, Pazartesi'nden önce vermesinin mümkün görünmediğini bildirdi. 
     Meclisteki yemin töreninden önce parti liderleriyle 20 dakika kadar görüştüğünü ifade eden Denktaş, ''Temaslar devam ediyor. Bugün ayrı bir görüşme olmayacak. Hazır olduklarında bana gelecekler'' dedi. 
     ''50 tane gayet güçlü insanının devletin bağımsızlığını koruyacağına dair yemin ettiğini'' kaydeden Denktaş, ''İnşallah devletimiz ilelebet yaşayacaktır ve barışın temelini teşkil edecektir. Onun için de uğraşılacaktır'' diye konuştu. 
     Meclis'te katiplik görevini, ''en genç iki milletvekili'' sıfatıyla UBP İskele milletvekilleri Kemal Yılmaz ve Hüseyin Avkıran Alanlı yaptı. 
     İlk yemini ''geçici başkan'' sıfatıyla Derviş Eroğlu yaptı, Eroğlu yemin ederken, üyeler ayakta dinledi. Geçici katiplerin yemininden sonra, ilçelere ve alfabetik sıraya göre milletvekilleri ant içti. 
     Meclis ''geçici başkanı'', Barış ve Demokrasi Hareketi BDH Lefkoşa milletvekili İzzet İzcan, Demokrat Parti DP Girne milletvekili Ünal Üstel ve Ulusal Birlik Partisi UBP Gazimağusa milletvekili Turgay Avcı'ya yemini tekrarlattı. 
     
     MİLLETVEKİLLİĞİ ANDI 
     Cumhuriyet Meclisi'nin 50 üyesi şu şekilde yemin etti 
     ''Devletin varlığını ve bağımsızlığını, yurdun ve halkın bölünmez bütünlüğünü, halkın kayıtsız şartsız egemenliğini koruyacağıma hukukun üstünlüğüne, demokratik, laik ve sosyal hukuk devleti ve Atatürk ilkelerine bağlı kalacağıma halkımın refah ve mutluluğu için çalışacağıma her yurttaşın insan haklarından ve temel hak ve özgürlüklerden yararlanması ülküsünden ve anayasaya bağlılıktan ayrılmayacağıma namusum ve şerefim üzerine ant içerim.'' 14 Aralık Pazar günü yapılan milletvekilliği genel seçimine 7 siyasi parti katılmış, meclise 4 parti girmişti. 50 milletvekilinin olduğu mecliste Cumhuriyetçi Türk Partisi'nin CTP 19, Ulusal Birlik Partisi'nin UBP 18, Demokrat Parti'nin DP 7, Barış ve Demokrasi Hareketi'nin BDH 6 üyeliği bulunuyor. 
     Meclis bir sonraki toplantısını 2 Ocak'ta yapacak ve Başkanlık Divanı seçimlerine geçilecek. 
     
</TEXT>
</DOC>
