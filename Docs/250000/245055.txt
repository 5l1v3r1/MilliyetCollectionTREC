<DOC>
<DOCNO> 245055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo04.html </URL>
<DATE> 2004/06/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bursaspor, kaleci Serdar 1 yıl daha yeşil beyazlı takımda 
</HEADLINE>
<TEXT>

     İç transfer çalışmalarını sürdüren Bursaspor, sözleşmesi biten kaleci Serdar ile yeniden anlaştı. 
     Vakıfköy Orhan Özselek Sosyal Tesisleri'nde yapılan görüşmenin ardından Serdar, kendisini 1 yıl daha yeşil-beyazlı renklere bağlayan sözleşmeyi imzaladı. 
     Genç file bekçisi, Bursaspor'da kaldığı için mutlu olduğunu belirterek, ''Türkiye Süper Ligi'ndeki birçok kulüpten transfer teklifi aldım, ama ben Bursaspor'u seçtim. Bursaspor'u yeniden Süper Lig'e taşımak için elimizden geleni yapacağız'' dedi. 
     Transfer komitesi başkanı Süleyman Önsever de Serdar'ın büyük bir jest yaparak geçen yıldan kalan alacağı olan 50 milyar liradan feragat ettiğini ifade ederek, ''Serdar, gerçek bir Bursasporlu olduğunu gösterdi. Onun gibi bir futbolcuyla devam etmekten büyük mutluluk duyuyoruz'' dedi. 
     Bu arada, ikinci kaleci Tamer de kendisini 2 yıllığına Bursaspor'a bağlayan sözleşmeyi imzaladı. 
     
</TEXT>
</DOC>
