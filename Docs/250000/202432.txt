<DOC>
<DOCNO> 202432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun15.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramadi'de de Saddam gösterisi 3 Iraklı öldü 
</HEADLINE>
<TEXT>

     Irak'ın devrik lideri Saddam Hüseyin'in Amerikan güçlerince yakalanmasından sonra, Irak'taki Saddam yanlısı bir gösteride 3 Iraklı protestocu öldürüldü. 
     Irak'taki Amerikan ordusundan yapılan yazılı açıklamada, Bağdat'ın batısındaki Ramadi'de, dün yaklaşık 750 kişinin Saddam yanlısı gösteri düzenlediği belirtildi. 
     Gösteriden sonra çıkan arbedede Amerikan askerlerinin ateşiyle 3 protestocunun öldüğü, 2'sinin yaralandığı kaydedildi. Olayda 1 Amerikan askeri de yaralandı. 
     Saddam'ın cumartesi günü yakalandığının açıklanmasından sonra kutlamalar yapılırken, Irak'ın bazı yerlerinde de Saddam yanlısı gösteriler düzenleniyor. 
     
     MUSUL'DA DA PROTESTO 

     Irak'ın Musul kentinde binlerce üniversite öğrencisi, Amerikan güçlerince ele geçirilen devrik Irak lideri Saddam Hüseyin lehine gösteri düzenledi. 
     Bölgedeki AFP muhabiri, erkek ve kız öğrencilerden oluşan binlerce göstericinin, üniversite kampüsünde toplandıktan sonra kent sokaklarında Amerikan işgali ve Geçici Hükümet Konseyi aleyhine sloganlar atarak yürüdüğünü belirtti. 
     Üzerinde ''Lider Saddam Hüseyin'e evet, evet'' ve ''Irak özgür kalacaktır'' sloganları bulunan pankartlarla Saddam'ın resimlerini taşıyan göstericilerin, ''Hainlere hayır, Hükümet Konseyi üyesi Ahmed Çelebi'ye hayır'' sloganları attıkları kaydedildi. 
     
</TEXT>
</DOC>
