<DOC>
<DOCNO> 220694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun23.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Seçim sonucu ve iktidar değişikliği sorun yaratmaz" 
</HEADLINE>
<TEXT>

     Kıbrıs Rum yönetimi lideri Tasos Papadopulos, Yunanistan'da yapılan seçimlerin sonuçları ve iktidar değişikliğinin Kıbrıs müzakereleri açısından sorun yaratmayacağını söyledi. 
     Papadopulos, seçimi kazanan Kostas Karamanlis'in Kıbrıs müzakereleriyle ilgili gelişmeler hakkında tam bilgisi olduğunu ve Rum tarafının amaçlarını iyi bildiğini kaydetti. 
     Atina ile sıkı ilişkilerinin devam edeceğini belirten Papadopulos, ''Yeni Yunan hükümetinin Rum halkı ile tam dayanışma içinde olacağından emin olduğunu'' dile getirdi. 
     Papapdopulos, bir soru üzerine, ''müzakereler nedeniyle Atina'yı şimdi ziyaret edemeyeceğini, ancak en kısa zamanda bu ziyareti gerçekleştireceğini'' bildirdi. 
     Rum lideri, Yunanistan'da dün yapılan seçimi, ''demokrasi bayramı'' olarak niteledi. 
     Bu arada, Rum basını, Papadopulos'un hafta içinde Atina'yı ziyaret ederek, yeni hükümetle Kıbrıs konusunda izlenecek tutumu belirleyeceğini yazdı. 
     
</TEXT>
</DOC>
