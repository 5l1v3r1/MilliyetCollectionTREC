<DOC>
<DOCNO> 224856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy20.html </URL>
<DATE> 2004/03/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
IKYB de anayasadan memnun değil... 
</HEADLINE>
<TEXT>

     Irak Kürdistan Yurtseverler Birliği'nin IKYB Ankara Temsilcisi Behruz Galali, Kürtler olarak Irak'ta kabul edilen geçici anayasadan çok memnun olmadıklarını, ancak yine de bunun, bugüne kadar hazırlanan en iyi anayasa olduğunu söyledi. 
     AA muhabirinin sorularını yanıtlayan Galali, anayasada Kürtler olarak haklarını tam olarak alamadıklarını iddia etti. Kürt kentleri olarak nitelediği Kerkük, Hanekin, Sincar, Kıfri ve Kalaki gibi bazı kentlerin Kürt özerk bölgesine dahil edilmediğinden yakınan Galali, bu kentleri Kürt özerk bölgesine dahil etmek için demokratik yollar kullandıklarını belirtti ve ''Başkalarının hakkını yemeye çalışmıyoruz, bizim hakkımız neyse onu istiyoruz'' dedi. 
     ''Anayasadan çok memnun değiliz, ama yine de bugüne kadar yapılan en iyi anayasa'' diyen Galali, toprak bütünlüğü sağlanmış, demokratik, kendi içinde ve komşularıyla barış içinde yaşayan, etnik temizliğin olmadığı, federal bir Irak istediklerini vurguladı ve ''tek ulus'' olarak bunun için çalıştıklarını kaydetti. Galali, daimi anayasada ülkedeki tüm grupların haklarını daha iyi alması temennisini de dile getirdi. 
     Türkmenlerin geçici anayasaya itirazlarına ilişkin bir soru üzerine de Galali, ''IKYB lideri Celal Talabani'nin yasa imzalanmadan önce Türkmenlerin avukatı gibi çalıştığını, Türkmen halkını Türkmenlerden daha iyi savunduğunu'' söyledi. 
     Saddam zamanında Kerkük'ten zorla göç ettirilen Kürtlerin ve Türkmenlerin bölgeye geri dönmesi gerektiğini ifade eden Galali, kentin statüsünün, asli halkı tarafından belirleneceğini söyledi. 
     Galali, Saddam'ın Irak'a 35 yıl kötü davrandığını, ondan arta kalan sorunların 35 günde çözülemeyeceğini belirtti. 
     IKYB temsilcisi, peşmergelerin durumuna ilişkin bir soru üzerine de, onların kendileri için çok önemli ve kutsal olduğunu, Irak halkı için çok fazla şehit verdiklerini ve özgürlük için savaştıklarını söyledi. 
     Peşmergeleri silahsızlandırmaya çalışmadıklarını kaydeden Galali, onların bundan sonra da Irak ordusunun içinde yerini alacaklarını, sınır bölgelerinde güvenliği sağlayacaklarını ifade etti. 
     
</TEXT>
</DOC>
