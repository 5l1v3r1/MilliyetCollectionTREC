<DOC>
<DOCNO> 242210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonyas02.html </URL>
<DATE> 2004/05/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Korkulardan kurtulmak için... 
</HEADLINE>
<TEXT>

     Bahçelievler Hayat Hastanesi Psikiyatri Uzmanı Dr. Fikret Hacıosman, herhangi bir yaşta ortaya çıkabilecek korkuları yenmek için bir profesyonelden yardım alarak, yüzleşmek gerektiğini söyledi. 
     Dr. Hacıosman, tıpta fobi olarak adlandırılan korkuların, erken çocukluk döneminde başlamakla birlikte, herhangi bir yaşta da ortaya çıkabildiğine işaret etti. 
     Korkuları ''agorafobi, basit fobiler, sosyal fobiler ve hayvan fobileri'' olarak sıralayan Dr. Hacıosman, bunlar arasında en ciddi olanın ''korkma korkusu'' olarak da adlandırılan agorafobi olduğunu kaydetti. 
     Dr. Hacıosman, ''Bu hastaların ortak korkuları arasında evden çıkma, sokağa, dükkanlara ve kalabalık yerlere gitme korkusu vardır. Ayrıca kapalı yerde kalma korkusu da yaşarlar. Tüm bunlar kişileri yalnızlığa ve depresyona sürükler'' dedi. 
     Basit fobisi olanların ise genelde tek şeyden korktuklarını anlatan Dr. Hacıosman, sosyal fobilerin ise gülünç duruma düşme konusundaki abartılı korkulardan kaynaklandığını ifade etti. 
     Korkuya yol açan etkenler arasında geçirilen fiziksel rahatsızlıklar, çocuklukta anne ve babaların davranış ve tutumları, ani şok ile deprem ya da yangın gibi çevre felaketlerinin yer aldığını kaydeden Dr. Fikret Hacıosman, şöyle dedi 
     ''Korkularımızı yenmek için bir profesyonelden yardım alarak, onlarla yüzleşmemiz gerekiyor. Bu korkulardan kurtulabilmek için öncelikle bunların nedenlerini incelememiz gerekiyor. Korku tepkisinin nereden kaynaklandığını bilmek, korku sürecini daha başındayken durdurma fırsatı yaratır.'' 
     
</TEXT>
</DOC>
