<DOC>
<DOCNO> 211333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/dunya/dun03.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özal olsa Kıbrıs sorunu çözülmüştü 
</HEADLINE>
<TEXT>

   Eski Rum lider Vasiliu İstanbul'daydı 
      İSTANBUL Milliyet 

   
   Eski Kıbrıs Rum Yönetimi lideri Yorgo Vasiliu, Kıbrıs sorununun çözümünde arabulucuyu değiştirmenin zaman kaybı olacağını savunarak, "Kararları arabulucu değil, Kofi Annan ve BM Güvenlik Konseyi'ndeki üyeler verir. İki tarafın, özellikle Türkiye'nin en az tahammülü olan şey zamandır" dedi. Vasiliu, 8. Cumhurbaşkanı Turgut Özal'ın sağ olması durumunda sorunun çoktan çözülmüş olacağını söyledi. 
   Türkiye Ekonomik ve Sosyal Etüdler Vakfı'nın The Marmara Oteli'nde düzenlediği "Kabul Edilebilir Bir Çözüme Ulaşılması Yolunda Annan Planı'nın Değerlendirilmesi" konulu uluslararası toplantıya katılan Vasiliu, "Niye 30 yıldır iki taraf Annan Planı gibi bir plan ortaya koyamadı " sorusu üzerine KKTC Cumhurbaşkanı Rauf Denktaş'ı suçladı. Vasiliu şöyle konuştu "Denktaş her zaman çözüm istemeyerek masaya oturdu. Bu yüzden Türk hükümetinin desteği hep arkasındaydı. Özal kesinlikle çözüm olması gerektiğinin farkına vardı. İnisiyatifi ele aldıktan kısa süre sonra hayatını kaybetmeseydi muhtemelen bu sorun çözülürdü. Özal, her zaman 'Nereye gitsem karşıma üstünde Kıbrıs yazılı bir taş çıkıyor' derdi." 
   
   
</TEXT>
</DOC>
