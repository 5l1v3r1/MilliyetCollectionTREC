<DOC>
<DOCNO> 215627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/spor/spo05.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arayış dönemi 
</HEADLINE>
<TEXT>

   Şenol Güneş, yaş ortalamasını 28'den 24'e çektiklerini hatırlattı, "Bu kadro sürekli değişebilir. Bu konuda hiçbir futbolcu ve kulüp alınganlık göstermesin" dedi 
      
   Değişimi övdü 
   MİLLİ Takımlar Teknik Direktörü Şenol Güneş, Avrupa Şampiyonası'na şansız bir şekilde veda ettiklerini, ancak 2006 Dünya Kupası için inançlarının tam olduğunu söyledi. Kadroda gençleştirmeye gittiklerinin altını çizen tecrübeli hoca, "Eski yıllarda Milli Takım'a sadece 3 - 5 kulüpten futbolcu çağrılırdı. Şimdi 13'ü ligimizden toplam 18 değişik kulüpten 25 futbolcu davet ettik. Bunlardan onu ilk kez çağrıldı" diye konuştu. 
   
   Gönül aldı 
   30-40 kişilik bir ekiple verimli oyuncuları takip ederek, gelişme gösteren isimlere forma vereceklerini vurgulayan Şenol Güneş, "Göreve geldiğimizde yaş ortalaması 28 gibiydi, şimdi 24'lere düştü. Bu durum deneyimli oyuncuları bir daha milli takımlara çağırmayacağız anlamına gelmez" diye konuştu. Güneş, mevcut kadronun sürekli değişebileceğine işaret edip, "Bu konuda hiçbir futbolcu ve kulüp alınganlık göstermesin" dedi. 
   
   'Değişiklik yok' 
   TÜRK futbolundaki düşüşün milli takımlara da yansıdığını öne süren Güneş, "Kulüplerde ekonomik sıkıntı, UEFA kriterlerine uyum, kazanma baskısı nedeniyle sporculardaki stres ve gerginlik, ister istemez kaliteyi düşürüyor. Ancak bizim vizyonumuz, misyonumuz, inancımız ve heyacanımızda değişiklik yok" yorumunu yaptı. Güneş, sancılı bir döneme girdiklerini ve herkesin kendilerine sabır göstermesi gerektiğini sözlerine ekledi. 
   
   Emre çıkarıldı    Tek çalışma 
   DÜNYA Kupası'nın hazırlıklarına start veren ve ilk hazırlık maçını yarın Danimarka ile oynayacak olan A Milli Takımımız dün Adana'da kampa girdi. Ay - Yıldızlı ekibimiz, günün tek çalışmasını akşam saatlerinde müsabakanın yapılacağı 5 Ocak Stadı'nda gerçekleştirdi. Sakat olduğunu bildiren ve affını isteyen Inter'li Emre Belözoğlu kadrodan çıkarıldı. 
   
   Kaleci sıkıntısı 
   TEKNİK Direktör Şenol Güneş, geleceğe dönük en büyük sıkıntılarının kalede yaşandığını ifade etti. Tecrübeli teknik adam, Rüştü'nün 31 yaşında olduğunu belirtip, "Bize birkaç yıl daha yararlı olur. Ancak kaleci sorunu sadece bizim değil, tüm kulüplerin sorunudur" dedi. Milli Takımımız, 31 Mart'ta Hırvatistan, 28 Nisan'da da Belçika ile birer hazırlık maçı yapacak. 
   
   İlk randevu Ümitler'de    ÜMİT Milli Takımımız, bugün özel maçta Danimarka ile Mersin'de karşı karşıya gelecek. Tevfik Sırrı Gür Stadı'ndaki karşılaşma saat 14.00'te başlayacak. Müsabakayı Show TV naklen ekranlara taşıyacak. Önceki akşam Mersin Hilton Otel'de toplanarak, kampa giren Ay - Yıldızlı ekibimiz, dün öğleden sonra maçın oynanacağı stadda yaptığı antrenmanla çalışmalarını tamamladı. Teknik Direktör Raşit Çetiner, "Çeşitli maçlar oynayarak, bir yıl önce oluşturmaya başladığımız kadronun son durumlarını görmeye çalışıyoruz" açıklamasını yaptı. 
   
   Volkan'ın hedefi büyüdü    ALMANYA'DA Schalke 04'ün alt yapısından yetişen ve sezon başında A takıma yükselen 19 yaşındaki Volkan Ünlü, Ümit Milli Takım aday kadrosuna çağrılmanın sevincini yaşıyor. Volkan, "Türkiye'de benim kadar yetenekli kaleci olduğunu sanmıyorum. Kısa zamanda A Milli Takım'ın birinci kalecisi olacağım" dedi. Genç eldiven, "Örnek aldığın kaleci Rüştü mü " sorusuna ise "Onunla futbol stilimiz ve vücut yapımız aynı değil. Kendime Oliver Kahn'ı örnek alıyorum" cevabını verdi. 
   
   
</TEXT>
</DOC>
