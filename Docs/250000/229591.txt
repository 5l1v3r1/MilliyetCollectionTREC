<DOC>
<DOCNO> 229591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun58.html </URL>
<DATE> 2004/04/08/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
Papadopulos "Rum tarafı üstlenmiş olduğu yükümlükleri yerine getirecek" 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''halkı Annan Planı'na hayır demeye çağırmasına rağmen Kıbrıs Rum tarafının Kıbrıs sorununa karşı üstlenmiş olduğu sorumlulukları yerine getireceğini'' söyledi. 
     Rum haber ajansına göre Papadopulos, genel başkanı olduğu Demokratik Parti DİKO Yürütme Kurulu toplantısına katılmak için güney Lefkoşa'daki Uluslararası Konferans Merkezi'ne gelişinde Rum gazetecilerin sorularını yanıtladı. 
     Papadopulos, BM Genel Sekreteri Kofi Annan'ın, dün akşamki Kıbrıs Rumlarına seslenişinde Annan Planı'na ''hayır'' demesinden ''hayal kırıklığına uğradığı'' yolundaki açıklamasıyla ilgili bir soruyu yanıtlarken, ''BM Güvenlik Konseyi, kararı Kıbrıs halkı verecektir şeklinde açıklama yapmıştır'' dedi. 
     Bu arada Papadopulos, Rum Kilisesi Sen Sinod kilise meclisi üyeleriyle görüşmesinden önce verdiği demeçte ise dün akşam televizyon kanallarından yayımlanan halka seslenişinde, ''duygularını ve inandıklarını dile getirdiğini'' belirtti. 
     Papadopulos, ''gerek şahsen kendisinin, gerekse başkalarının görüşlerini savunma hakkına sahip olduğunu'' söyledi. 
     Yunanistan-Rum kesimi ilişkileriyle ilgili bir soruya karşılık Papadopulos, Rum tarafı ile Yunanistan arasında sıkı işbirliğinin devam ettiğini, Yunanistan hükümetinin referandum konusundaki tutumunun bu ilişkileri etkilemediğini kaydetti. 
     
</TEXT>
</DOC>
