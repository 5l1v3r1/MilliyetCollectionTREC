<DOC>
<DOCNO> 245225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun05.html </URL>
<DATE> 2004/06/04/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Iraklı tutukluya elektrik veren 2 ABD'li askere hapis cezası verildi 
</HEADLINE>
<TEXT>

     Irak'ın Mahmudiye kentindeki cezaevinde bir Iraklı tutukluya elektrik şoku veren 2 Amerikalı deniz piyadesinin hapis cezalarına çarptırıldıkları bildirildi. 
     ABD ordusundan yapılan açıklamada, her ikisi de 19 yaşında olan 1. Sınıf Er Andrew Sting ile 1. Sınıf Er Jeremiah Trefney'in Iraklı bir tutuklunun vücuduna 110 voltluk elektrik vermekten suçlu bulunarak, hapis cezalarına çarptırıldıkları kaydedildi. 
     Açıklamada sanıkların, cezaevi kurallarına aykırı hareket ederek yüksek sesle konuştuğu ve hücresinden dışarıya çöp fırlattığı gerekçesiyle Iraklı bir tutukluyu, vücuduna elektrik vererek ''cezalandırdıkları'' belirtildi. 
     Zalimce ve kötü muamele ettiğini, görevini kötüye kullandığını, ayrıca bir tutukluya kötü muamele amacıyla komplo hazırladığı suçlarını kabul eden Sting'e 1 yıl hapis cezası verildiği, sanığın rütbesinin düşürülerek, maaştan mahrum bırakılarak, kötü sicille ordudan uzaklaştırıldığı bildirildi. 
     Zalimce ve kötü muamele, görevi ihmal, yalan ifade vermek, emri suiistimal ve bir tutukluya kötü muamele amacıyla komplo hazırlamak suçlarını kabul eden Trefney'in ise 8 ay hapis cezasına çarptırıldığı, sanığın rütbesinin indirilerek, maaştan mahrum bırakılarak, kötü sicille ordudan uzaklaştırıldığı belirtildi. 

     
</TEXT>
</DOC>
