<DOC>
<DOCNO> 207856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/yazar/bila.html </URL>
<DATE> 2004/01/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İncirlik'ten rotasyon 
</HEADLINE>
<TEXT>

   
   ABD İncirlik üssünü yeniden canlandırmak ve operasyonel amaçlarla kullanmak mı istiyor 
   Kamuoyuna yansıyan haberler bu soruyu gündeme getirdi. 
   Bu soruyu dün yönelttiğimiz yetkililer ve Dışişleri uzmanları şu yanıtı verdiler 
   "Operasyonel amaçlarla İncirlik üssünün kullanılması söz konusu değil. Böyle bir talep gelmedi. ABD Savunma Bakanlığı ile Genelkurmay arasında görüşülen ve mutabakata varılan konu, ABD'nin İncirlik üzerinden Irak'taki askerlerini rotasyona tabi tutmasıdır. Yani Irak'taki askerler İncirlik'ten ABD'ye gidecekler, ABD'nin bunların yerine gördereceği yeni askerler de İncirlik üzerinden Irak'a gidecekler. Yapılacak olan rotasyondur." 
   Rotasyon işlemi Türkiye açısından yabancı asker bulundurma niteliğinde midir Böyleyse TBMM'den tezkere çıkarılması gerekmez mi 
   Dışişleri uzmanları bu soruya da şu yanıtı verdiler 
   "Hayır. Bu asker bulundurma anlamına gelmez. Çünkü gelecek ve gidecekler. Kalmayacaklar. Bir çeşit ikmal işlemi gibi. Bunun için tezkere de gerekmiyor. Zaten bu konuda Bakanlar Kurulu kararı var. Savaştan sonra Türkiye'de havaalanları ve limanların insani amaçlarla kullanılmasına izin verilmişti. Bu izin sürüyor. Bu çerçevede rotasyon işlemi yapılacağı için de yeni bir tezkereye gerek yok." 
   Bu durumda ABD Savunma Bakanlığı ile Genelkurmay'ın görüştükleri nedir 
   "Bunlar teknik ayrıntılardır. Kaç kişi gelecek, kaç saat kalacak Üs dışına çıkacak mı, çıkmayacak mı, gibi konulardır. Rotasyon konusunda zaten izin var, mutakabat da sağlanmış durumda. Asker gönderme, asker bulundurma gibi bir nitelik taşımıyor. İncirlik'te zaten ABD personeli var." 
   ABD rotasyon işleminden sonra İncirlik'in yeniden canlandırılması talebini de gündeme getirdi mi 
   Yetkililerin yanıtı şöyle 
   "Böyle bir talep gelmedi. Biz keşif görevini sona erdirmiştik. İncirlik'in statüsü belli. Bu tür bir işlev görmesi için ABD ile aramızdaki Savunma ve Ekonomik İşbirliği Anlaşması'nın SEİA değiştirilmesi gerekir. Bu yönde bir talep gelmedi. Biz de basından izledik. Basında, ABD'nin Avrupa'daki askeri varlığını Türkiye'ye ve Bulgaristan'a kaydırmak istediği yönünde haberler var ama böyle bir girişim yok. Bunun için bir neden de görülmüyor." 
   Bu bilgilerden anlaşılıyor ki, ABD'nin talebi şimdilik Irak'taki askerlerini değiştirirken İncirlik'i kullanmakla sınırlı. 
   İncirlik'in operasyon amaçlı olarak yeniden aktif hale getirilmesi için henüz bir talep yok... 
   
      
   
</TEXT>
</DOC>
