<DOC>
<DOCNO> 241534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/ekonomi/eko06.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu kadroyla rekabet zor' 
</HEADLINE>
<TEXT>


T. Telekom Genel Müdürü Ekinalan, 5 bin 800'ü güvenlik olmak üzere 60 bin 600 kişilik kadroyla rakiplerine göre dezavantajlı olduklarını belirtti 


Türk Telekom Genel Müdürü Mehmet Ekinalan, T. Telekom'un çalışan başına abone sayısının 300, mobil sektöründe rekabet ettikleri şirketlerin çalışan başına abone sayısının ise 7 bin olduğunu belirterek, "Biz bu şartlarda rekabete gidiyoruz. Rekabette ne kadar zorlanacağımızın farkındayız" dedi. 
Ekinalan, T. Telekom'un çalışan sayısının 60 bin 600 olduğunu belirterek, "Bunun yüzde 20'si üniversite, yüzde 44'ü lise, yüzde 17'si ortaokul, yüzde 19'u ise ilkokul mezunu. Yani çalışan sayısı olarak rakamlar pek iç açıcı değil. Çalışanlar rekabet yönünden çok da bizi güçlendirici konumda değil" diye konuştu. 

'Müşterimizi kaptırmayız' 
Çalışanlar içinde 5 bin 800 güvenlik görevlisi bulunduğunu kaydeden Ekinalan, "Güvenlikle ilgili konuları tekrar sorguluyoruz. Bu maliyetleri nasıl aşağıya çekebiliriz, nasıl uzaktan kumandayla insansız güvenliği sağlayabiliriz, bunların arayışı içindeyiz" dedi. 
T. Telekom'un sektörde bugüne kadar belirleyici olduğunu belirten Ekinalan, bugün şartların değiştiğini, artık T. Telekom'un da alternatifleri olduğunu söyledi. Bununla birlikte T. Telekom'da ciddi bir değişim yaşandığını kaydeden Ekinalan, "Sabit telefonda müşterilerimizi o kadar kolay vereceğimizi zannetmiyorum. Müşterilerimizi tutmak için elimizden gelen gayreti göstereceğiz" diye konuştu. 

'Ticari düşünmeliyiz' 
Şimdi ticari düşünmenin zamanı geldiğini kaydeden Ekinalan, "Satış ve pazarlamayı, servis kalitesini düşünmekte olan bir telekoma dönüşmek zorundayız" dedi. 


</TEXT>
</DOC>
