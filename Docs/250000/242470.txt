<DOC>
<DOCNO> 242470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur33.html </URL>
<DATE> 2004/05/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Marmara Denizi'nde 3 kişi teknede mahsur kaldı 
</HEADLINE>
<TEXT>

     Marmara Denizi'nin Kumburgaz açıklarında motoru bozulan balıkçı teknesindeki 3 kişi kurtarılmayı bekliyor. 
     AA muhabirinin aldığı bilgiye göre, Zeytinburnu'nda esnaf olduğu bildirilen Mehmet Kartal ile balıkçılıkla geçimini sağlayan arkadaşları Hikmet Ertem ve Şaban Kumoğlu, yaklaşık 8 metre uzunluğundaki ''Mert'' adlı tekne ile sabah saatlerinde denize açıldı. 
     Silivri açıklarında motoru arıza yapan tekne, akıntıya kapılarak Kumburgaz açıklarına kadar sürüklendi. 
     AA muhabirinin telefonla görüştüğü Kartal, denizin dalgalı olduğunu belirterek, teknenin alabora olmasından korktuklarını söyledi. Kartal, henüz kendilerine yardım ulaşmadığını, en kısa sürede yardım beklediklerini ifade etti. 
     Bu arada, Deniz Şube Müdürlüğü'ne bağlı ekiplerin, teknedekilere ulaşmak için yola çıktığı öğrenildi. 
     
</TEXT>
</DOC>
