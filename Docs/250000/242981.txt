<DOC>
<DOCNO> 242981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy13.html </URL>
<DATE> 2004/05/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Başbakan Erdoğan tazminat ödeyecek... 
</HEADLINE>
<TEXT>

     Türkiye İş Bankası'nın eski yönetim kurulu üyeleri Erbaşar Özsoy ile CHP Mersin Milletvekili Mustafa Özyürek, işadamı Erol Evcil'e batık kredi verdiklerini iddia eden Başbakan Recep Tayyip Erdoğan'dan 5'er milyar lira manevi tazminat kazandılar. 
     Ankara 18. Asliye Hukuk Mahkemesi'nde görülen davanın bugünkü duruşmasına, Özsoy ile avukatı Nazmi Baran ve Erdoğan'ın avukatı Fatih Şahin katıldılar. 
     Erdoğan'ın avukatı Şahin, İş Bankası'na yazı yazılarak davacıların kredinin verilmesinde imzaları olup olmadığının sorulmasını talep eden dilekçe sundu. 
     Avukat Baran, talebin davayı uzatmaya yönelik olduğunu, iddialarının dosyaya sundukları delillerle sabit olduğunu ifade ederek, talepleri gibi karar verilmesini istedi. 
     Erbaşar Özsoy da söz olarak, Erdoğan'ın konuşmasından dolayı maddi ve manevi zarara uğradığını, 3 Kasım seçimlerinde milletvekili adayı olduğunu, ancak seçilemediğini belirtti. 
     Erdoğan'ın avukatı Şahin ise istedikleri belgelerin davanın esasını teşkil ettiğini ifade ederek, Özsoy'un değerlendirmelerinin subjektif olduğunu savundu ve istenen tazminat miktarının fahiş olduğunu söyledi. 
     Yargıç Ali Kerimoğlu, Şahin'in talebinin daha önce değerlendirilerek reddedildiğini anımsattı ve kararı açıkladı. Kerimoğlu, Erdoğan'ın, davacılar Özsoy ve Özyürek'e 5'er milyar lira manevi tazminatı, yayın tarihinden itibaren işleyecek yasal faizi de eklenerek ödemesine karar verdi. 
     Dava dilekçesinde, Erdoğan'ın, 25 Ekim 2002 tarihinde CHP Genel Başkanı Deniz Baykal ile katıldığı Kanal D'deki ''Seçim Arenası'' programında, Özyürek ve Özsoy'a yönelik asılsız ithamlarda bulunduğu öne sürülüyordu. Erdoğan'ın, Nesim Malki cinayeti davasında ömür boyu hapis cezasına mahkum olan işadamı Erol Evcil'e 170 milyon dolar batık kredi verdiklerini iddia ettiği Özsoy ve Özyürek, kişilik haklarına saldırıda bulunulduğu gerekçesiyle 100'er milyar lira manevi tazminat talep ediyordu. 
     
</TEXT>
</DOC>
