<DOC>
<DOCNO> 213221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/yasam/yas08.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kızımı kurtarın sayın başbakanım' 
</HEADLINE>
<TEXT>

   Kiracısının liseli kızını kaçırdığını iddia eden annenin tek umudu, başbakan.. 
   
   Zonguldak'ta, kızının hayatından endişe eden Ayşe Eryiğit, Başbakan Recep Tayyip Erdoğan'dan yardım istedi. Osmançayırı Mahallesi Tarlasuyu Sokak'ta oturan Eryiğit, Atatürk Lisesi son sınıf öğrencisi 16 yaşındaki kızı Z.'yi, üç ay önce kiracısı Caner A.'nın kaçırdığını iddia ediyor. Kızından bir mektubu dışında üç aydır haber alamadığını söyleyen gözüyaşlı anne, Caner A. hakkında suç duyurusunda bulunmasına rağmen sonuç almadığını belirterek, "Başbakanımız Erdoğan'a sesleniyorum. Ne olur, çocuğumu sadece siz bulabilirsiniz" dedi. 
   
   İşte son mektup    Üç aydır kayıp olan Z., annesine gönderdiği tek mektupta şöyle diyor 
   "Sana sevgimi hiç anlatamadım. Sensiz kaldığım her an, sensiz olamayacağımı, sensiz yaşayamayacağımı ve sensiz bu dünyada bir 'hiç' olduğumu anlıyorum. Gölgene bile hasret kaldım. İçim acıyor anne. Sen varken eve her girdiğimde önce sıcaklığını duyar, güzel kokunu sineme çekerdim ve daha sonra o güzel yüzüne bakıp ne kadar muhteşem olduğunu tekrar tekrar anımsardım. Fakat şimdi üşüyorum. Ciğerlerim güzel kokuna, gözlerim güzel yüzüne, ellerim de tenine hasret. Bir çağlayan gibi akıyor yüreğim, seninleyken sensizim anne. Seni çok ama çok seviyorum, lütfen beni bırakma anne." 
   
   
</TEXT>
</DOC>
