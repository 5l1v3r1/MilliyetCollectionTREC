<DOC>
<DOCNO> 209702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo31.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'dan Ziya Doğan'a ağır cevap Dengesiz 
</HEADLINE>
<TEXT>

     Konyaspor Kulübü Başkanı Mehmet Köseoğlu, ''Ziya Doğan bize yorganı biraz uzatalım dedi, uzatamayınca da ayrıldık'' diye konuştu. 
     Köseoğlu, kulüp binasında düzenlediği basın toplantısında, 2 gün önce yollarını ayırmak zorunda kaldıkları Ziya Doğan ile ilgili konuşmama kararı verdiklerini, ancak Doğan'ın yaptığı açıklamalar nedeniyle basın toplantısı düzenlediğini kaydetti. 
     Özkara'nın istifasının ardından Ziya Doğan ile masaya oturduklarını ve anlaşmaya vardıklarını ifade eden Köseoğlu, şunları söyledi 
     ''Bu anlaşmadan sonra 3 kez ben gidiyorum deyip, kulübe geri döndü. Antalya'daki kamp süresi içinde İsmet'i sistemime uymuyorsun deyip gönderen sonra geri alınmasını isteyen ve tekrar kovup, yönetime İsmet'i alın diyen Doğan, son olarak kaptan Ogün'ü takımdan koparmak istedi. Ogün'e ben seni düşünmüyorum, yedek kalmayı kabul eder misin demiş.'' Doğan'ın ücretsiz kamp yaptıkları oteli sevmediğini ve yerine başka otel istediğini belirten Köseoğlu, ''Başka bir otelin bize 50 milyar liraya mal olacağını söyledim. Ayağımızı yorganımıza göre uzatmalıyız dedim. O da bize yorganı biraz uzatalım dedi, uzatamayınca da ayrıldık'' diye konuştu. 
     Köseoğlu, Doğan'ın takımdan 3 futbolcu gönderip, 7 futbolcu daha alınmasını istediğini, hatta kendilerinden habersiz Belçika'dan futbolcu getirttiğini vurgulayarak, yönetim olarak takımın iskeletini kesinlikle bozmayı düşünmediklerini bildirdi. 
     Konyaspor'un yeniden kurulması gereken kötü bir takım olmadığını ifade eden Köseoğlu, ''Doğan, dengesiz davranışlarda bulunuyordu. Kopmasaydık ilerde daha büyük huzursuzluk yaşabilirdik. Şu anda takım içinde bir sorun kalmadı. Yolumuza devam ediyoruz'' dedi. 
     
</TEXT>
</DOC>
