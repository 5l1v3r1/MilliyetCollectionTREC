<DOC>
<DOCNO> 237539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy17.html </URL>
<DATE> 2004/05/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Denktaş Gaziantep'te ''Türkiye, Rum devletini tanırsa iyi olur'' 
</HEADLINE>
<TEXT>

     Kuzey Kıbrıs Türk Cumhuriyeti KKTC Cumhurbaşkanı Rauf Denktaş, ''AB'ye üye olan Kıbrıs değil, Kıbrıs'ın Rumudur, bu üyelikle kuzey etkilenmez, etkilenmeyecektir'' dedi. 
     Cumhurbaşkanı Denktaş'a, Gaziantep Üniversitesi GAZÜ Atatürk Kültür Merkezi'nde düzenlenen törenle, GAZÜ Rektörü Prof. Dr. Hüseyin Filiz tarafından, ''Yönetim ve Organizasyon Anabilim Dalı'' nda fahri doktora diploması takdim edilip, cüppe giydirildi. 
     Cumhurbaşkanı Denktaş, törende yaptığı konuşmada, Kıbrıs meselesinin gayet kolay halledilebilecek bir mesele olmasına karşın, Rumların halledilmesini istemediğine dikkat çekti. 
     Kıbrıs davasının dünyaya daha iyi anlatılması gerektiğini kaydeden Denktaş, şöyle konuştu 
     ''AB'ye üye olan Kıbrıs değil, Kıbrıs'ın Rumudur. Bu üyelikle kuzey etkilenmez, etkilenmeyecektir. Dünyaya bunu anlatmalıyız. Uluslararası anlaşmalar çiğnenerek yapılmış bir müracaat neticesinde, uluslararası anlaşmalara göre, meşru hükümeti olmayan Rum idaresi üyelik başvurusunu Türkiye'nin haklarını ortadan kaldırmak için yapmıştır. 
     Kıbrıs'ın tümü, Türkiye'siz bir yere gidemez. Türkiye, direnebilirse, diretebilirse bu işin içinden yine çıkabiliriz diye düşünüyorum. Başka yol görmüyorum. İnşallah öyle olacaktır. Öyle olmasını temenni ediyorum.'' Cumhurbaşkanı Denktaş, direnmeye devam edeceklerini kaydederek, şöyle devam etti 
     ''Tekrar ediyorum, masada bir milli davayı müdafaa eden kişilere hakaret etmek suretiyle, onları uzlaşmazlıkla suçlamak suretiyle, hatta Türkiye'ye kötülük yapmak için mahsus direniyorlar diyerek en büyük ithamda bulunmak suretiyle direncimizi ve savunmamızı ortadan kaldırmak isteyenlere karşı şehitlerimiz gibi biz yok edilinceye kadar varız deme mecburiyetindeyiz. 
     Geçenlerde Başbakan Bütün Dünya Kıbrıs'ı Tanıyor, Biz Tanımamışız, Ne Olur gibi bir laf etti. Bu, bazı yerlerde tenkide uğradı. KKTC'yi tanıyan, tanımaya sonuna kadar devam edecek olan anavatan Türkiye'nin hangi ülkeyi tanıyıp tanımayacağına ilişkin kararı kendine aittir. Rumun Kıbrıs'ının sınırları bizim sınırımızda sona erer. 
     KKTC'yi tanımış olan Türkiye, o sınırların ötesindeki Rum devletini de tanırsa bence iyi olur, kötü olmaz. Varsın Rum düşünsün. Öyle bir tanımayı kabul edecek mi etmeyecek mi Ben diyorum ki bu yapıldığı takdirde Türkiye, KKTC'yi de tanıyorum, seni de tanıyorum dese, bu meselenin çözümünde büyük bir adım olacaktır. Rumun bütün Kıbrıs'ın hükümetiymiş gibi bizi tanıyın davetine en büyük tokat, en büyük cevap olacaktır. Bu, ben seni tanırım ama olduğun yerde tanırım, bu tarafa geçemezsin demek olur.'' Denktaş, Kıbrıs meselesinin başladığı ilk günden bu güne kadar Anavatanda partiler üstü bir mesele olarak ele alındığını ifade ederek, ''Ümit ve temennimiz bu kritik safhada artık aynı duruma gelinsin, sorun bir partinin meselesiymiş gibi ele alınmasın. Unutmayalım ki, milli davalar milli birlikle kurtarılabilir'' dedi. 
     Denktaş, Gaziantep Üniversitesi'ndeki GAZÜ Fahri Doktora Unvanı takdim toplantısında yaptığı konuşmada, Kıbrıs'ın Türkiye için yaşamsal ve jeopolitik önem taşıdığına inandıklarını vurgulayarak, ''Biz bu inanç doğrultusunda gelmiş geçmiş tüm Türk hükümetleriyle işbirliği halinde, milli olarak bildiğimiz, bütün partilerin oybirliğiyle onayladığı milli bir çizgide yürüdük. Bunun gururunu yaşadık, yaşayacağız'' dedi. 
     Türkiye'nin milli çizgide yürüyerek kurdukları KKTC'yi tanıdığını, koruduğunu, tanımaya ve korumaya devam edeceğini söylediğini ifade eden Denktaş, bundan rahatsızlık duyanların AB'ye üyelik yolunda Türkiye'ye zorluklar çıkaracaklarını ifade etti. 
     Milli birlik ve beraberliği gerektiren Kıbrıs meselesinin yeniden partiler üstü mesele haline getirilmesi gerektiğine dikkati çeken Denktaş, şöyle konuştu 
     ''Kıbrıs meselesini partiler üstü bir sorun olarak değerlendirip Avrupa'ya bakınız uzlaşma istiyoruz ama uzlaşmanın yeniden yıkılmasını istemiyoruz. Kıbrıs'ta bir daha kan akmasını istemiyoruz. Bu nedenle sağlam bir barış için istediğimiz ilkelerimiz, olmazsa olmazlarımız var. Bunlar arasında devletimiz ve egemenliğimiz başta geliyor. Bunları Kıbrıs Türküne vereceksiniz, onları tanıyacaksınız ki Türk toplumu gönüllerini açabilsin. Rumlar da uzlaşmanın yıkılamayacağını bilsinler ki Türkiye'yi sıkıştırıp Kıbrıs'a sahip olmaya çalışmaktan vazgeçsinler demeliyiz. 
     Avrupa'ya yeniden yıkılmayacak bir barış istediğimizi, yıkılmayacak barışın eşit egemenlikle sağlanabileceğini söylemeliyiz. Çünkü, yapay barışlar çabuk yıkılır, felaketler başlar.'' Denktaş, Kıbrıs Rumlarının benimsedikleri yeni taktik çerçevesinde, Türkiye'nin kendilerini tanımak zorunda olduğunu öne sürdüklerini, Türkiye'ye AB üyeliği için tarih verilmesi konusu gündeme geldikçe Rumların askerini çek, insanlarını geri al gibi yeni istemlerde bulunacaklarını savundu. 
     
     ''AB'NİN KUCAĞINDAKİ BİR MESELE'' 

     Denktaş, Kıbrıs sorununun bundan böyle ''AB'nin kucağındaki bir mesele'' olduğunu kaydederek, ''Haylaz ve yaramaz Rum AB'yi büke büke bir yerlere götürmek isteyecek'' diye konuştu. 
     Türkiye'nin Kıbrıs sorununa ilişkin karşılaşacağı sıkıntıları milli birlik ve dayanışma sayesinde karşı koyabileceğini belirten Denktaş, şöyle devam etti 
     ''Türkiye'nin kendisine yüklenen bu yeni sıkıntıları partiler üstü yaklaşım biçimiyle karşılaması gerekecek. Yoksa partiler arası bir ihtilafmış gibi herkes topu birbirine atarsa bundan Rum, Yunan ve AB yararlanır. 
     Biz Kıbrıs meselesinin başladığı ilk günden bu güne kadar Anavatanda partiler üstü bir mesele olarak ele alındığını görmenin bahtiyarlığını yaşamış insanlarız. Ümit ve temennimiz bu kritik safhada artık aynı duruma gelinsin, sorun bir partinin meselesiymiş gibi ele alınmasın. Unutmayalım ki, milli davalar milli birlikle kurtarılabilir.'' 
     
     DÜNYA LİTERATÜRÜNDEKİ SÖZ 

     Denktaş, dünya literatüründe Hediye ile gelen Yunandan kork diye bir söz bulunduğunu belirterek, Türk milletinin daha uyanık olmasını gerektiren bir sürecin başladığına dikkati çekti. 
     ''Benim endişem şu, sağdan solda hediyecikler verilebilir. Türkiye artık bizi tanımalıdır diyen ve AB'ye de giren Rumların bize bazı hediyecikler sunacakları, bize yeni önerilerde bulunacakları haberlerini alıyorum'' diyen Denktaş, şöyle konuştu 
     ''Benim endişem bu. Vaat edilenler karşısında gözleri kamaşanlar, vaat edilenler karşısında kendilerinden ne istendiğini ya da kendilerinden nelerin esirgendiğini düşünebilecekler mi Bizi verecekleri hediyeciklere karşılık bizden esirgeyecekleri uğruna şehit olduğumuz, 50 yılımızı feda ettiğimiz egemenliğimizdir, hürriyetimizdir. Dünya literatüründe bir söz vardır. Hediye ile gelen yunandan kork derler.'' Denktaş, Kıbrıs için mücadelesi boyunca ''hakaret kurşunları karşısında dik durması gerektiği'' inancıyla hareket ettiğini vurguladı. 
     Denktaş, ''Milli davalarda kim, sana ne diyecek diye değil, sırtını okşasınlar, aferin desinler diye değil, sana hakaret etsinler diye değil hürriyet mücadelesi için canın feda etmiş olan insanların ruhu ne der, kemikleri sızlar mı, hürriyet elden giderse yerine ne gelir sorularına cevap arayarak, elini vicdanına koyarak, şehitleri düşünerek ve dik durarak yola devam etmek gerekir, biz bunu yaptık'' dedi. 
     Denktaş, Kıbrıs konusunda ortaya koyduğu uğraşı ''uzlaşmazlık'' olarak tanımlayanların, ''Ya Rumları ve Kıbrıs davasını bilmediklerini ya da Kıbrıs Rum toprağı olsun diyerek gerçeklere gözlerini kapattıklarını'' düşündüklerini sözlerine ekledi. 
     Konuşmasının sonunda ayakta alkışlanan Denktaş, üniversite öğrencileriyle birlikte yemek yedi, onlarla birlikte hatıra fotoğrafı çektirdi. Yemeğin ardından GAZÜ Çobanevi Tesisi'nde bir süre dinlenen Denktaş, hizmete açtığı İktisadi ve İdari Bilimler Fakültesi'nde incelemelerde bulundu. 
     Denktaş, Gaziantep Valiliği ile Büyükşehir Belediyesi'ne yapacağı ziyaretler için GAZÜ'den ayrıldı. 
     
</TEXT>
</DOC>
