<DOC>
<DOCNO> 212827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/siyaset/siy05.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri şiir yazıyor, diğeri kavga ediyor 
</HEADLINE>
<TEXT>

      SALİHA ÇOLAK Ankara 

   
   AKP ile CHP arasında komisyon çalışmaları ve genel kurul toplantıları sırasında bazı milletvekilleri, karşı partiden arkadaşlarına ağır sözler sarf ederken, bazılarıysa sessiz kalmayı tercih ediyor. Meclis'teki bu iki uca en iyi örnek, her tartışmada ön saflarda objektiflere yakalanan CHP Muğla Milletvekili Gürol Ergin ile bu dönemin en sert tartışmalarında "ruhumu kirletmeyin" diye şiir yazan AKP Adana Milletvekili Ali Küçükaydın oldu. Yine bir tartışmada Ergin, AKP'lilerden gelen yanıtları karşılarken, Küçükaydın oturduğu yerde, başı öne eğik, tek söz söylemeden kavganın bitmesini bekliyor, bir taraftan da önünde bir şeyler karalıyordu. Küçükaydın'ın objektife yakalanan "karalaması", küçük bir ev ve bir ağaçla hemen yanında kaleme aldığı bir şiirden ibaretti. 
   
   
</TEXT>
</DOC>
