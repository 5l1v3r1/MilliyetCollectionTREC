<DOC>
<DOCNO> 246831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko32.html </URL>
<DATE> 2004/06/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
TOBB IMF'ye en az 3 yıllık anlaşma yapılması konusunda öneri sunduk 
</HEADLINE>
<TEXT>

     Türkiye Odalar ve Borsalar Birliği TOBB Başkan Vekili Halim Mete, IMF ile 2005 sonrasında en az 3 yıllık bir anlaşma yapılması konusunda öneride bulunduklarını bildirdi. 
     IMF Avrupa Bölüm sorumlusu Michael Deppler başkanlığında, IMF İcra Direktörü Willy Kiekens, IMF Türkiye Masası Şefi Rıza Moghadam, IMF Türkiye Temsilcisi Odd Per Brekk, IMF Türkiye Temsilci Yardımcısı Christoph Klingen ile önümüzdeki ay Brekk'in yerine göreve başlayacak Hugh Bredenkamp'tan oluşan heyet, TOBB Başkan Vekili Halim Mete'yi ziyaret ederek, yaklaşık 1.5 saat süren bir görüşme yaptı. Görüşme sırasında Mete ile heyettekiler birlikte yemek yedi. 
     Yemekten sonra Deppler ve beraberindekiler herhangi bir açıklama yapmazken, TOBB Başkan Vekili Mete, görüşmeye ilişkin açıklamalarda bulundu. 
     Mete, IMF ile yapılacak yeni bir anlaşmaya ilişkin soruya verdiği yanıtta, TOBB olarak IMF ile 2005 sonrasında en az 3 yıllık bir anlaşma yapılmasını, ancak bu anlaşma yapılırken yapısal reformların takviminin de yazılması suretiyle anlaşmanın devam ettirilmesi yönünde öneride bulunduklarını bildirdi. 
     Mete, IMF heyetinin ise sadece bu konuda herhangi bir yorumda bulunmadığını, ancak olumsuz da bir şey söylemediklerini ifade etti. 
     
     ''FAİZ DIŞI FAZLANIN BU HALİYLE DEVAM ETTİRİLMESİ GÖRÜŞÜ, TOBB'UN GÖRÜŞÜDÜR'' 

     Türkiye Odalar ve Borsalar Birliği TOBB Başkan Vekili Halim Mete, faiz dışı fazlanın bu haliyle devam ettirilmesi görüşünün, TOBB'un görüşü olduğunu söyledi. IMF Avrupa Bölümü Direktörü Michael Deppler başkanlığındaki IMF heyeti, TOBB'u ziyaret etti. Deppler, görüşme sonrasında açıklamada bulunmazken, TOBB Başkan Vekili Halim Mete'ye ''Birlikte çalışmaya devam edeceğiz'' dedi. 
     Daha sonra bir açıklama yapan Mete ise bir soru üzerine TOBB'un faiz dışı fazlanın bu haliyle devam ettirilmesi görüşünde olduğunu belirterek, şunları kaydetti 
     ''Popülist yaklaşımların çoğalması ve bu kaynağın popülistçe harcanması yüzünden olumsuz sonuçlar çıkacağı için bunun aynen devam ettirilmesi görüşünü sunduk. Onlar da o konuda olumlu bir bakış sundular.'' Yapısal reformların önemini vurgulayan Mete, vergi reformu, sosyal güvenlik reformu, kamu reformu ve hukuk reformu gibi reformların bu hükümette bir an önce çözülmesi gerektiğine inandıklarını belirterek, sözlerini şöyle sürdürdü 
     ''Çünkü zaman geçtikçe birçok konu geride kalıyor. Bunun için de ısrarcılığımızı sürdürüyoruz. Çünkü hükümet bunu yapabilecek çoğunluğa ve iradeye sahiptir.'' Mete, bir gazetecinin ''IMF'nin kaygı duyduğu noktalar var mı '' şeklindeki sorusu üzerine, ''Hayır böyle bir şey söylemediler, sadece bilgi alışverişinde bulundular'' şeklinde yanıt verdi. 
     Mete görüşmeye ilişkin yaptığı açıklamada da görüşmenin genel olarak olumlu geçtiğini ve üzerinde durdukları konularda fikir birliğine vardıklarını bildirdi. Hükümeti mali disiplini koruma yolunda gösterdiği çabaları takdir ettiklerini, bütçe rakamlarının olumlu seyrinin bunun göstergesi olduğunu ifade eden Mete, ancak aynı çabanın yapısal reformların tamamlanması için de gösterilmesini beklediklerini bildirdi. 
     Sosyal güvenlik, vergi sistemi ve idaresi, kamu yönetimi, hukuk ve mevzuat gibi alanlarda yapısal reformların hala tamamlanmamış olmasının en büyük risk unsuru olduğuna dikkat çeken Mete, ''Bunlar tamamlanmadan, büyüme sürecinin otomatikman devam etmesi beklenmemelidir'' dedi Mevcut iyileşme sürecinin özel sektör, üreticiler, çalışanlar ve tüketiciler üzerine konan ek yüklere dayalı olduğunu da belirten Mete, bu süreçte değişmeyenin ise kamu kesiminin büyüklüğü, hantallığı ile kayıt dışı ekonominin varlığını sürdürmesi olduğunu ifade etti. 
     
     ''YOKSULLUĞU ASGARİ ÜCRETİ ARTTIRARAK ÇÖZEMEYİZ'' 

     Yapılan fedakarlıklardan dolayı şikayetçi olmadıklarını, yükü de başkasının sırtına bırakmayı düşünmediklerini anlatan Mete, şunları kaydetti 
     ''Ancak bizleri bir büyük krize taşımış olan problemin ana kaynağı, yani kamu kesimi olduğu gibi dururken, yüksünmeden taşıdığımız yükün onca fedakarlığa rağmen hep aynı ağırlıkta kalmasından kim mutlu olabilir ki. 
     Bugün insanlarımızın en büyük problemi işsizlik ve yoksulluktur. İşsizliği kamu kurumlarını, istihdam deposu haline getirerek, çözemeyeceğimiz gibi yoksulluğu da asgari ücreti artırmak suretiyle çözemeyiz. Dün bunları denedik ve bugün buradayız. İşsizlik ve yoksullukla mücadelenin yolu, insanları iş yaratmaktan geçer. İşi yaratacak olan da özel sektördür. Hükümete düşen görev girişimcinin önündeki engelleri kaldırmaktır.'' 
     
     ''FAİZ DIŞI FAZLANIN TARTIŞILMASI TEHLİKELİ'' 

     Bu süreçte faiz dışı fazla rakamının tartışılmasını gereksiz ve tehlikeli bulduklarını da belirten Mete, Türkiye'nin bu noktaya en az 10 yıllık bir kötü yönetim sonucu geldiğini, 10 yılın tahribatının 3 yılda giderilemeyeceğini söyledi. 
     Henüz yapısal reformlar tamamlanmadığından kamu yönetimi istikrarlı ve etkin bir yapıya kavuşmadığından, şu aşamada faiz dışı fazlanın tartışmaya açılmasının doğru olmadığına dikkat çeken Mete, ''Çünkü bir defa bu konu tartışmaya açıldığında, buradan elde edilecek kaynağın kullanılması için hükümet üzerinde popülist baskılar başlayacak'' diye konuştu. Bunun üzerine hükümetin başarı ile devam ettirdiği mali disiplini sürdürme konusunda zorlanacağını anlatan Mete, bunun da yeni ve verimsiz kamu harcamaları ve kamu yatırımlarını ortaya çıkaracağını vurguladı. 
     İyileşme sürecinin devamının hükümetin uzun vadeli taahhütlere girip, olumlu beklentiler yaratılmasına bağlı olduğunu ifade eden Mete, IMF ilişkilerin devamını bu uzun vadeli taahhüt çerçevesinin bir parçası olarak görüp desteklediklerini söyledi. Bu kapsamda 2005 sonrasında yapısal reformların kesin bir taahhüde bağlandığı yeni bir stand-by'a gidilmesini gerekli gördüklerini de sözlerine ekledi. 
     Mete, IMF heyeti ile konuştukları konular üzerinde de mutabakata vardıklarını bildirdi. 
     
</TEXT>
</DOC>
