<DOC>
<DOCNO> 231484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/dunya/dun02.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kibar direnişçiler 
</HEADLINE>
<TEXT>

   Bağdat'ta direnişçiler, Amerikalı sanarak kaçırdıkları kişiler Rus çıkınca, taksi çağırdı, özür diledikleri rehineleri kapıya kadar geçirdi 
      CENK BAŞLAMIŞ Moskova 

   
   Irak'ta ABD'li sandıkları Rus vatandaşlarını kaçıran direnişçilerin, yanlış kişileri rehin aldıklarını anlayınca özür dileyerek serbest bıraktığı öğrenildi. 
   Bağdat yakınlarında enerji nakil hatlarının onarımını üstlenen Rus Interenergoservis'in merkez bürosu önceki gün silahlı ve maskeli 20 kişi tarafından basıldı. Büroda bulunan bazıları Ukraynalı sekiz kişiyi rehin alan saldırganlar grubu kent dışındaki bir eve götürdü. Serbest bırakılan rehinelerden İgor Frolov, "Bizi ABD'li sanarak sorular sordular, ancak pasaportlardan Rus olduğumuzu anlayınca çok şaşırarak özür dilediler" dedi. Rusya'dan "dost ülke" diye söz eden saldırganlar rehinelere yiyecek, su ve sigara verdi. Kısa süre sonra taksi çağıran eylemciler rehinlerden tekrar tekrar özür dileyerek kapıya kadar geçirdi. 
   Rus basını rehine krizinin çok kısa sürede çözülmesini Moskova'nın savaş karşıtı tutumuna bağladı. Rusya, devrik Irak lideri Saddam Hüseyin'le bağlantıyı son ana kadar korumuştu. Bağdat'taki Ruslar, diğer ülke vatandaşlarının kaçırılmamak için kendilerini Rus olarak tanıttığını söyledi. Bu gelişmelere karşın Rusya Irak'taki 800'e yakın vatandaşını tahliye etme kararı aldı. 
   
   
   
</TEXT>
</DOC>
