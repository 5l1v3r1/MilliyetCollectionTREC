<DOC>
<DOCNO> 244928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun05.html </URL>
<DATE> 2004/06/03/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Şirin Ebadi Demokrasi, askeri müdahaleyle kabul ettirilemez 
</HEADLINE>
<TEXT>

     Nobel barış ödüllü İranlı Şirin Ebadi, Ortadoğu'da demokrasinin askeri müdahaleyle kabul ettirilemeyeceğini ve üyeleri yeni seçilen Irak geçici hükümetinin halkın güvenini kazanması gerektiğini söyledi. 
     Nobel barış ödülünü kazanan ilk Müslüman kadın olan Ebadi, New York'ta ''Kadın, Demokrasi ve İslam'' konulu bir konferans vermeden önce düzenlediği basın toplantısında, demokrasinin bir ülkeye sunulacak hediye olmadığını belirterek, ''Demokrasi, insanlara üzerlerine bomba yağdırarak zorla kabul ettirilemez'' dedi. 
     Irak'ta 33 üyeli geçici hükümete 6 kadının atanmasını memnuniyetle karşıladığını dile getiren Ebadi, bu kişilerin cinsiyetleri değil, icraatlarına göre değerlendirileceğini bildirdi. 
     Ebadi, ''Irak hükümetinde kadınların yer alması, insan hakları açısından iyi bir mesaj. Bir kadının kabinede olması, olumlu bir şey anlamına gelmiyor. Bakmamız gereken icraattır'' açıklamasında bulundu. 
     Irak hükümetine seçilen bu kişilerin halkın güvenini kazanıp kazanamayacağının görülmesi gerektiğini ifade eden Ebadi, ''İranlı olarak, Saddam Hüseyin'in dışarıdan askeri müdahaleyle değil, kendi halkı tarafından devrilmesini umuyordum'' diye konuştu. 
     Şirin Ebadi, ABD'yi uluslararası çocuk hakları anlaşmasını imzalamaması ve Irak'ta Ebu Garib cezaevinde yapılan işkence nedeniyle eleştirerek, ''ABD, her zaman insan haklarına saygılı ve yardımcı olma konusunda istekli olduğunu iddia ediyor. Amerika, medeni bir toplum ve kendime soruyorum Nasıl oluyor da bu eylemlere tahammül ediyor ve haklı çıkarıyor '' dedi. 
     
</TEXT>
</DOC>
