<DOC>
<DOCNO> 236098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/yasam/axyas01.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri evlatlık ediniyor 
</HEADLINE>
<TEXT>


Amerika'da beş evli çift, 16 yaşında bir annenin minik bebeğini evlatlık almak için ekranda yarışacak. 'Şovu' veren ABC kanalı ise, 'reyting' budalalığıyla suçlanıyor 

DIŞ HABERLER SERVİSİ 

Amerikan ABC televizyonunun yayına koymaya hazırlandığı 'Benim Bebeğim Ol' adlı yarışma, kamuoyundan büyük tepki aldı. 
16 yaşındaki genç anne Jessica Bohne'nin sorular soracağı 5 evli çiftten birine minik bebeğini evlatlık vereceği şovun reyting amaçlı olduğunu öne süren izleyiciler, programı sunacak ekranların ünlü ismi Barbara Walters'ı da eleştiri yağmuruna tuttu. 

'Eğitici yanı yok' 
Florida Evlat Edinme Konseyi Başkan Yardımcısı Jeanne Trudeau Tate, kanalın çocuğu istismar edeceğini vurgulayarak, ulusal bir kanalda böyle bir şovun yayımlanması düşüncesinin bile mide bulandırıcı olduğunu söyledi. Amerika'daki bir evlat edinme ajansının müdür yardımcısı Jennifer Marando da, programda uygulanan açık evlat edinme yönetimini desteklediklerini, ancak şova çevrilmesini rezalet olarak gördüklerini belirtti. Çocuğun öz annesinin evlat edinme sürecine bire bir katılmasının herkes için daha faydalı olacağını ifade eden Marando, "Programın eğitici bir yönü yok, sadece seyirci çekmeyi amaçlıyor" diye konuştu. 
Artan tepkiler nedeniyle geri adım atmak zorunda kalan ABC kanalı ise, şovun deneme bölümünün yayınını erteledi. Kanalın, şovu daha az tepki çekecek bir şekle soktuktan sonra yayımlamayı planladığı belirtiliyor. 


</TEXT>
</DOC>
