<DOC>
<DOCNO> 212384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sondun16.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Opportunity" Mars'ta ilerlemeye başladı 
</HEADLINE>
<TEXT>

     Amerika'nın Mars'a bir hafta önce indirdiği ''Opportunity'' adlı robotun, gezegen yüzeyinde güvenli biçimde ilerlemeye başladığı bildirildi. 
     ''Kızıl Gezegen''in jeolojik geçmişini ve gezegende su bulunup bulunmadığını araştıracak Opportunity'nin Mars yüzeyinde ilerlemeye başlaması, Amerikan Uzay ve Havacılık Dairesi'nin NASA Pasadena'daki laboratuvarında sevinç çığlıkları ve The Who grubunun ''Going Mobile'' şarkısıyla karşılandı. 
     Robotun 3 metrelik mesafeyi muhtemelen 2 dakikadan az bir sürede kat ettiğini belirten NASA yetkilileri, aracın 7 gün önce indiği derin kraterin yumuşak ve eğimli toprağı üzerinde ilerleyebilmesinin en riskli adımlardan biri olduğunu belirtti. 
     Opportunity'nin bir benzeri olan ve 3 ocakta Mars yüzeyine indirilen ''Spirit'' adlı aracın karşılaştığı problemlerin, Opportunity için geçerli olmadığı kaydedildi. 
     NASA yetkilileri, Opportunity'nin Meridiani Planum bölgesindeki yeni konumundan çekeceği yeni fotoğrafları bekliyor. 
     Amerikan robotu ''Opportunity'', 25 ocakta indiği Mars'tan ilk fotoğrafını aynı gün göndermişti. 
     NASA yetkililer, resimde kayalık bir alanın yakınlarındaki düzlüğe indirilen robotun bir kısmının da göründüğünü söylemişlerdi. 
     ''Opportunity'', Meridiani Planum adı verilen bölgeye başarıyla indirilmişti. 
     ''Spirit'' adlı robotsa 3 ocakta Gussev kraterine konuşlandırılmıştı. 
     
</TEXT>
</DOC>
