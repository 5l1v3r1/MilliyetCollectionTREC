<DOC>
<DOCNO> 219858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur23.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Başkanı Genelkurmay siyasetten uzak durmalı 
</HEADLINE>
<TEXT>

     Diyanet İşleri Başkanı Ali Bardakoğlu, Genelkurmay Başkanlığı ve Diyanet'in siyaset dışında kalmasının önemli bir başarı olduğunu, Türkiye'nin huzuru için bu durumun korunması gerektiğini söyledi. Bardakoğlu bu açıklamayı, kuvvet komutanlarının Hilafet'in kaldırılışının 80. yıldönümü etkinliklerine katılmasının ertesi günü yaptı. 
     Diyanet'in 80. kuruluş yıldönümünü kutlayan Bardakoğlu, basın toplantısında özetle şunları kaydetti 
     Türkiye Cumhuriyeti, Diyanet ve Genelkurmay Başkanlığı'nı, "Türk modernleşmesinin iki kurumu" olarak tek kanunla oluşturdu. İki kurum Cumhuriyet ve Atatürk'ün önemli projesidir, tek kanunla kurulmuştur. Genelkurmay ve Diyanet'in siyasetin dışında kalması çok önemli bir başarıdır. Türkiye'nin huzuru ve güveni için buna ihtiyaç vardır, bu durumun korunması gerekir. Diyanet olarak buna her zaman dikkat ediyoruz. 
     Osmanlı Devleti hiçbir zaman din devleti olmadı. Diyanet'in Cumhuriyet öncesi Osmanlı'daki şeyhülislamla belli bağlantısı var. Osmanlı'daki şeyhülislam yapısı bugünkü laikliğin temelini hazırladı. 
     Diyanet üzerinden siyaset yapılmasına karşıyız. Yerel seçim sürecinde Diyanet görevlilerinin izinleri kaldırıldı. Diyanet görevlileri siyaset konusunda lehte aleyhte tavır içinde olamaz. 
     
     Töre cinayetinin dinde yeri yok 
     Hiçbir dinin özünde insan hakkı ihlali yeralmaz. Erkekler, kadınlara şiddeti, ayrımcılığı İslam'ın onayladığı kanaatini bırakmalı. Töreden gelen yanlışlıklar din olarak algılanıyor. Hiçbir insan hakkı ihlali, terör dinden kaynaklanmaz. Töre cinayetlerinin önemli kaynağı eğitimsizlik. 
     
     Okul camiden daha sevap 
     Milli Eğitim Bakanlığı'nın MEB eğitim seferberliği kampanyası kapsamında Diyanet ilköğretim okulu yaptıracak. Okul, hastane yapmak, bazı yerlerde cami yapmaktan daha sevaptır. 
     Kiliselerin etrafı düzenli ve sade. Camiler yeniden dizayn edilecek. Cami etrafındaki işportacı, kebapçı, plakçı kaldırılacak. Kadınların kullanım alanı genişletilecek. 
     Camilerde para toplanmasını önleyeceğiz. 
     Cenazede alkış olmaz. Cenazeler gösterişe, şova dönüştürülmemeli. Dua edilmeli. 
     
</TEXT>
</DOC>
