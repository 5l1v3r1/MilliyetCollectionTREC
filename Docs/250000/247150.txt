<DOC>
<DOCNO> 247150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy04.html </URL>
<DATE> 2004/06/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İstanbul depremi meclis gündemine taşındı... 
</HEADLINE>
<TEXT>

     İstanbul Bağımsız Milletvekili Emin Şirin, Başbakan Tayyip Erdoğan'ın yanıtlaması istemiyle verdiği soru önergesiyle, İstanbul'da beklenen büyük depreme karşı alınacak önlemler ve özellikle Topkapı Sarayı, Ayasofya, Süleymaniye Camii gibi sanat eserlerinin nasıl korunacağını sordu. 
     Emin Şirin, TBMM Başkanlığı'na verdiği soru önergesinde, Başbakan Tayyip Erdoğan'a, Marmara Denizi'nde 2003 yılında fay hattı ile ilgili çalışma yapan Prof. Dr. 
     Xavier Le Pichon başkanlığında yürütülen ve Prof. Dr. Celal Şengör, Prof. Dr. Emin Demirbağ ve Prof. Dr. Naci Görür'ün katıldığı 12 bilimadamı tarafından özel "Le Suroit" gemisinin de kullanıldığı çalışmanın Fransa'da uluslararası bilim dergisi El Sevier'de yayınlandığını anımsattı. Şirin, bu çalışmada İstanbul'da fayın yıkıcı ve aktif olduğu ve her an İstanbul'da 7.1 ile 8 arasında deprem olabileceği ve bunun İstanbul'un çeşitli yerlerinde çok daha büyük oranlarda yansıyacağı ve tsunami oluşacağının öngürüldüğaünü belirtti. 
     Şirin, Başbakan Erdoğan'dan, hükümetin İstanbul başta olmak üzere Marmara Bölgesi'nde olası bir deprem için alınacak tedbirlerin dökümünü istedi. Şirin, bu depremde İstanbul'daki 725 bin binanın 250 bin civarında bir miktarının hasar göreceğinin öngörüldüğünü de belirterek, bu hasarın azaltılması için ne tedbir alındığını, bina, tünel ve köprü gibi yerlerin güçlendirilmesi için ne yapıldığını sordu. 
     Şirin, depremin büyük ölçüde etkileyeceği bölgelerde başta Topkapı Sarayı, Ayasofya, Fatih Camii, Süleymaniye Camii, Sultanahmet Camii, Beyazıt ve Galata Kuleleri olmak azere çok sayıda sanat yapıtının da bulunduğuna dikkat çekerek, bu yapıların korunması için yapılan plan ve projelerin de dökümünü istedi. Şirin, Erdoğan'a, dünya kültür varlıkları arasında da yer alan bu eserlerin korunması için AB ve BM nezdinde, kuvvetlendirme ve koruma çalışmalarının yapılması için destek veya fon talebinde bulunulup bulunulmadığı konusunu da sordu. Şirin, Erdoğan'a, "Göz göre göre gelen bu deprem afeti karşısında gerekli önlemler alınmazsa, bunun sorumluluğunu başta siz olmak üzere kim taşıyacaktır " sorusunu yöneltti. 
     
</TEXT>
</DOC>
