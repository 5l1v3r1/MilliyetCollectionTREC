<DOC>
<DOCNO> 247171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo02.html </URL>
<DATE> 2004/06/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ülkerspor koçu Ataman'dan Turgay Demirel'e tepki .. 
</HEADLINE>
<TEXT>

     Ülkerspor'u mağlup ederek 11. şampiyonluğunu kazanan Efes Pilsen'in antrenörü Oktay Mahmuti, hak edilmiş bir şampiyonluk kazandıklarını söyledi. 
     Maçtan sonra AA muhabirinin sorularını yanıtlayan Mahmuti, zor bir sezon ve zor bir final serisi yaşadıklarını ifade ederek, ''Maç, olması gerektiği gibi çetin geçti. Sonuçta hak ettiğimiz bir şampiyonluğu kazandık'' dedi. 
     Oktay Mahmuti, her maçın kendine göre özellikleri olduğunu vurgulayarak, ''Müdafaalar sertti, keyifli bir seri oldu. Üst üste iki maçı kazandık. Ben de üst üste 3. şampiyonluğumu elde ettim'' diye konuştu. 
     Efes Pilsen kaptanı Ömer Onan ise bu kulüpte genç yaşına rağmen kaptanlığa ulaştığını ve 3. şampiyonluğunu yaşadığını dile getirerek, ''Bu sezon çok şanssızlıklar yaşadık. Kılpayı Avrupa Ligi'nde dörtlü finali kaçırdık. Ama şampiyonluğu istiyorduk, maçta son dakikalarda soğukkanlı oyunumuzla galip geldik ve hedefimize ulaştık. Çok mutluyum'' dedi. 
     
     ÜLKERSPOR ANTRENÖRÜ ATAMAN TEPKİLİ 
     Ülkerspor Antrenörü Ergin Ataman, maç sırasında Basketbol Federasyonu Başkanı Turgay Demirel'e tepki gösterdiğini belirterek, ''Son dakikalardaki tepkim, hakemlerin yönetiminden ziyade, sezon içinde kendisinin bana yaptığı hakaretleredir'' dedi. 
     Sezonun bitimine kadar kendisini tuttuğunu anlatan Ataman, ''Sezonun sona ermesini bekledim, sonunda da tepkimi gösterdim. Böyle bir ortamda her şeyden kuşkulanıyorsunuz. Federasyona bağlı her türlü organizasyon, hakemler ve hakem atamaları bende soru işareti yaratıyor. 3 aylık dönemde federasyon başkanımızın randevu istememe rağmen bunu vermemesi ve beyanatları ile ilgili özür dilememesi, bence böyle bir makamı şaibe altında bırakıyor. Tepkim, hakemlerin kişiselliğinden ziyade buna oldu'' dedi. 
     Ergin Ataman, bu sezon zor şartlar altında mücadele verdiklerini de kaydederek, her türlü aksiliği yaşadıklarını vurguladı. İbrahim'in final öncesi sakatlandığını, seriyi tam 2-2'ye getirdiklerinde bu kez Serkan'ın adalesinin yırtıldığını anlatan Ataman, ''Bugünkü maçta olağanüstü mücadele verdik. Tüm aksiliklere, hakemlerin ters ve tutarsız kararları da eklenince şampiyonluğu Efes Pilsen'e kaptırdık. Efes Pilsen bu sezon iyi basketbol oynadı, şampiyonluklarını kutluyorum'' diyerek, sözlerini tamamladı. 
     
</TEXT>
</DOC>
