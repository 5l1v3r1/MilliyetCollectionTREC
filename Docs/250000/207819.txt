<DOC>
<DOCNO> 207819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/siyaset/asiy.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Coni yola çıktı 
</HEADLINE>
<TEXT>

   Washington Post gazetesi, ABD'nin Ankara'dan İncirlik Üssü için onay aldığını, binlerce askerin üsse kaydırıldığını iddia etti 
      DIŞ HABERLER SERVİSİ 

   
   İkinci Dünya Savaşı sonrası en geniş kapsamlı asker kaydırma işlemine başlayan ABD'nin rotasyon merkezi olarak İncirlik'i kullanmak amacıyla Ankara'yla bir anlaşma yaparak tüm detayları kayıt altına almayı planladığı belirtildi. 
   ABD Savunma Bakanlığı Sözcüsü Paul Swiergosz, ABD ile Türkiye'nin, Amerikan ordusunun bu ilkbaharda gerçekleştirilecek Irak'a giriş - çıkışı sırasında Türk hava üslerinin kullanılıp kullanılamayacağını görüştüğünü söyledi. ABD Dışişleri Bakanlığı Sözcüsü Richard Boucher da, Irak'a gönderilen ve Irak'tan çekilen ABD askerlerinin bir süre Türkiye'deki hava üssünde konuşlandırılması için izin istendiğini doğruladı. Boucher, "Asker konuşlandırma değil, rotasyon yapılacağını" ifade etti. 
   
   Gemi ve uçaklar yolda 
   Görüşmelerin anlaşmayla sonuçlandığına dair bir açıklama yapılmazken, ABD'nin etkin gazelerinden The Washington Post, George Bush yönetiminin Türkiye'den onay aldığını ve 100 binden fazla askerin kaydırılmasına bu hafta başlandığını iddia etti. Gazete, ilk dalga rotasyon askerlerinin hem Irak'tan, hem de ABD'den gemi ve uçaklarla İncirlik'e doğru hareket ettiğini öne sürdü. 
   
   Hassas konu değilmiş 
   ABD'li bir yetkili de, geçen yıl TBMM'nin reddettiği tekzereye atıfta bulunarak, "Türkiye topraklarının rotasyon için kullanımı, geçen yıl olduğu gibi hassas bir konu değil" dedi. Kaynaklara göre, Amerikalı yetkililer İncirlik ve çevresindeki askeri hareketliliği alabildiğine artıracak böyle bir misyonun stratejik önemi ve kapsamı dolasıyla Türkiye ile mevcut üs anlaşmalarından ayrı olarak her türlü ayrıntının kayda geçirileceği ayrı bir anlaşma yapmayı tercih etti. ABD Hava Kuvvetleri'nin Avrupa'daki kuvvetlerinin komutanı General Robert Foglesong, "Bu stratejik önemi çok fazla olan bir anlaşma" dedi. ABD'li yorumcular, İncirlik anlaşmasının en son Süleymaniye'deki Türk irtibat subaylarının başlarına çuval geçirilmesi olayıyla gölgelenen ilişkilerin düzeldiğine dair çok önemli bir gösterge olduğu konusunda birleşti. 
   
   Hava sahasına kısıtlama gelmiyor    Anlaşma halinde, İncirlik mayısa kadar binlerce Amerikan askerine ev sahipliği yapacak. İncirlik, sadece ABD Kara Kuvvetleri için değil, Deniz Piyadeleri, Deniz Kuvvetleri ve Hava Kuvvetleri için de büyük bir lojistik destek üssü olacak. Gemi ve uçaklar sürekli asker, mühimmat, teçhizat ve askeri araç gereç taşıyacak. Rotasyon sırasında, Irak'ta görev yapan yaklaşık 130 bin ABD askerinin yerine, hareket kabiliyeti daha yüksek 110 bin asker gelecek. Türkiye'nin talebi uygun bulması halinde ABD, Türk hava sahasını da kısıtlama olmaksızın kullanabilecek. 
   
   
</TEXT>
</DOC>
