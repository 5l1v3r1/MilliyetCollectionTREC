<DOC>
<DOCNO> 222313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/guncel/agun.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağma için kiralık 
</HEADLINE>
<TEXT>

   28 Mart'taki yerel seçimler yaklaşırken, İstanbul'un her yanı şantiyeye döndü. Altınşehir'de seçim yağmacıları için kiralık kepçe pazarı bile kuruldu... 
      Bülent Özdemir 
   
   Oy kaygısıyla belediye yağmacılara göz yumunca, kaçak inşaat sektörü patladı. Seçim yağması özellikle Küçükçekmece Altınşehir'de 'Bu kadar da olmaz' dedirtecek cinsten... İmar izni olmadığı halde 8 muhtarlığın bulunduğu Altınşehir sokaklarında bakkaldan çok nalburiye ve inşaat malzemesi satan işyerlerine rastlanıyor. Her köşede istiflenmiş tuğlalar göze çarpıyor. Sadece evi olmayanlar değil, evi olup da üzerine kat çıkmak isteyenler de harıl harıl çalışıyor. 
   
   Sıfır kepçe aldı ama... 
   Atatürk Olimpiyat Parkı'na yakınlığı nedeniyle rağbet gören bölgede arsa fiyatları İstanbul ortalamasına göre çok ucuz. Yol ve su gibi altyapı sorunları bulunmasına rağmen, 'nasıl olsa hizmet gelir' anlayışı, gecekondulaşmayı arttıran nedenlerden biri. 
   Altınşehir'de en çok işi yapanlar kepçe operatörleri. Saati 50 milyon liraya çalışıyorlar. Ancak buna rağmen hallerinden şik yetçiler. Kepçeci Ersoy Uçar, "Ara seçimlerde 'iyi iş olur' diye kardeşimle birlikte 60 bin Euro'ya sıfır kepçe aldım. 20 binini peşin ödedim. Ama masrafları zor çıkarıyorum. Kamyonunu, otobüsünü satan borç harç kepçe almış. O yüzden kimse fazla kazanamıyor" dedi. 
   
   'Her şeyi göze aldım' 
   Uçar, belediyenin inşaata iki haftadır göz yumduğunu öne sürerek, sözlerini şöyle sürdürdü 
   "Burada imara izin verilse, altyapı ihaleleri açılsa herkes ekmek yer. Ama seçim bittikten sonra yine sıkıya alırlar işi. Bir süre daha kendimize çalışıp sonra bir hafriyat şirketine geçeriz." 
   Bölgede 11 yılda 100'ün üzerinde ev yaptığını söyleyen inşaatçı Yusuf Tekin, her seçim öncesi inşaat furyasının yaşandığını belirterek, "Buradaki arazilerin çoğu hisselidir. Tüm toprakların sahibi en fazla 5 kişi. Bu kişiler araziyi parselleyip satıyor" diye konuştu. 
   Kars'tan 5 yıl önce İstanbul'a gelen ve Bağcılar'da kirada oturan İsmail Kılıçkara da 'seçimkonducu'lardan... Dört milyara aldığı 250 dönüm araziye ev yaptıran Kılıçkara, "Kars'taki tarlamı sattım. Bizim gibiler başka türlü ev sahibi olamaz. Buraların imar izni yok, ama her şeyi göze aldım" şeklinde konuştu. 
   
   'Müdahale zor ama hepsini yıkacağız'    Küçükçekmece Belediye Başkanı Halidun Özbatur, yapılan tüm gecekonduların yıktırılacağını belirterek, şunları söyledi "Burası 500 bin insanın yaşadığı bir bölge. Müdahale kolay olmuyor. Gecekondulaşma halk hareketi şeklinde baş gösteriyor. Sisteme güvenleri olmayınca başlarının çaresine bakmaya çalışıyorlar." 
   
   
   
</TEXT>
</DOC>
