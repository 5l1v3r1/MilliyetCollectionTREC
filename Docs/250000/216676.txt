<DOC>
<DOCNO> 216676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/spor/spo01.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın kader günü 
</HEADLINE>
<TEXT>

   UEFA Disiplin Kurulu, Almanya'daki Chelsea maçında Beşiktaş taraftarının sahaya attığı konfetilerin cezasını bugün kesecek. Siyah - Beyazlı kulübe ağır bir para cezasının gelmesi bekleniyor 
      CEMAL ERSEN 

   
   Savunma gönderildi 
   BEŞİKTAŞ'IN Avrupa Kupaları'ndaki cezası bugün belli olacak. Bombalama olayları nedeniyle Chelsea ile Almanya'da karşılaşan Siyah - Beyazlılar, taraftarın devre arasında konfeti atıp, maçı geciktirmeleri nedeniyle UEFA Disiplin Kurulu'na sevk edilmişti. Bu konuda savunmasını komiteye gönderen Kartal'a ağır para cezası verilmesi görüşünün ağırlık kazandığı, saha kapatmanın ise düşük bir olasılık olduğu öğrenildi. 
   
   Güvenliği sağlayamaz raporu 
   TARAFSIZ sahada tüm güvenliğin Beşiktaş tarafından sağlanmasının mümkün olmadığı yönünde hazırlanan savunmanın dikkate alınacağı, verilecek cezanın 100 ile 150 bin İsviçre Frangı arasında değişebileceği kaydedildi. Ayrıca, verilecek olası saha kapama cezasına en erken 23 Şubat tarihinde itiraz edilebileceği, 10 günlük inceleme süresinin ise 3 Mart'taki Valencia maçını da kapsadığı için bu cezanın uzak ihtimal olduğu vurgulandı. 
   
   Yasin Sülün'e Fener demeyin    YASİN Sülün, son dönemde adının sık sık Fenerbahçe ile anılmasından rahatsız oldu. Ligin ikinci yarısında takımda yer bulmakta zorlanan Siyah - Beyazlı futbolcu, gereksiz bir polemik içine sokulduğunu ifade ederek, "Bu yüzden taraftar tepki gösteriyor. Ben Beşiktaşlıyım ve bunu da 5 yıllık boş sözleşmeye imza atarak gösterdim. Bu takımın altyapısından geldim ve futbolu da burada bırakmak istiyorum. Bundan sonra adımı Fenerbahçe ile özdeşleştiren kim olursa olsun dava açacağım" dedi. 
   
   Henüz kobra olmadım    Ilie, Denizlispor karşısında iyi oynadığını, ancak fiziksel açıdan hazır duruma gelmediğini belirtti. Rumen futbolcu, "Beşiktaş taraftarına layık olmak için herşeyi yapacağım" dedi 
   BÜNYAMİN OSMAN 

      Prosport'a konuştu 
   BEŞİKTAŞ'A yeni katılan Adrian İlie, Denizlispor karşısında iyi oynamasına rağmen henüz fiziksel açıdan hazır olmadığını vurguladı. Romanya'da yayınlanan Prosport gazetesine konuşan Rumen futbolcu, "Evet, son maçta iyiydim. Ancak bana takılan lakaptaki gibi, henüz kobra olamadım. Sezon başından bu yana bir takımla çalışmadığım için ilerleyen haftalarda sorun yaşayabilirim. Yine de taraftara layık olmak için futbol adına her şeyi yapacağım" diye konuştu. 
   
   'Kontrolden çıkmadık' 
   KARTAL'IN düşüş yaşadığına inanmadığını vurgulayan İlie, "Beşiktaş hiç kontrolden çıkmadı. Yalnızca bazıları farkın açılmaması için bir takım engellemelerde bulundu" ifadesini kullandı. Kartal'ın yine şampiyon olacağını söyleyen Siyah - Beyazlı oyuncu, UEFA Kupası maçlarıyla ilgili olarak şu yorumu yaptı "Valencia ikinci, biz ise lideriz. Sadece, İspanya Ligi, Türkiye'ye göre biraz daha kaliteli. Ancak çok fazla değil. Şanslar eşit." 
   
   Valencia'yı bırak Malatya'ya bak    ORHAN YILDIRIM 

   SİYAH-Beyazlılar dün Malatya'ya gitti. Sarı - Kırmızılılar ile bugün yapılacak karşılaşma için futbolcularını sıkı sıkı uyaran Teknik Direktör Lucescu, haftaya yapılacak Valencia maçını bir kenara bırakmalarını, sadece Malatyaspor'a konsantre olmalarını istedi. İspanya'ya moralli gitmek için üç puan gerektiğini belirten Rumen hoca, "En önemli karşılaşma, ilk oynanacak maçtır" diyerek oyuncularının dikkatini çekti. 
   
   Tuncer, Divan'a aday    AVUKAT Erdoğan Tuncer, Beşiktaş Divan Kurulu başkanlığına aday olduğunu açıkladı. 23 Şubat'ta Lütfi Kırdar Uluslararası Kongre ve Sergi Sarayı'nda bir basın toplantısı düzenleyerek hedeflerini anlatacak olan Tuncer, 28 Şubat'taki seçimden başarıyla ayrılmak istiyor. 
   
   Pancu, Malatya'da yok    Milli Takım'dan sakat döndü 
   GİUNTİ ve Zago'nun yokluğuna şimdi de Pancu eklendi. Romanya Milli Takımı'nın Gürcistan ile yaptığı maçta sakatlanan Rumen futbolcu, Malatyaspor maçının kadrosundan çıkarıldı. Kulüp doktoru Ayhan Optur, sol ayak üst adalesinde sorun olan futbolcunun takımda yer almayacağı, Zago'nun ise pazartesi gününden itibaren takımla birlikte çalışacağını açıkladı. 
   
   Ahmed Hassan'a şans 
   OPTUR, dün İtalya'dan dönmesi beklenen Giunti'nin ise yarın İstanbul'da olacağını ifade etti. Beşiktaş kulüp doktoru, hafif sakatlıkları bulunan Sergen ve İbrahim'in oynayabilecek durumda olduğunu belirtti. Bu arada Lucescu'nun, kırmızı kart cezalısı Tümer'in yokluğunda, orta sahada Ahmed Hassan'a forma vereceği öğrenildi. Sarı kart cezası biten Tayfur da oynayacak. 
   
   Kürüm En zor maç    BEŞİKTAŞ Asbaşkanı ve Futbol Şube Sorumlusu Haşmet Bedii Kürüm, Malatyaspor ile bugün yapacakları maçın çok zorlu geçeceğini ifade etti. Rakiplerinin son haftalarda iyi sonuçlar alamamasına rağmen, ligin en iyi takımları arasında bulunduğuna dikkat çeken Kürüm, "Bana göre haftanın en zor maçı olacak. Denizlispor karşısındaki iyi futbolumuzu sürdürdüğümüz taktirde önümüzde hiçbir takım duramaz" diye konuştu. 
   
   FC Anadol'u çarptılar    BELÇİKA Futbol Federasyonu, bu sezon oynadığı altı maçının beşi yarıda kalan gurbetçi FC Anadol'u sezon sonuna kadar ligden men etti. Federasyon Limburg İl Müdürü Henri Reynders, cezanın en önemli nedeninin, ocak ayında yapılan amatör küme maçında Türk taraftarların, Flandria Paal takımının oyuncularını dövmesi olduğunu söyledi. Reynders, "Ayrıca futbolcuların bazı hakemleri tehdit ettiğini öğrendik. Bir maçta da siyah kuşak sahibi karateci olan Anadol oyuncusu, rakip futbolcuyu hastanelik etti. Diğer Türk takımlarında böyle olaylar yaşanmıyor" diye konuştu. 
   
   
</TEXT>
</DOC>
