<DOC>
<DOCNO> 241219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur05.html </URL>
<DATE> 2004/05/19/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Hatalı sollama yapan kamyon şoförü 3 kişinin ölümüne neden oldu 
</HEADLINE>
<TEXT>

     Aydın'da meydana gelen trafik kazasında, 3 kişi öldü. 
     A.A muhabirinin aldığı bilgiye göre, kaza, Aydın-Muğla karayolunda meydana geldi. Gürcan Çetin, kullandığı 09 ML 959 plakalı kamyonuyla Aydın'dan Muğla yönünde seyrederken, Çine ilçesi Söğütçüler mevkiinde bir aracı geçmeye kalkıştı. Hatalı sollama yapan kamyon şoförü Gürcan Çetin, karşı yönden gelmekte olan Serdar Tekinsoy'un yönetimindeki 48 EL 300 plakalı özel otomobille çarpıştı. 
     Kazada, özel otomobili kullanan Serdar Tekinsoy ile birlikte yanında bulunan arkadaşları Doğan Karaman ve Umut Fırat, olay yerinde hayatlarını kaybettiler. 
     Kamyon şoförü Gürcan Çetin, kazayı yaralanmadan atlattı. Çetin, gözaltına alındı. Kaza nedeniyle yol bir süre trafiğe kapalı kaldı. 
     
     BİR GÜN ÖNCE TEZKERE ALMIŞ 

     Ölen 3 gençten birinin bir gün önce askerden terhis olduğu öğrenildi. 
     Kazada ölen Tekinsoy'un, bir gün önce askerden terhis olduğu, arkadaşları Karaman ve Kılıç ile Kuşadası'na eğlenmeye gittiği öğrenildi. 
     Görgü tanıkları, kaza yerinin, ''ölüm virajı'' olarak bilindiğini bu bölgede çok sayıda kazanın meydana geldiğini söylediler. 
     
</TEXT>
</DOC>
