<DOC>
<DOCNO> 225222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo06.html </URL>
<DATE> 2004/03/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ülkerspor'un, Litvanya ekipleriyle 8. karşılaşması... 
</HEADLINE>
<TEXT>

     Basketbolda Erkekler Avrupa Ligi 2. Tur G Grubu 4. maçında deplasmanda yarın Zalgiris Kaunas takımıyla karşılaşacak Ülkerspor, Litvanya'dan bir ekiple 8. kez karşı karşıya geliyor. 
     Turuncu-yeşilliler, bugüne dek Litvanya takımlarıyla yaptığı 7 maçın 3'ünü kazanırken, 4 maçta da salondan yenik ayrıldı. 
     Avrupa Ligi'nin organize edilmeye başlandığı 1996-97 sezonundan beri bu ligde mücadele eden Ülkerspor, ilk kez 3. tura çıktığı 1998-99 sezonunda, ilk kez karşılaştığı Zalgiris Kaunas'a iki maçta da yenilerek, elendi. İlk maçı deplasmanda 76-62 kaybeden Türk temsilcisi, ikinci maçta da kendi sahasında rakibine 82-93'lük skorla boyun eğdi. 
     2000-01 sezonunda Suprolig'de Litvanya'nın Lietuvos Rytas takımıyla karşılaşan Ülkerspor, deplasmanda 97-79 yendiği rakibine kendi sahasında 83-99 skorla mağlup olmaktan kurtulamadı. 
     Turuncu-yeşilliler, 2001-02 sezonunda Avrupa Ligi'nde karşılaştığı Zalgiris Kaunas'ı deplasmanda 82-79, kendi sahasında da 79-66'luk skorlarla mağlup etmeyi başardı. 
     Ülkerspor, bu sezon ise 2. tur ilk maçında Zalgiris Kaunas'a kendi sahasında 85-73 yenildi. 
     
     182. MAÇ 
     Deplasmanda Zalgiris Kaunas takımıyla karşılaşacak Ülkerspor, Avrupa kupalarındaki 182. maçına çıkacak. 
     Turuncu-yeşilliler, 10 yıllık Avrupa serüveninde, bugüne dek yaptığı 181 maçta 85 galibiyet, 95 yenilgi ve 1 beraberlik aldı. 
     
</TEXT>
</DOC>
