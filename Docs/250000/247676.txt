<DOC>
<DOCNO> 247676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/spor/spo05.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan'dan Dünya turu 
</HEADLINE>
<TEXT>


5000 metrede Dünya rekortmeni atletimiz, yedi yılda yaklaşık 40 bin kilometre koştu. Elvan böylece, Dünya'nın çevresinde bir tur atmış oldu. Milli atlet haftada da 150 kilometre koşuyor 

MURAT AĞCA 


7 yıl önce başladı 
BEŞ bin metrede Dünya rekoru kıran Elvan Abeylegesse, Dünya'nın çevresini koşarak dolaştı Atletizme yedi yıl önce başlayan 1.63 boyunda ve sadece 41 kilo ağırlığındaki Elvan, vücudunun küçüklüğüne rağmen Allah vergisi güçlü bacaklarıyla antrenman ve yarışlarda bugüne kadar yaklaşık 40 bin kilometre koştu. Bu da, dünya çevresinde tam bir tura karşılık geliyor. 

Günde üç idman 
MİLLİ atlet bu mesafenin büyük bir bölümünü Türkiye'ye geldikten sonra son beş yıldaki hazırlık döneminde kat etti. Genel hazırlık çalışmalarında günde üç antrenman yapan ve 4.5 - 5 saat çalışan Elvan, bir haftada ortalama 150 kilometre koşuyor. Milli atlet, kondisyon ve ağırlık idmanları yanında dayanıklılığını artırmak için kros, ip ve tırmanma çalışmaları yapıyor. 

'O benim torunum' 

ENKA Onursal Başkanı Şarık Tara, Elvan Abeylgesse'yi yedi torunuyla bir tuttuğunu ve Türk olarak başarısıyla gururlandığını söyledi. "O benim kızım, torunum. Biz onu aileden biri olarak görüyoruz" diyen Tara, şöyle konuştu "Pırlanta gibi bir kız. Atatürk 'Ne mutlu Türküm diyene' demiş. Elvan da öyle diyor. Olimpiyatta 5 binde altın alacağına inanıyorum. 1500'de ise Süreyya'nın emeği büyük. O birinci olsun, Elvan da ikinci. Elvan - Süreyya çekişmesi yanlış olur. Daha başka rekorlara da hazır olun" diye konuştu. 




</TEXT>
</DOC>
