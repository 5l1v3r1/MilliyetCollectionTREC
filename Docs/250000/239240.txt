<DOC>
<DOCNO> 239240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/spor/aspo.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
YILDIRIM'A EMANET 
</HEADLINE>
<TEXT>


Teknik Direktör Christoph Daum'un ısrarla istediği Trabzon'lu Gökdeniz'in transferini Başkan Aziz Yıldırım'ın tek başına yürüttüğü öğrenildi. Yıldız oyuncu dün kulübüyle yaptığı ilk görüşmede anlaşma sağlayamadı 

YUSUF KOBAL 


Düğmeye basıldı 
LİG şampiyonluğunu garantiledikten sonra transfer çalışmalarına ağırlık veren Fenerbahçe, Trabzonsporlu Gökdeniz konusunda düğmeye bastı. Teknik Direktör Daum'un ısrarla kadrosunda görmek istediği genç yıldızın transferini Başkan Aziz Yıldırım'ın üstlendiği ve bu konudaki çalışmaları bizzat kendisinin yürüttüğü öğrenildi. Bordo - Mavili kulüple bir yıllık sözleşmesi bulunan Gökdeniz'e astronomik bir transfer teklifi götürüleceği de bildirildi. 

250 milyar fark 
GÖKDENİZ'İN, Sarı - Lacivertli takıma sıcak baktığı, Aziz Yıldırım'ın önümüzdeki günlerde Trabzonspor Başkanı Atay Aktuğ ile bu konuyu görüşeceği ifade edildi. Bu arada yıldız futbolcu dün kulübüyle masaya oturdu. Trabzonspor'dan yıllık 1 trilyon 250 milyar ve her yıl için yüzde 25 zam isteyen Gökdeniz, kendisine sunulan bir trilyon ve her yıl için yüzde 20 zammı kabul etmedi. Tarafların bugün bir kez daha biraraya geleceği açıklandı. 

Protokol imzalandı 
İKİNCİ Başkan Nihat Özdemir, daha önce prensip anlaşmasına varılan Serkan'ın Fenerbahçe'ye transferi konusunda önceki akşam resmi protokol imzaladı. İlhan Cavcav ile biraraya gelen Özdemir, parasal konularda anlaşmaya varırken, Serkan'ın gelecek hafta imza atacağı belirtildi. Nihat Özdemir, Gaziantepli İbrahim Toraman'ın transferi için biraz daha zamana ihtiyaçları olduğunu söyledi, "Celal Doğan'dan biraz indirim bekliyoruz" ifadelerini kullandı. Bu arada Hakan Bilal Kutlualp ile Mahmut Uslu'nun Alex'in transferini bitirmek için Brezilya'ya gittiği öğrenildi. 


</TEXT>
</DOC>
