<DOC>
<DOCNO> 221802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko37.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Çağlayan Repo çıktı, mertlik bozuldu 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, düşük enflasyon ortamında elbisenin bedeni , kalıplar, davranış biçimleri, alışkanlıklar değişecek'' dedi. 
     Çağlayan, ASO'da düzenlediği basın toplantısında, hazırladıkları ''Düşen Enflasyon Ortamında Yaşamak'' raporu hakkında basına bilgi verdi. 
     Çağlayan, genç nüfus dikkate alındığında nüfusun yüzde 70'inin yüksek enflasyon dışında bir ortamı bilmediğinin ortaya çıktığını kaydetti. 
     ''Düşük enflasyon ve fiyat istikrarı konusunda cahiliz'' diye konuşan Çağlayan, sanayici, politikacı, bürokrat, bankacı, gazeteci olmak üzere hiç kimsenin tek haneli enflasyon konusunda hiçbir tecrübesi olmadığını bildirdi. 
     Bu tecrübenin ancak yaşanarak öğrenileceğini anlatan Çağlayan, ayakta kalma, sağlıklı büyüme, büyümenin sürdürülebilirliği konusunda çalışılması gerektiğini savundu. 
     
     ÖNCE HARCA SONRA KAYNAĞINI BUL 
     Çağlayan, ''Düşük enflasyon ortamında, seçmenin her istediğini verme alışkanlığından kurtulmak gerekecek. Önce harca, sonra kaynağını bul alışkanlığından vazgeçilmelidir. Ekonomik krizin yoksullaştırdığı geniş halk kesimine yapılacak sosyal amaçlı destekler mutlaka sağlam kaynaklara dayanmalıdır'' dedi. Düşük enflasyon ortamının vatandaşın üzerindeki etkisine de değinen Çağlayan, ''Dezenflasyon ortamında yeni iş bulmadan, yüksek ücretli iş beklentisiyle iş bırakılmamalı. Çünkü bu ortamda iş bulmak zorlaşabilir'' uyarısında bulundu. Fiyat istikrarının sağlandığı bir ortamda mal stoklanmasının olmayacağını anlatan Çağlayan, ''Fiyatlar aratacak diye mutfağa bakliyat, banyoya temizlik maddesi stoklamayacak'' diye konuştu. 
     Çağlayan, vatandaşların uzun vadeli düşünmeleri konusunda da uyarıda bulunarak, ''Kredi kartı kullanımı dolayısıyla inşallah ilerde bir sorun yaşanmaz'' dedi. 
     
     İŞ DÜNYASI, KUR RİSKİ ALMAMALI 
     Düşük enflasyon ortamında iş dünyasının durumuna ilişkin görüşleri de dile getiren Çağlayan, bu dönemin reel sektör için bir ''Günahların'' ortaya çıktığı bir süreç olacağını bildirdi. 
     Çağlayan, bu dönemde vadeli satışların artacağını belirterek, bu konuda şirketlerin dikkatli davranmalarını istedi. 
     Çağlayan, şirketlerin ''Fiyatlar artar diye stok yapmamalı. Mümkün olduğu kadar likit kanılmalı, kur riski alınmamaya çalışılmalı'' diye konuştu. 
     
     KAMUNUN KAMUYA BORCU YAPILANDIRILMALI 
     Çağlayan, borç stokunun yüksekliğine de değinerek, yılın ikinci yarısından itibaren düşmeye başlayan reel faizleri,n hala kabul edilebilir oranın üzerinde olduğunu söyledi. 
     Çağlayan, enflasyonun yüzde 10 düzeylerine indiği bir ortamda borç stokunun düşürülebilmesi amacıyla büyüme ve faiz dışı fazla oranın altında bir reel faiz oranını sağlayacak güven ortamının tesis edilmesi gerektiğini söyledi. 
     Çağlayan, kamunun kamuya olan borcunun da yeniden yapılandırılması gerektiğini kaydetti. 
     
     YEREL BANKALAR, ULUSLARARASI ORTAK ARAYACAK 
     Çağlayan, faizlerdeki düşüşün tasarruf eğilimini düşüreceğini ve tüketimi cazip hale getireceğini vurgulayarak, ''Kredi hacminde yaşanan gelişme ister istemez bankaların tahsili gecikmiş alacaklarında da bir artış olmasını akla getirecektir. Bu nedenle bankaların kredi taleplerini değerlendirme mekanizmalarını iyileştirmeleri gerekmektedir'' dedi. 
     
     REPO ÇIKTI, MERTLİK BOZULDU- 
     Yüksek enflasyonun getirdiği kötü alışkanlıkları terketmenin kolay olmadığına dikkati çeken Çağlayan, enflasyonun ''Eroin ve morfin'' gibi olduğunu, uyuşturucu müptelalarının rehabilitasyon programı gibi enflasyon alışkanlığından kurtulmak için kısa bir süre daha sıkıntılara katlanmak gerektiğini kaydetti. 
     Çağlayan, yıllar önce esnafın ve iş çevresinin birbirine 15-20 günlük borç paralar verdiğini hatırlatarak, reponun çıkmasıyla mertliğin bozulduğunu, insanların borçlarını zamanında ödemediğini ve repoya yatırarak para kazanma yoluna gittiklerini söyledi. 
     
     ERKEN ZAFER HAVASI 
     Çağlayan, enflasyonun tek haneli rakamlara gidilen ülkelerde en önemli handikabın, erken zafer havasına girilmesi ve rehavete düşülmesi olduğunu belirterek, şunları kaydetti 
     ''Rehavete düşmek enflasyonla mücadeleye büyük zarar verir. DPT verilerine göre 2004 yılında kamu borçlanma gereğinin Gayri Safi Milli Hasılaya oranı yüzde 8.1'e inecektir. Uluslararası ölçütlere göre bu oran hala yüksektir. Bu noktada kamu harcamaları konusu önem kazanacaktır.'' 
     
     SON 30 YILDA FİYATLAR 330 BİN KAT ARTTI 
     Çağlayan, son 20 yılda kişi başına gelirin neredeyse yerinde saydığını anlatan Çağlayan, tüm çabalara rağmen hızlı ve sürdürülebilir büyüme trendine girilemediğini söyledi. Çağlayan, son 10 yılda Türkiye'nin patinaj yapan bir araba gibi yerinde saydığını ileri sürdü. 
     Çağlayan, 1973-2003 döneminde Türkiye'de fiyatların 330 bin kat arttığına dikkati çekerken, bu dönemde kişi başına düşen gelirinin ise yaklaşık 2 kat arttığını söyledi. 
     Yüksek enflasyon ortamında kişi başına gelirin artırılamadığını vurgulayan Çağlayan, ''Ama, 28 milyon yoksul yarattık. Bu süreçte toz şekerinin fiyatı 566 bin kat arttı, net asgari ücret 306 bin kat artmış. Ücretler artıyor ama fiyatlar daha fazla artıyor'' dedi. 
     
</TEXT>
</DOC>
