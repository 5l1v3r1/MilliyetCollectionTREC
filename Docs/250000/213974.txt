<DOC>
<DOCNO> 213974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/spor/aspo.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
OLİMPİK MEHTER TAKIMI 0-0 
</HEADLINE>
<TEXT>

   Bursa karşısında ilk yarıda aksayan, ikinci yarıda biraz kıpırdanan Cim-Bom, gol yollarında tıkandı. Hakan Şükür'ün enfes volesi direkte patladı, Avrupa Kupaları için tehlike sinyali çaldı 
      
   90 dakika    HALİL ÖZER 

   Adam, Bursa'dan geliyor üç forvet ile oynuyor. Galatasaray kendi evinde tek forvetle. Oysa kaybedecek neyin var Neden korkuyorsun Gereksiz tutkusuna kapıldığı tek forvet sistemi ile Galatasaray, koca ilk yarıyı heba etti. Son derece sıradan bir takım görüntüsü ise yeniden hortladı. Maç boyunca sıkıntı yaşadı Galatasaray. Orta alanda oyun kuran tek adam olmayınca, sayısız top kaybı, Galatasaray'ın tüm hücum organizasyonlarının doğmadan ölmesine neden oldu. Üstelik kaptırılan her top Bursa'yı ellerini, kollarını sallaya sallaya pozisyona soktu. Sol kanatta Sertan'a, Galatasaray gibi bir takım önlem almaktan acizdi. Üstelik önlem adına Sabri ve Prates'in hücuma çıkması engellendi. Ama Sertan'ı da öylesine rahat oynattılar ki, ikisinin verimsizliği en üst düzeye çıktı. 
   Galatasaray'ın tek net pozisyonu ikinci yarıdaydı. Hakan Şükür'ün nefis röveşata şutunun yan direkten geri gelmesi akıllarda kalan tek gösteriydi. 
   İlk yarıda Galatasaray'ın cılız atakları vardı. Bunların tehlike denilecek tek pozisyonu ise 12. dakikada Ergün'ün soldan ortasına Ayhan'ın kötü kafasıydı. 
   23. dakikada Galatasaray kalesi büyük tehlike yaşadı. Yakup'un pasıyla buluşan Sertan, Aykut ile karşı karşıya kaldı. Nasıl vursa gol olabilecek pozisyondu. Ama o en zorunu seçti, dışarıya attı. 
   25. dakikada bir tehlike daha geldi. Tamer'in uzun topuna koşan Okan vurmak yerine, penaltı için düşmeyi tercih edince Bursaspor bir golden oldu. 
   İlk yarıda çağdaş ve kollektif futbolun hiçbir versiyonunu sergileyemeyen Galatasaray için umutlar ikinci yarıya kalmıştı. Terim gereksiz ısrarından vazgeçip Necati'yi takviye olarak aldı. İyi de başladılar. 47. dakikada maçın en güzel hareketi geldi. Ergün ilk kez kanattan sarktı. Ortaladı. Hakan havada yarım daire çizerek vurdu. Yere çarpan top yan direkten geri geldi. 
   Sonra Bursaspor üstünlüğü yine ele aldı. Savunmada kontrollü, hücumda süratliydi. Gaziantepspor maçında bol orta alan bulan Galatasaray bu kez 20 santim boş alan bulamadı. Grozdic'in üstün top tekniği, Yakup'un çalışkanlığına Galatasaray orta alanı ayak uyduramadı. 
   58. dakikada Sertan soldan ortaladı. Osterc vurdu. Top yan direkten döndü. 
   67. dakikada Sertan'ın net golü ofsayt diye kesildi. 
   70'de Okan, Junior'u kaçırdı. Bu oyuncu şut orta karışımı topa yavaş vurdu. Sertan arkadan geldi. Boş kale yerine direğe vurdu. 
   76. dakikada Galatasaray'ın en çalışkan oyuncusu Hakan topu Murat'ın önüne bıraktı. Murat sert vurdu, ama top auta gitti. 
   Galatasaray 90 dakika sonunda hiç de hak etmediği bir puanla soyunma odasının yolunu tutmasına rağmen üzüntüden kahroldu. Aslında bir puana sevinmeli, oynadığı berbat futbola kahrolmalıydı. 
   
   Maçın hakemi 
   İyi yönetti 
   HAKEM Mutlu Çelik oldukça başarılı bir yönetim gösterdi. İki takıma dengeli düdük çalma konusunda taviz vermeyen Çelik, faulleri yakından izleyerek değerlendirdi. İkinci yarının başında bir ara dengeyi kaçırdı, ama çabuk toparlandı. Sertan'ın ikinci yarıdaki pozisyonunda yardımcısı Hayati Doğan'ın yanlış ofsayt bayrağında hatası yoktu. 
   
   Maçın hakemi 
   Dürüst istedi emektarlar geldi 
   DEVRE arasında yapılan operasyonla kadro dışı bırakılan Kaptan Bülent, Arif, Hakan Ünsal'ın yanı sıra Volkan da, maç öncesinde soyunma odasına inerek, takım arkadaşlarına başarı diledi. İkinci Başkan Ali Dürüst'ün isteği üzerine aşağıya inen emektar yıldızlar herkesle tek tek el sıkıştı. 
   
   Cihan'a forma 
   FATİH Terim, Gaziantep karşılaşmasındaki kadroyu bozmamaya çalıştı. Sadece kadro dışı bırakılan Volkan'ın yerine ilk on birde Cihan Haspolatlı'ya şans tanıdı. Tecrübeli hoca, maç başında Hakan Şükür'ü tek forvet olarak sahaya sürerken, ikinci yarıda Necati ile bu bölgeyi güçlendirdi. 
   
   Bratu'ya koruma 
   CEZALI Mondragon'un dışında, sakatlıkları süren Hasan Şaş ve Batista ile kadro dışı bırakılan Ümit Karan, Volkan ve Berkant, Bursa maçında forma giymedi. Hafta içi yapılan PAF maçında daha önce sakatlığı bulunan kaburgasına darbe alan Bratu son anda kadroya girmesine rağmen riske edilmedi. 
   
   Tartışma çıktı 
   MAÇIN son dakikalarında bir pozisyonda Orhan Ak ile Okan itişti. İkili arasındaki tartışma karşılaşma sonrasına da taşınırken, oldukça sinirli olduğu dikkati çeken Orhan, takım arkadaşları ve Bursaspor'un kaleci antrenörünün çabalarıyla sakinleştirilmeye çalışıldı. 
   
   Zemin korkuttu 
   FUTBOLCULAR, rakip kadar, Olimpiyat Stadı'nın kötü zemini ile de uğraşmak zorunda kaldı. Sakatlıktan çekinen iki takım oyuncuları top kontrolü ve zamanlama hataları yaptı. Bursa'dan İstanbul'a gelen yaklaşık 500 kişilik Yeşil - Beyazlı taraftar da takımlarına destek verirken, PAF maçı golsüz berabere sonuçlandı. 
   
   Kingston'a 78 numara 
   MONDRAGON'UN cezası, Mehmet Bölükbaşı'nın da İstanbulspor'a kiralanması nedeniyle, yedek kaleci olarak Kingston çıktı. Galatasaray'ın yeni transferi, 78 numaralı formayı giydi. 
   
   Carlos'tan övgü 
   GALATASARAY'IN UEFA Kupası'ndaki rakibi Villarreal'in istatistikçisi Carlos da maçı izledi. Carlos, ikinci yarıda sergilenen performansı beğendiğini dile getirerek, "Hakan Şükür'ün kendine özgü bir klası var. Genel olarak baktığım zaman iyi bir takımla karşılaştım" dedi. 
   
   Göze çarpanlar 
   AYKUT Genç kaleci, Mondragon'un cezalı olduğu iki maçta da kalesini başarıyla korudu. Dün de kritik kurtarışlar yaptı. 
   AYHAN Maça iyi başladı, kötü bitirdi. Orta alanda çok top kaybetti. Futboluyla taraftarlara saç, baş yoldurttu. 
   SABRİ Çabukluğunu bu kez iyi kullanamadı. Yaptığı ortalar yerine ulaşmadı. Vasat bir görüntü ortaya koydu. 
   HAKAN ŞÜKÜR Takımının yine en iyisiydi. Çok çalıştı. Pozisyona da girdi. Direkten dönen röveşatası şanssızlıktı. 
   GROZDİC Bursaspor'un bütün ataklarında o vardı. Top tekniğiyle parmak ısırttı. Tek kişilik çabası sonucu değiştirmedi. 
   SERTAN Kontrataklarla Galatasaray defansını oldukça zorladı. Golü ofsayt olmamasına rağmen sayılmadı. Sakatlanarak çıktı. 
   
   
</TEXT>
</DOC>
