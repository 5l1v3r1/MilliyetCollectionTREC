<DOC>
<DOCNO> 220684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun13.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamanlis ''Türkiye'nin AB'ye girmesini istiyoruz'' 
</HEADLINE>
<TEXT>

     Yunanistan'da dün yapılan genel seçimlerin galibi Yeni Demokrasi Partisi YDP lideri Kostas Karamanlis, Türkiye'nin AB'ye girmesini ve ikili ilişkilerin normalleşmesini istediklerini söyledi. 
     Fransa'da yayınlanan Le Figaro gazetesinin sorularını yanıtlayan Karamanlis, ''AB'nin koyduğu kurallara uyarsa Türkiye'nin üyeliğine destek veriyoruz'' dedi. 
     ''Avrupalı olmak için Avrupa kimliğine uyum sağlamak gerektiğini'' ifade eden Karamanlis, ''Türkiye'de ordunun oynadığı rolün, AB kurallarına uymadığını ve bunun değişmesi gerektiğini'' öne sürdü. 
     Karamanlis, ''Türkiye'nin yapması gereken en önemli reform bu alanda. Başbakan Tayyip Erdoğan'ın da bunun değişmesini istediğini düşünüyorum. Türkler için önemli bir fırsat penceresi var, ama Avrupalı olma arzusunu kanıtlamak onların kendi elinde'' dedi. 
     Kıbrıs ile ilgili bir soru üzerine de Karamanlis, görüşmelerin hassas bir noktada olduğunu belirtti ve adada kalıcı bir çözümden yana olduğunu kaydetti. 

     
</TEXT>
</DOC>
