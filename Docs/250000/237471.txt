<DOC>
<DOCNO> 237471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko03.html </URL>
<DATE> 2004/05/05/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
TL son 10 yılın en yüksek değerinde... 
</HEADLINE>
<TEXT>

     Türk Lirası, son on yılda döviz karşısında yüzde 50 dolayında değer kazanarak en değerli konumuna geldi. 
     Merkez Bankası, Türkiye'nin ve en çok dış ticaret yaptığı ülkelerin enflasyon oranlarını da dikkate alarak oluşturduğu toptan eşya TEFE bazlı reel kur endeksinin 1995'te 100 kabul edilen değeri bu yılın nisan ayı sonunda 
     143.2'ye kadar yükseldi. Tüketici fiyatları TÜFE bazlı 
     reel kur endeksinin değeri de mart sonunda 154.2'ye çıktıktan sonra, kurların hızlı arttığı TÜFE artışının düşük kaldığı nisanda biraz gerileyerek 152.7 düzeyinde oluştu. Buna göre TL, anılan dönemde TÜFE bazlı reel kur endeksine göre yüzde 52.7, TEFE bazlı endekse göre de yüzde 46.3 değerlendi. Reel kur endekslerinde, TL'nin döviz sepeti karşısında 1995 yılı ortalamasındaki değeri 100 kabul ediliyor. 100'ün altındaki endeks değerleri dövizin üzerindeki değerler ise TL'nin baz yılına göre daha değerli olduğunu gösteriyor. Endeksin büyümesi TL'nin değer kazandığı, küçülmesi ise yitirdiğine işaret ediyor. 
     
     REEL KURUN SEYRİ 
     Anılan dönemde TL, dalgalı kura geçişle hızlı devalüasyon yaşanan 2001 dışındaki tüm yıllarda dövize karşı değerlendi. 1996 yılında dövize karşı değerinde önemli bir değişim olmayan TL 1997 yılında TÜFE bazlı endekse göre yüzde 13.9, TEFE bazlı endekse göre yüzde 10.6 değerlendi. 
     1998'de ise TL, TÜFE bazlı endekse göre yüzde 4.3 
     değerlenirken, TEFE bazlı endekse göre yüzde 2.5 değer yitirdi. TL 1999'da sırasıyla yüzde 5.3 ve yüzde 0.8, 2000'de de yüzde 15.9 ve yüzde 8.7 değer kazandı. Dalgalı kur rejimine geçişle hızlı bir devalüasyon yaşanan 2001 yılında ise TL, TÜFE'li endekse göre yüzde 21.2, TEFE'li endekse göre yüzde 9.3 değer yitirdi. Seçim, hükümet değişikliği gibi önemli siyasi gelişmeler ve ekonomide dalgalanmaların gerçekleştiği 2002 yılında TL, dövize karşı TÜFE bazlı endekse göre yüzde 7.8, TEFE bazlı endekse göre yüzde 9, Irak savaşının yaşandığı 2003 yılında da sırasıyla yüzde 12.1 ve yüzde 7.9 oranlarında değerlendi. Bu yılın ilk dört ayında da TL, döviz karşısında TÜFE bazlı endekse göre yüzde 8.6, TEFE bazlı endekse göre yüzde 15.9 değer kazandı. 
     
</TEXT>
</DOC>
