<DOC>
<DOCNO> 246090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/dunya/axdun02.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milisler dağıtılıyor 
</HEADLINE>
<TEXT>


Irak'ta peşmergeler dahil 9 silahlı grup yeni kurulacak güvenlik güçlerine katılmayı veya silahsızlanmayı kabul etti. Şii Mehdi Ordusu ise ikna edilemedi 

DIŞ HABERLER SERVİSİ 


Irak'ın dört bir yanında farklı gruplar bünyesinde bulunan 100 bine yakın milisin ya silahsızlanarak sivilleşeceği ya da güvenlik güçlerine katılacağı bildirildi. Irak Başbakanı İyad Allavi, Kürt peşmergeler ve Bedir Tugayları dahil olmak üzere milis kuvvetlerinin dağıtılması konusunda taraflarla anlaşma sağlandığını açıkladı. 
Bağdat'ta yazılı açıklama yapan Allavi, "Milislerin ve devlet kontrolü dışındaki diğer silahlı kuvvetlerin entegrasyonu konusundaki görüşmelerin başarıyla sonuçlandırıldığını açıklamaktan memnuniyet duyuyorum" ifadesini kullandı. Allavi, 9 milis örgütüyle yapılan anlaşma uyarınca yaklaşık 100 bin milisin silah bırakacağını kaydetti. Anlaşmanın, radikal Şii lideri Mukteda El Sadr'a bağlı Mehdi Ordusu adlı milis grubunu kapsamadığı kaydedildi. Allavi, anlaşmanın Kürt partilerine bağlı Peşmergeler ile Irak İslam Devrimi Yüksek Konseyi'ne bağlı Bedir Tugayları'nı da içerdiğini belirtti. 
Irak'ta milisleri dağıtılacak olan gruplar şunlar Irak Kürdistan Demokratik Partisi KDP , Irak Kürdistan Yurtseverler Birliği KYB , Şii örgütleri Irak İslam Devrimi Yüksek Konseyi, Irak Hizbullahı ve İslami Dava Partisi, Sünni örgüt Irak İslam Partisi ve laik örgütler Irak Komünist Partisi, Ahmed Çelebi'nin liderliğindeki Irak Ulusal Kongresi ve Ulusal Irak İttifakı. 
Irak'ın martta kabul edilen geçici anayasası da milisleri yasadışı ilan etmişti. 


</TEXT>
</DOC>
