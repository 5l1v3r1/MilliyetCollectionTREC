<DOC>
<DOCNO> 217841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/ekonomi/aeko.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Monte Carlo'nun 'Damat'ı 
</HEADLINE>
<TEXT>

   Milliyet Business ve Ernst Young Türkiye'nin gerçekleştirdiği 'Yılın Girişimcisi' yarışmasında birinci seçilen Damat Tween, Monte Carlo'daki 'Dünyada Yılın Girişimcisi' yarışmasında Türkiye'yi temsil edecek 
      EKONOMİ SERVİSİ 
   
   Milliyet Business ile Ernst Young Türkiye organizasyonunda gerçekleştirilen 'Türkiye'de Yılın Girişimcisi Yarışması'nda, jürinin değerlendirmeye aldığı finalist beş aday Hipokrat, Telenity, Karel Elektronik, Damat Tween ve Gate Elektronik arasından Damat Tween markasının yaratıcısı Süleyman Orakçıoğlu 'Türkiye'de Yılın Girişimcisi' seçildi. Orakçıoğlu, mayıs ayında, 40'a yakın ülkenin katılımıyla Monte Carlo'da 18'incisi gerçekleştirilecek olan 'Dünyada Yılın Girişimcisi Yarışması'nda Türkiye'yi temsil edecek. 
   Türkiye'de Yılın Girişimcisi Yarışması'nın ödül töreni dün Ritz Carlton Otel'de yapıldı. Törene Devlet Bakanı Ali Babacan, Doğan Holding Yönetim Kurulu Başkanı Aydın Doğan, Doğan Yayın Holding Yönetim Kurulu Başkanı Mehmet Ali Yalçındağ, Doğan Gazetecilik İcra Kurulu Başkanı Hanzade Doğan ve iş dünyası örgütlerinin başkanları ile işadamları katıldı. 
   
   Uçurumda araba kullanmak... 
   Süleyman Orakçıoğlu'na ödülünü Devlet Bakanı Ali Babacan verdi. Babacan, törende yaptığı konuşmada, siyasete atılmadan önce bir işadamı olduğu için girişimciliğin ne anlama geldiğini bildiğini belirterek, girişimcilerin dünyanın her yerinde birçok engelle karşılaştığını anlattı. 
   Türkiye'de girişimci olmayı uçurumun kenarında araba kullanmaya benzeten ve "Türkiye'de girişimci olmak her ülkeden daha fazla cesaret gerektiriyor" diyen Babacan, zor şartlara rağmen girişimcilerin bulunduğunu belirtti. Türkiye'nin girişimcilerine güvendiklerini söyleyen Babacan, "Girişimci ruhu, en önemli kaynağımız ve sermayemiz olarak görüyoruz" dedi. 
   
   'AB'nin girişimci ruhu eksik' 
   Doğan Gazetecilik İcra Kurulu Başkanı Hanzade Doğan da ödül töreninde yaptığı konuşmada şunları söyledi 
   "AB, dünyanın en rekabetçi bilgi toplumu olan ABD'yi yakalama hedefini kendine seçti. Ancak AB'nin çok zorlanacağı görülüyor. ABD yüzde 4, Avrupa ise yüzde 0.5 büyüme rakamına ulaştı. AB'nin ABD'yi yakalayamamasında Avrupa'nın girişimcilik ruhunu oluşturamaması yatıyor." 
   Avrupa'ya girme yolunda olan Türkiye'nin girişimcilik ruhunu, Milliyet Business'in yarışma adayları ile gördüğünü belirten Doğan, Türkiye'nin rekabet ve vergi yasalarında çok önemli değişiklikler yapması gerektiğini de vurguladı. 
   "Bir işi başarmanın gücü o işi yapma isteğiyle alakalıdır" diyen Milliyet Gazetesi Genel Yayın Yönetmeni Mehmet Y. Yılmaz da Milliyet'in görevinin Türkiye'nin gerçeklerini yansıtmanın yanı sıra, Yılın Sporcusu, Yılın Girişimcisi yarışmalarıyla toplumun dinamiklerini göstermek olduğunu söyledi. 
   
   Yarışmanın amacı girişimciliği teşvik    Ernst Young International'ın düzenlediği Dünyada Yılın Girişimcisi Yarışması Ernst Young World Entrepreneur Of The Year ile yaratıcılık sayesinde iş dünyasında önemli gelişmelere imza atan girişimciler ödüllendirilerek, girişimcilik ruhunun teşviki amaçlanıyor. 1986 yılında ABD'de temeli atılan yarışma, halen dünyanın ilk ve tek en kapsamlı iş dünyası yarışması olma özelliğine sahip. 
   Yarışmaya katılan girişimcilerin değerlendirildiği altı temel kriter şöyle Finansal performans, girişimcilik ruhu, saygınlık, stratejik bakış, yenilikçi anlayış ve küresel ekonomiye etki. Herhangi bir para ödülü içermeyen yarışma, katılımcılara dünya çapında iş bağlantıları, saygınlık, firmanın gelişme ve büyümesinin tescili, motivasyon, model oluşturma gibi avantajlar sağlıyor. 
   Ernst Young Türkiye Genel Müdürü Osman Dinçbaş, "Bugün çokuluslu şirketlerin tarihine baktığımızda fikirlerini işe dökebilen insanlar olduğunu görüyoruz. Ülkemizin bu tip insanlara ihtiyacı var. Bu yarışma manevi destekler anlamında da önemli" dedi. 
   
   Dell 28 yaşında aldı 
   Ernst Young Yılın Girişimcisi Yarışması'nın Global Direktörü Gregory K. Ericksen ise 1988'de Ted Turner'ın CNN ile Yılın Girişimcisi Ödülü'nü aldığını, Michael Dell'in 1981'de 28 yaşında bu ödüle layık görüldüğünü belirtti. Ericksen, ödülün geçen yılki sahibinin Hintli firma Infosys olduğunu sözlerine ekledi. 
   
   Seçim jürisi    Türkiye'de yılın girişimcisi yarışmasının katılımcı şirketleri önce bir ön elemeden geçirildiler. Yarışmanın temel kriterleri gözetilerek yapılan bu ön elemeden sonra, jüri, beş finalist adayı değerlendirmeye aldı. Eczacıbaşı Holding Yönetim Kurulu Başkanı Bülent Eczacıbaşı, Doğan Gazetecilik İcra Kurulu Başkanı Hanzade Doğan, Esas Holding Yönetim Kurulu Başkanı Emine Kamışlı, TOBB Başkanı Rifat Hisarcıklıoğlu, Milliyet Gazetesi yazarı Güngör Uras ve akademisyenler Prof. Dr. Eser Borak, Prof. Dr. Gülay Barbarosoğlu, Prof. Dr. Erol Katırcıoğlu, Prof. Dr. Özer Ertuna ile Petrol Ofisi Yönetim Kurulu Başkanı Vural Akışık'tan oluşan 10 kişilik jüri, finalist adayların hazırlanmış dosyalarını incelemenin yanı sıra, tek tek temsilcilerini de dinleyerek 20 Şubat itibariyle karar verdi. 
   
   Elazığ'da küçük bir butiği vardı...    İş hayatına Elazığ'da açtığı küçük butikle atılan Süleyman Orakçıoğlu bugün 19 ülkede 57 mağazaya ulaştı 
      Türkiye'de Yılın Girişimcisi ödülünü alan Orka Tekstil Yönetim Kurulu Başkanı Süleyman Orakçıoğlu'nun girişimcilik başarısı The London College of Fashion'da bilimsel araştırma tezi oldu. 
   Orakçıoğlu'nun, Damat - Tween markasını doğuşuna giden ilk adımı, dayısının butiğinde çalışmak. Daha sonra Elazığ'da kendi küçük butiğini açmış. 
   Erzurum Atatürk Üniversitesi mezunu Orakçıoğlu, Erzurum'da da butik açarak Kiğılı'nın ürünlerini satmış. 20 yıl önce işini İstanbul'a taşıyan Orakçıoğlu ilk mağazasını Akmerkez'de açmış. Şu anda iki ana markası Damat ve Tween ile yurtiçinde 25 konsept ve 75 corner, yurtdışında ise 18 ülkede 32 konsept mağazası var. 
   
   Yenilikçi çizgi ödül getirdi 
   Dünya genelinde seçilen '50 başarı öyküsü' arasında yer alan tek Türk şirketi olan Damat, Danimarka'dan bir öğrenci grubu tarafından da bu nedenle incelendi. 
   Dünyanın birçok yerinde satılan ve markalaşma yolunda olan Damat Tween'in yarışma adayları arasında yerini almasını sağlayan en belirleyici özelliği markaya verdiği önem ve yenilikçi çizgisi. 
   
   'En anlamlı günüm' 
   Orakçıoğlu, "Yılın Girişimcisi" ödülünü aldıktan sonra yaptığı konuşmada, "Benim için bugün hayatımın en anlamlı günü" dedi. 
   Mesai arkadaşlarından birinin Las Vegas'ta dünyanın en büyük tekstil fuarında olduğunu, birinin Rusya'da bulunduğunu ve kendisinin de ödülü almak için Ukrayna'dan geldiğini anlatan Orakçıoğlu, "Asıl maraton şimdi başladı, bu ödülü aldıktan sonra üzerimize önemli bir görev yüklendi" diye konuştu. 
   Orakçıoğlu, Türkiye'nin ihracat hamlesinde en önemli sektörlerinden biri olan tekstilde konjonktürün değişmesine rağmen iyimserliğini kaybetmediğini de sözlerine ekledi. 
   
   
</TEXT>
</DOC>
