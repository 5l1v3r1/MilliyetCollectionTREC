<DOC>
<DOCNO> 221232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko05.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin-IMF ilişkileri krizden döndü... 
</HEADLINE>
<TEXT>

     İçinde bulunduğu derin ekonomik krizden çıkmaya çalışan Arjantin, Uluslararası Para Fonu IMF'ye ödemesi gereken 3.1 milyar dolarlık borcunu vereceğini, sürenin dolmasına birkaç saat kala bildirerek, IMF ile çıkacak yeni bir bunalımı şimdilik engelledi. 
     Arjantin yönetimi, IMF ile süren anlaşmazlığından dolayı, dün akşam süresi dolacak borç ödeme işlemine yanaşmıyordu. Ancak finans kaynaklarından alınan bilgiye göre, IMF ile yürütülen pazarlıklarda son anda varılan anlaşmaya göre, Buenos Aires, 3.1 milyar dolarlık borcunu ödemeyi kabul etti. 
     Finans kaynakları, bu gelişmenin, IMF Başkan Vekili Anne Krueger'in, Arjantin'e kredilerin süreceğine yönelik güvence vermesinin ardından gerçekleştiğini savundular. 
     Arjantin, ekonomik krizden dolayı, yabancı kuruluşlara olan 90 milyar dolarlık borcuna ilişkin zaten moratoryum ilan etmiş bulunuyor. Uzmanlar, Buenos Aires'in IMF'ye vadesi dolan 3.1 milyar dolarlık borcunu da ödememesi durumunda, Arjantin'in dünya ekonomik sisteminden kopması ihtimalinin başgösterdiğini kaydediyorlardı. Krizden çıkmaya çalışan ve IMF ile geçen yıl yeni bir anlaşma yapan Arjantin, 2003 yılında gayri safi milli hasılanın yüzde 3'ü olarak öngörülen bütçesi faiz hedefini tutturmuştu. Ancak IMF, Arjantin'i, diğer dış borçlarını ödeme yönünde kaydadeğer çalışma yapmamasından dolayı eleştirmeyi sürdürüyor. 
     Krizin son anda şimdilik atlatılmasının ardından Arjantin ile IMF arasında, bundan sonrasına ilişkin kritik görüşmeler yapılması bekleniyor. 
     
</TEXT>
</DOC>
