<DOC>
<DOCNO> 224736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun19.html </URL>
<DATE> 2004/03/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Le Figaro Türkiye'nin AB üyeliği için Chirac niye susuyor 
</HEADLINE>
<TEXT>

     Fransa'da yayınlanan Le Figaro gazetesi, ''Cumhurbaşkanı Jacques Chirac'ın, Türkiye'nin AB üyeliği konusunda şu ana kadar sessiz kalmasında en önemli nedenin, kamuoyunun tepkisi olduğunu'' yorumunu yaptı. 
     Le Figaro'da, ''Rahatsız Fransa'nın Suskunluğu'' başlığıyla kaleme alınan haberde, Almanya, İngiltere ve ABD'nin Türkiye ile AB arasında tam üyelik müzakerelerinin başlamasına destek vermesine rağmen, Paris'in bu konuda açık bir tavır sergilemekten kaçınmasının nedenleri sorgulandı. 
     Fransa'nın Kıbrıs konusunda özellikle suskun kaldığı ifade edilen haberde, bunun nedeninin, bu konunun doğrudan Türkiye'nin AB üyeliğiyle bağlantılı olması gösterildi. 
     Haberde, Kıbrıs sorununun çözülmesinin Türkiye ile müzakerelerin başlamasını da kolaylaştıracağı ifade edilerek, Paris'in bilerek sessiz kaldığı yorumu yapıldı. 
     
     KAMUOYUNUN TEPKİSİ 
     Fransa'da yapılan anketlerin, halkın yüzde 75'inin Türkiye'nin üyeliğine karşı tavır aldığı ifade edilen haberde, bu durumun Chirac ve hükümet için özellikle sorun yarattığı belirtildi. 
     Fransız yetkililerin, Türkiye'nin üyeliğini ''çok hassas'' bir konu olarak değerlendirdikleri kaydedilen haberde, özellikle Fransa'da başörtüyle ilgili tartışmalardan sonra, bu konunun daha hassas bir hale geldiği yorumunda bulunuldu. 
     
     KAMUOYUNU RAZI ETMENİN YOLLARI ARANIYOR 
     Haberde, Fransız bir yetkilinin, ''Türkiye'nin üyeliği konusunu şimdi tartışmak, popülist ve kavram kargaşasına yol açacak tartışmalara neden olabilir'' uyarısına yer verildi. 
     Fransa'nın AB genişlemesinin sonuçlarını ve haziran ayında yapılacak Avrupa Parlamentosu seçimlerini de beklediği kaydedilen haberde, bu yüzden Fransa'nın şu anda kamuoyunu hazırlamak için beklemek yolunu seçtiği yorumu yapıldı. 
     Haberde, Chirac ve hükümetin, kamuoyunu ikna etmek için sunulacak gerekli argümanları da gözden geçirdikleri bildirildi. 
     
</TEXT>
</DOC>
