<DOC>
<DOCNO> 229166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/spo02.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İmzada pürüz 
</HEADLINE>
<TEXT>

      
   AKÇAABAT Sebatspor maçı sonrası Fenerbahçe ile yeni sözleşme imzalayacağını açıklayan Tuncay Şanlı "İmza konusunda pürüz çıktı" dedi. Turkcell'in ödül gecesinde konuşan genç yıldız "Ancak şampiyonlukla birlikte imza atacağım. Önce şampiyon olacağız, sonra sözleşme imzalayacağız" dedi. Fenerbahçe, Çaykur Rizespor maçının hazırlıklarını, bir günlük iznin ardından sürdürdü. Antrenmanda, futbolcular kondisyon çalışmasının ardından taktik ağırlıklı çift kale maç oynadı. Daum'un Akçaabat Sebatspor maçının ilk 11'ini bozmadığı maçta yedekler as takımı 8 - 3 yendi. Sakatlığı süren Kemal, Ümit Milli Takım'da bulunan Semih ve Mahmut Hanifi antrenmana katılmazken, Mehmet Yozgatlı düz koşuyla yetindi. 
   
   Yıldırım'dan son emir    Başkan Aziz Yıldırım dün akşam Çengelköy'de bir restoranda Sarı - Lacivertli oyunculara moral yemeği verdi. Yöneticilerin de hazır bulunduğu yemekte futbolculardan şampiyonluk isteyen Yıldırım, "Siz sahada terinizin son damlasına kadar mücadelenizi yapın. Saha dışında da ben mücadele edeceğim" dedi. 
   
   
</TEXT>
</DOC>
