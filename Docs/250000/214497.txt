<DOC>
<DOCNO> 214497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko26.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan KDV indirimi konusunda çalışmalar sürüyor 
</HEADLINE>
<TEXT>

     Maliye Bakanı Kemal Unakıtan, tekstil sektörüne dönük KDV indirimi konusunda, ''şu anda çalışmalar var. Böyle çalışmalar var. Fakat henüz neticelenmedi'' dedi. 
     Ek mali önlem hazırlıkları konusunda gazetecilerin sorularını yanıtlayan Unakıtan, ''bu tarzda KDV indirimi yapılacak başka sektörler var m '' sorusuna, ''Var. Başka sektörler de var. Ama şu anda söylememiz mümkün değil'' cevabını verdi. 
     Şu anda bir çalışmanın yürütüldüğünü ve bu çalışmaya göre hesaplarının yapıldığını söyleyen Maliye Bakanı, IMF heyetiyle yapılacak görüşmelerin ardından, mutabık olunan rakamın açıklanacağını işaret etti. 
     'Büyük miktarda vergi ve zam artışı olmayacağı' yönündeki sözlerine açıklık getirmesinin istenmesi üzerine de Unakıtan, '' ''Yok, öyle bir şekilde algılamayın. Çalışmalar neticelenmeden bir şey söylemek mümkün değil. Kamuoyunda da bir zam gelecek, bir vergi artışı gelecek havasına girilmesinin alemi yok'' şeklinde konuştu. 
     KDV indiriminin ne zaman netleşeceğinin tekrar sorulması üzerine Unakıtan, ''Öyle düşüncelerimiz var. Hesaplamalarımız var. Fakat bunlar karşılıklı mutabakatla açıklanması gereken hususlar'' diye konuştu. 
     
     IMF HEYETİNİN GELİŞİ 

     IMF heyetinin ne zaman geleceği yönündeki soruya karşılık Unakıtan, ''Şubatın 16'sından sonra gelecek ama kesin tarihi tam bilmiyorum. Tabii onların da bir takvimi var'' cevabını verdi. 
     Alınacak ek önlemlerin '3 katrilyon liranın altında mı yoksa üstünde mi olacağı'' yolundaki soru üzerine de Bakan Unakıtan, ''3 katrilyonun üzerinde diye bir şey yok. Hazine, Maliye ve DPT'nin hesaplamaları var. Bunlar, yapılan ön çalışmalardır. İki taraf karşılıklı oturur, teknik çalışmalarını bitirir, neye mutabık kaldılarsa onu açıklarlar'' dedi. 
     
</TEXT>
</DOC>
