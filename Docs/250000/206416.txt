<DOC>
<DOCNO> 206416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur14.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise genelge Diyabet hastalarına sarhoş muamelesi yapmayın 
</HEADLINE>
<TEXT>

     Abant İzzet Baysal Üniversitesi AİBÜ Sağlık Yüksek Okulu Müdürü Doç. Dr. Feray Gökdoğan, diyabet hastalarının beyindeki glikoz eksikliği nedeniyle araç kullanırken sarhoşluk belirtileri gösterebileceklerini, bu nedenle trafik polislerinin bu belirtilere bakarak diyabet hastalarına sarhoş muamelesi yapmamaları gerektiğini söyledi. 
     Gökdoğan, Türkiye Diyabet Vakfı'nın verilerine göre Türkiye'de 2.5 milyonun üzerinde ''Diyabet'' hastası bulunduğunu belirterek, diyabetli hastaların yaşam kalitesinin yükseltilmesi için hasta haklarının büyük önem taşıdığını vurguladı. 
     
     ''SARHOŞLUK BELİRTİSİ'' 

     Diyabetli hastalar açısından en fazla insan hakları ihlalinin trafik polisleri tarafından yapıldığını iddia eden Gökdoğan, diyabetli hastalarda ''Hipoglisemi'' durumunda beyin hücrelerinde glikoz eksikliği ortaya çıktığına dikkati çekerek, ''Bu gelişme hastada sarhoşluk benzeri belirtilere neden olabilir. Hasta saldırgan veya reaksiyoner olabilir. Böyle bir durumla karşılaşan trafik polislerinin, diyabetli hastalara, gösterdikleri belirtilere bakarak sarhoş muamelesi yapmaması lazım'' dedi. 
     Gökdoğan, ''Hipoglisemi'' durumunda diyabetli sürücünün konsantrasyonu ve sürüş yeteneğinin de kaybolacağını anımsatarak, ''Yapılan araştırmalar, nedeni belli olmayan bazı kazaların bu nedenle olduğunu ortaya çıkarmış. Trafik polisleri böyle bir durumla karşılaştıklarında, diyabet hastası olduğunu belirten sürücüye hemen acilen şeker ve şekerli gıdalar yedirmeli. Böyle bir davranış hayat kurtarıcı olabilir'' diye konuştu. 
     
     ''POLİSE DİYABET GENELGESİ'' 

     Emniyet Genel Müdürlüğü Sağlık İşleri Daire Başkanlığı tarafından 81 ilin emniyet müdürlüğüne ''Şeker Hastaları ve Polis'' başlıklı bir genelge gönderildiğini hatırlatan Gökdoğan, genelgede, polislerin diyabetli hastalarla karşılaştıklarında ve bu hastalar gözaltına alındığında ne yapmaları gerektiğinin anlatıldığını kaydetti. Gökdoğan, diyabetli hastaların özellikle trafikte sarhoş muamelesi görmesini önlemek için aşama aşama bütün trafik polislerine diyabetli hastalarla ilgili eğitim verilmesini önerdi. 
     
</TEXT>
</DOC>
