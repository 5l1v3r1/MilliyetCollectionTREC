<DOC>
<DOCNO> 216450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun09.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD firmasından uzaya cenaze hizmeti... 
</HEADLINE>
<TEXT>

     ABD'li bir firma, yakılan cenazelerin küllerini uzaya göndermek ve dünyanın yörüngesine yerleştirmek için faaliyete başladı. 
     ABD'nin Houston kenti merkezli Celestis firması, yakılan cenazenin küçük bir tüpe yerleştirilen küllerini, ABD veya Rusya'daki uzay üslerinden kalkacak roketlerle yörüngeye yerleştirecek. 
     Amerikan firması, bu hizmeti sağlamak üzere, nüfusun en yoğun olduğu ülkelerden Tayvan'ın en büyük cenaze şirketiyle anlaştı. Celestis şirketinin Başkanı Robert Tysor, küllerin ruj büyüklüğünde bir alüminyum tüpe konulacağını ve tüpün yörüngeye yerleştirileceğini belirterek, tüpün 90 dakikada bir dünya çevresindeki turunu tamamlayacağını kaydetti. 
     Tüpün atmosfere yeniden girerek yanmasından önce aylarca, hatta yıllarca yörüngede kalacağını belirten Tysor, istenirse küllerin aya da gönderilebileceğini belirtti. 
     Cenaze küllerinin yörüngeye gönderilmesi 12 bin dolara, ay yüzeyine gönderilmesi de 30 bin dolara mal olacak. 
     Tayvan cenaze şirketi Baushan'ın yöneticisi Yeh Feng-chaing da ''Bu hizmet sayesinde, ay çıktığında göğe bakıp, rahmetliyi anabilirsiniz'' diye konuştu. 
     
</TEXT>
</DOC>
