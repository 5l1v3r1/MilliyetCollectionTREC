<DOC>
<DOCNO> 244175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/soneko19.html </URL>
<DATE> 2004/05/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bakan Şener Petkim ihalesi tekrarlanacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Uluslararası Para Fonu IMF ile 8. gözden geçirmenin çok rahat bir şekilde tamamlanacağını bildirdi. 
     Şener, Türk-Avrasya İş Konseyleri ve Okan Üniversitesi tarafından düzenlenen ''Avrasya Bölgesinde Nasıl İş Yapılmalı '' konulu sempozyumunda gazetecilerin sorularını yanıtladı. 
     Başbakan Yardımcısı Şener, 3 Haziran'da IMF heyetinin geleceği hatırlatılarak, 2005 yılı için IMF ile ilişkilerde öngörüsünün ve gözden geçirmeyle ilgili düşüncelerinin sorulması üzerine, Şubat 2005'de şu anda yürürlükte olan stand-by anlaşmasının süresinin dolmuş olacağını söyledi. 
     8. gözden geçirme öncesinde IMF ile ilişkilerin rahat olduğunu belirten Şener, gerek makro ekonomik hedefler, gerek ekonomik temel göstergeler, gerekse yapısal reformlar konusunda hükümetin başarılı bir grafik çizdiğini ve gerekli olan icraatları yaptığını, bütçe uygulamalarının öngörülenin üzerinde olduğunu anlattı. 
     Abdüllatif Şener, ''Öyle sanıyorum ki bu gözden geçirme, çok rahat bir şekilde tamamlanacaktır. Şubat sonrası süreç ise yapılacak görüşmeler ve hükümette yapılacak değerlendirmeler neticesinde karara ulaşılabilecek bir noktadır'' dedi. 
     
     ÖZELLEŞTİRME GELİRİ HEDEFİ AŞILDI 

     Abdüllatif Şener, PETKİM ihalesinin 3. kez gündeme geldiği anımsatılarak, ''Bu sefer sonuçlanacak mı '' sorusu üzerine, özelleştirmenin hükümetin kararlılıkla sürdürdüğü bir program olduğunu vurguladı. 
     Başarılı bir özelleştirme programı sürdürüldüğünü belirten Şener, şunları söyledi 
     ''Nitekim rakamlar da bunu göstermektedir. Örneğin, programlanan özelleştirme hedefine göre yılın ilk 3 ayı itibariyle 100 milyon dolarlık bir özelleştirme geliri elde edilmesi gerekiyordu. 
     Gerçekleşen rakamlar bunun çok üzerindedir. Sadece İGSAŞ, 90 milyon dolarlık bir gelirin ortaya çıktığı özelleştirmedir. TEKEL'in alkollü içeceklerle ilgili kısmı 200 milyon doların üstünde bir gelirin gerçekleştiği özelleştirmedir. Sadece bu iki kalem bile yılın ilk 3 ayına ait hedeflerin çok aşıldığını göstermektedir. 
     Ekonomik göstergelerde olumlu sonuçlar var derken, 8. gözden geçirme öncesinde bakılacak rakamlarda müspet yönler var derken, bunları da kastediyorum.'' 
     
     PETKİM İHALESİ TEKRARLANACAK 

     Özelleştirmede zaman zaman bazı sorunlar yaşandığını dile getiren Şener, şöyle devam etti 
     ''Sorunlar, toplumun özelleştirmeyi algılamasından kaynaklandığı gibi aynı zamanda hukuk düzeni içerisinde yargı boyutunun da devreye girmesiyle ortaya çıkabiliyor. 
     Nitekim bu ve buna bağlı diğer etkenler sebebiyle PETKİM'in özelleştirilmesinde, TEKEL'in özelleştirilmesinde ve en son TÜPRAŞ'ta ya dışsal etkenlerden dolayı veya yargı boyutu nedeniyle bazı tıkanmalar görülmüştür. 
     Bu üçü de özeleştirme programındaki en önemli özelleştirme alanlarıdır. Şimdi PETKİM ihalesi tekrarlanacak. Ben umut ediyorum ki iyi bir teklif gelir ve bu teklif neticesinde de PETKİM özel sektör mantığı içerisinde işletilebilecek konuma geçer.'' 

     
</TEXT>
</DOC>
