<DOC>
<DOCNO> 208114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko19.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir Vergisi yeniden yapılandırılıyor... 
</HEADLINE>
<TEXT>

     Gelir idaresinin yeniden yapılandırılması amacıyla Vergi Konseyi ve Türk Sanayici ve İşadamları Derneği TÜSİAD tarafından hazırlanan taslak metin, Maliye Bakanı Kemal Unakıtan'a sunuldu. 
     Verilen bilgiye göre, 20 Mayıs 2003 tarihinde başlatılan çalışmalar sonucunda hazırlanan taslak metnin sunuş toplantısına, Maliye Bakanının yanı sıra Başbakanlık Müsteşarı Ömer Dinçer, Maliye Bakanlığı Müsteşarı Hasan Basri Aktan, TÜSİAD Başkanı Tuncay Özilhan, Vergi Konseyi Başkanı Mustafa Uysal ve diğer yetkililer katıldı. 
     Özilhan'ın açılış konuşmasıyla başlayan toplantıda, TÜSİAD Kamu Reformu Çalışma Grubu Başkanı Erkut Yüceoğlu ile projenin teknik koordinasyonunu yürüten Uysal, taslak metin hakkında açıklamalarda bulundu. 
     Maliye Bakanı Unakıtan, toplantı sonunda çalışmaların sürdürülmesi ve Maliye Bakanlığı ile devletin diğer ilgili kuruluşlarına da konuyla ilgili ayrı ayrı sunuşlar yapılmasını istedi. 
     Toplantıda, gelir idaresinin yeniden yapılandırılması çalışmalarının koordinasyonunun Maliye Bakanlığı Müsteşarı tarafından gerçekleştirilmesi de kararlaştırıldı. 
     
     DÜNYADAKİ UYGULAMALAR İNCELENDİ 
     Vergi Konseyi ve TÜSİAD'ın gelir idaresinin yeniden yapılandırılması çalışmasında, başta Danimarka, İrlanda, Avustralya, Kanada ve ABD olmak üzere dünyadaki uygulamaların incelendiği belirtildi. Bu çalışmada, bu konuda uzman sayılan uluslararası danışmanların görüşüne de başvuruldu. 
     Söz konusu çalışmada, hem vergi politikaları üretme sürecinin, hem de bu politikaların uygulanma süreçlerinin güçlendirilmesinin hedeflendiği, vergi türlerine göre yapılanmış mevcut sistemin yerine, fonksiyonel esaslı ancak detaylarında mükelef odaklı bir sistemin konulmasının öngörüldüğü ifade edildi. 
     Operasyonların tek merkezde konsolidasyonunun planlandığı yeni sistemde mükellef hizmetleri, ulusal veri yönetimi, teknoloji, insan kaynakları yönetimi ve uyum yönetiminin ön plana çıkarıldığı da ifade edildi. 
     Vergi Konseyi ve TÜSİAD'ın yeniden yapılandırma modelinin, ilgili kuruluşların görüşlerinin alınmasından sonra kamuoyuna açıklanması bekleniyor. 
     
</TEXT>
</DOC>
