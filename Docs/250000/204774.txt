<DOC>
<DOCNO> 204774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sondun13.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide Noel günü Vatikan'ı mı vuracaktı 
</HEADLINE>
<TEXT>

     İtalya'da yayımlanan Libero gazetesi, bugünkü manşetini Başbakan Silvio Berlusconi'yle yapıldığını öne sürdüğü 3 sayfalık söyleşiye ayırırken, İtalyan Başbakanlığı, Berlusconi'nin ''kimseye özel demeç vermediğini'' bildirdi. 
     Gazetede ''Berlusconi'yle birlikte Noel gecesi'' başlığıyla yayımlanan haberde, İtalya Başbakanı'nın ''Noel günü Vatikan'ın El Kaide tarafından vurulacağı'' istihbaratının alındığını söylediği ileri sürüldü. 
     Libero muhabiri Renato Farina, Noel gecesini Başbakan'ın Arcore'deki villasında Berlusconi ile geçirdiğini belirterek kaleme aldığı ''söyleşide'', Berlusconi'nin, ''Roma semalarından Vatikan'ı hedef alacak bir saldırı konusunda elimize kesin bir bilgi ulaşmıştı. Milano Metrosu için de alarmdaydık'' dediğini ve ''şimdi rahatladıklarını belirttiğini'' iddia etti. 
     Gazetede Berlusconi'ye atfen şu sözlere yer verildi 
     ''Kimileri metroları kapatmamız konusunda ısrarlıydı. Ama bu tür bir önleme başvurulmaması için yetki kullanarak sorumluluğu ben üstlendim. Zira bu yola başvurmak, insanlar üzerinde saldırıyla aynı etkiyi yaratacaktı. Toplumsal ve ekonomik açıdan dramatik sonuçlar doğurarak, bizi ta içimizden vurmayı başarmış olacaklardı. Terörizm, bizim içimize kapanmamızı istiyor. Ama ben kontrollerin ikiye katlanmasını tercih ettim. Şiddet yanlılarıyla her yerde mücadele ederek, kabusla bir arada yaşamaya alışmamız lazım. Önlemlerin hayatımızı aksatmasına izin verilmemeli.'' 
     
     YALANLAMA 
     İtalya Başbakanlığı'ndan yapılan açıklamada ise ''Başbakan, kimseye özel demeç vermedi. Hızla yapılmış karşılıklı bir Noel kutlaması, siyasi beyanatlarla karıştırılmamalıdır'' denildi. 
     Vatikan yetkilileri, bu iddialarla ilgili olarak herhangi bir yorum yapmamayı tercih etti. 
     Vatikan'ın Basın Bürosu Müdürü ve Papa İkinci Jean Paul'ün sözcüsü Joaquin Navarro-Valls, ''Güvenlikle ilgili varsayıma veya gerçek bilgilere dayanan tüm konularda olduğu gibi, bahse konu haberle ilgili olarak yapacağım herhangi bir yorum yok'' demekle yetindi. 
     
</TEXT>
</DOC>
