<DOC>
<DOCNO> 242503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas18.html </URL>
<DATE> 2004/05/24/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
'Çıplak Davud' heykeline yeniden ışık geldi 
</HEADLINE>
<TEXT>

     İtalyan Rönesansı heykeltıraşı, ressamı, mimarı ve şairi Michelangelo'nun 1475-1564 şaheserlerinden ''Davud'' heykelinin temizlenmesi, uluslararası düzeyde uzman tartışmalarından sonra tamamlandı. 
     Floransa'da Galleria dell'Accademia'da korunan ve Eylül 2004'te 500. yaş günü kutlanacak çıplak Davud Peygamber heykelinin ''ciddi bir banyoya ihtiyacı bulunduğu'' uzun zamandır belirtiliyordu. Temizlik işlemi, Eylül 2003'te başladı ve ''susuz kuru'' yöntem yerine saf sulu ve killi selülozlu yöntem seçildi. 
     5 ton 572 kg ağırlığında, 5,17 metre yüksekliğindeki dev mermer heykelin, Floransa Akademisi Galerisi'nin cam kubbesi altında pırıl pırıl parlar duruma getirilmesinde emeği geçen restorasyon uzmanlarından Cinzia Parnigoni, selüloz hamuru ve kil kullanarak heykel iskelesinin tepesinde aylarca turistlerin şaşkın bakışları altında çalıştı. 
     Michelangelo'nun ''Esirler'' gibi bitmemiş eserleri dahil birçok yapıtını saf suyla temizlemiş olan Parnigoni, Davud üzerinde çalışmış restorasyon uzmanlarından Agnese Parronchi'nin ''kuru temizleme'' fikrine karşı çıkmıştı. 
     Şaheser, Floransa Akademisi Galerisi'ne 1873'te yerleştirildi. On üç yıl önce ''meczup'' bir ressam, heykelin ayak başparmağını kırdı. 
     Başyapıtın ayak bilekleri heykelin 500 yıldır taşınmasında ''nazik'' konumda bulunduğu için, temizlik çalışmaları ayrı bir özenle sürdürüldü. 
     ABD Columbia Üniversitesi sanat uzmanlarından Prof. Dr. James Beck, Vatikan Sistina Şapeli'ndeki Michelangelo fresklerinin temizlenme yöntemine kesinlikle karşı çıkmış kişi olarak, Davud'un da temizleniş yöntemine karşı çıkıyordu. 500 yılın esas temizliğini üstlenen restorasyon uzmanı Parnigoni, ''Temizlik, şaheserin bütünlüğünü tamamen korumuştur'' dedi. 
     
     TEMİZLİK AYRIŞMASI 
     İngiliz Guardian gazetesi, Temmuz 2003'te şunu hatırlatıyordu 
     ''1504 yılında 4 yıllık çalışmayla Floransa Akademisi'nde tamamlanan Davud, 160 yıl önce bir restorasyon uzmanının yaptığı, bugün için akıl almaz hasar verici yöntem olan hidroklorik asit banyosundan bu yana temizlik görmüş değil.'' Sanat eserlerinin temizlenmesi yöntemlerinin ilerlediğini hatırlatan Floransa Galerisi Müdürü Franca Faletti, heykelin gözeneklerindeki birikintinin emilebilmesi için iyi bir ıslak temizliğe ihtiyacı bulunduğunu belirtirken, restorasyon uzmanı Agnese Parronchi, bunun sadece kuru olarak bir saç fırçasıyla çıkartılabileceğini söyledi. 
     Faletti-Parronchi gerginliği, işlemi bugün sona erdirmeyi başaran restorasyon uzmanı Parnigoni'nin devreye girmesiyle Nisan 2003'te ''kuru yöntemi'' savunan Parronchi'nin istifasıyla sona erdi. Geçen tartışmalara 39 sanat uzmanı çeşitli fikirler öne sürerek katıldı. Sonuçta bu 39 uzman, ortak bir noktada buluşup ortak uluslararası komisyonun Davud'un temizlenmesinde hangi yöntemin en iyisi olduğunu karar vermesine dek heykelin ''kirli'' kalması yolunda ortak belgeye imza atmıştı. 
     Çoğu Amerikalılardan oluşan 39 uzmanın verdiği kararsa İtalyanları kızdırdı. Floransa Akademisi Sanat Müdürü Antonio Paolucci, İtalyanların sanatta en iyi olduklarını ve kimseden akıl almaya ihtiyaçları bulunmadığını söylemişti. 
     Michelangelo'nun 1504 yılında tamamladığı, yüzyıllara direnen Davud heykelinin sol kolu, İtalya'da 1527'de Medici ailesine karşı başlatılan isyanlar sırasında kırıldı. Bir dönem genital organları üzerine metalden bir incir yaprağı konulan heykel, 1873 yılında müze içine alınmıştı. Davud heykeli, her yıl 1,2 milyon kişi tarafından ziyaret ediliyor. 
     Heykelin ''restorasyonu'' için 3,4 trilyon liraya yakın para ayrıldı. 
     
</TEXT>
</DOC>
