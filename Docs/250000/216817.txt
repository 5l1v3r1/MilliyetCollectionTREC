<DOC>
<DOCNO> 216817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur34.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da "Demokratik Güç Birliği" mitinginde olay 
</HEADLINE>
<TEXT>

     KESK Bölge Platformu'nca Diyarbakır'da düzenlenen ''Demokratik Güç Birliği'' mitinginde çıkan olayda 2'si polis 6 kişi yaralandı, 31 kişi gözaltına alındı. 
     KESK Genel Sekreteri Mustafa Avcı, İstasyon Caddesi'nde düzenlenen mitingte yaptığı konuşmada, Hükümet'in hazırladığı Kamu Yönetimi Temel Kanunu Tasarısı'nın reform değil, tuzak olduğunu savundu. Bugün Adana ve Samsun'da, yarın da İstanbul'da onbinlerin sesini yükselteceğini ifade eden Avcı, ''Demokrasinin önünde engel olanların akıbetleri, Irak devrik lideri Saddam Hüseyin gibi olacak'' dedi. 
     Çalışanların haklarının korunması gerektiğini kaydeden Avcı, şöyle konuştu 
     ''Hükümet yasayı hazırlarken, halkın görüşlerini almalıdır. Ama hükümet bunu yapmak yerine, AB, ABD ve IMF'nin görüşlerini alıyor. Tasarıyla çalışanların iş güvencesi ortadan kaldırılıyor. Yerel yönetimlere denetim getiriliyor ve yerel yönetimlerin kaynakları daraltılıyor. Toplumun onaylamadığı hiçbir yasa meşru değildir. Kamu Yönetimi Temel Kanunu Tasarısı, çalışanı mağdur edecektir.'' Mardin, Şanlıurfa, Adıyaman, Tunceli, Malatya ve Elazığ'dan gelen sendika üyeleri de mitinge katıldı. 
     
     MİTİNGTE OLAY... 
     Öte yandan, bir grup, taşıdıkları yasadışı pankartları miting alanına sokmak istedi. Polisin uyarılarına karşı gelen gruba müdahale edilmesi sonucu 2'si polis 6 kişi hafif şekilde yaralandı. Polise direnen 31 kişi de gözaltına alındı. 
     
</TEXT>
</DOC>
