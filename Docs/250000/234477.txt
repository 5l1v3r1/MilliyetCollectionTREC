<DOC>
<DOCNO> 234477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur12.html </URL>
<DATE> 2004/04/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
"Altın tozu" diye "pirinç tozu" satan kişi yakalandı 
</HEADLINE>
<TEXT>

     Bursa'da, İstanbullu bir kuyumcuya ''altın tozu'' diye pirinç tozu sattığı belirtilen bir kişi yakalandı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, İstanbullu kuyumcu Cemil Selami altın tozu almak için geldiği Bursa'da, Musa Y. ile bir alışveriş merkezinde buluştu. 
     Musa Y'den 400 milyar lira karşılığında 17 kilogram altın tozu ile 2 kilo 810 gram altın alan kuyumcu, bu kişiye 15 milyar lira kapora vererek İstanbul'a döndü. 
     Satın aldığı tozu analiz ettiğinde altın olmadığını anlayan Cemil Selami, yeniden Bursa'ya gelerek yakaladığı Musa Y'yi polise teslim etti. 
     Aynı suçtan daha önce de sabıkası bulunduğu belirlenen Musa Y'nin, ifadesinde, pirinç metalini ''eğe ile ufalayarak'' sahte altın tozu haline getirdiğini söylediği belirtildi. 
     Zanlının sorgulanmasının ardından, ''dolandırıcılık'' suçundan adliyeye sevk edileceği bildirildi. 
     
</TEXT>
</DOC>
