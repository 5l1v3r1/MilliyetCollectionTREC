<DOC>
<DOCNO> 215943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun09.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Polonya Üssü'ne intihar saldırısı 11 ölü, 33 yaralı 
</HEADLINE>
<TEXT>

     Irak'ın başkenti Bağdat'ın güneyindeki Hille'de, Polonya üssü yakınında bomba yüklü araçla düzenlenen intihar saldırısında ölenlerin sayısı 11'e çıktı. 
     ABD önderliğindeki sivil yönetimin sözcüsü Hilary White, saldırıda, aralarında kadın ve çocukların da bulunduğu 11 Iraklının öldüğünü söyledi. 
     Hille'deki üniversite hastanesi yetkilisi Ahmed Kazım, ''Hastanemize ikisi hepsi Iraklı 33 yaralı geldi'' dedi. 
     Sivil Savunma güçleri komutanı Lait Hüseyin Abbas da, ''patlamaların sabahın erken saatlerinde Polonya üssünün 200 metre ilerisinde meydana geldiğini açıkladı. 
     Bu arada, Macaristan Savunma Bakanlığı sözcüsü, patlamada ikisi ağır 10 Macar askerinin yaralandığını belirtti. 
     Sözcü, Macar birliklerinin buna rağmen Irak'ta görevlerini sürdüreceklerini kaydetti. 
     Patlamada daha önce, 6'sı Polonyalı 8 askerin de yaralandığı açıklanmıştı. 
     Polonya'nın üssünün bulunduğu Hille, Bağdat'ın 100 km güneyinde. Irak'ta Polonya komutasında 9500 asker bulunuyor. Polonya'nın 2400 askeri görevli. Macarların ise insani yardımda görevli 300 askeri bulunuyor. 
     27 Macar askeri yaralandı 
     Macaristan Savunma Bakanlığı, Irak'ın başkenti Bağdat'ın güneyindeki Hille'de Polonya üssü yakınında bomba yüklü araçla düzenlenen saldırıda 27 Macar askerinin yaralandığını bildirdi. 
     Bakanlık sözcüsü İstvan Bocskai, askerlerden ikisinin durumunun ağır olduğunu ve birinin ameliyat edildiğini söyledi. 
     Irak'taki Macar birliğinin güvenliğinin artırıldığını belirten sözcü, Başbakan Peter Medgyessy'nin bugün videofonla Irak'taki birliğin komutanıyla görüşeceğini, bakanlık komisyonunun da yarın olağanüstü toplanacağını kaydetti. 
     Macaristan'daki muhalefet partilerinin yöneticileri ise Macar askerlerinin bir an önce Irak'tan çekilmesini istedi. 
     Genç Demokratlar Partisi yetkilisi, 300 kişilik Macar birliğinin Irak'ta barışı sağlamasının mümkün olmadığını öne sürerek, hükümetin bunu göz önüne alarak birliği bir an önce çekmesini istedi. 
     Irak'taki koalisyon yönetiminin sözcüsü Hilary White, saldırıda 11 Iraklının öldüğünü açıklamıştı. 
     
</TEXT>
</DOC>
