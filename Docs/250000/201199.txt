<DOC>
<DOCNO> 201199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo24.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını Arena'da Beşiktaş fiyaskosu... 
</HEADLINE>
<TEXT>

     Avrupa Şampiyonlar Ligi G Grubu'nda dün Almanya'nın Gelsenkirchen kentindeki Arena AufSchalke Stadı'nda yapılan Beşiktaş-FC Chelsea karşılaşması, Alman basınında geniş biçimde yer aldı. 
     Bild Gazetesi, Beşiktaş'ın 50 binden fazla Türk seyircisi önünde 2-0 yenilmesinin büyük bir düş kırklığı yaşattığını, FC Chelsea'nin 77. dakikada Hasselbaink ve 84. dakikada Bridge ile attığı goller ve AC Sparta Prag'ın SS Lazio'yu yenmesinin ''Türkleri yıktığını'' bildirdi. 
     Haberde, sahaya atılan yabancı maddelerle ilgili olarak da ''Ateşli Türk taraftarlarının sahaya yanıcı madde ve tuvalet kağıdı atmaları maçın iptal edilme tehlikesine neden oldu'' denildi. 
     Leipziger Volksblatt Gazetesi, ''52 bin Türk'ün desteğine karşın Beşiktaş çeyrek finale çıkma fırsatını kullanamadı'' biçimindeki ifadeye yer verirken, Besiktaş'ın en azından UEFA Kupası'nda oynama şansını elde ettiğini hatırlattı. 
     Hamburger Morgenpost Gazetesi de, ''Arena AufSchalke'de Beşiktaş fiyaskosu. 52 binden fazla seyircinin fanatik desteği Beşiktaş'a yetmedi'' başlığını kullanırken, Aachener Nachrichten gazetesi de, Beşiktaş'ın Rumen teknik direktörü Mircea Lucescu'nun, UEFA'nın tarafsız sahada oynama kararını haksız bulduğunu yazdı. 
     
</TEXT>
</DOC>
