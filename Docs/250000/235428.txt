<DOC>
<DOCNO> 235428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/guncel/gun08.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Y.O. tedavi için İsviçre yolcusu 
</HEADLINE>
<TEXT>


NESRİN ÇOŞKUN İzmir DHA 

Fildişi Cumhuriyeti'nin BM nezdindeki fahri büyükelçisi ve Afrika'ya Hareket Vakfı Başkanı Melek Keçecioğlu, koruması altına aldığı İzmirli HIV taşıyıcısı Y.O'yu tedavi için İsviçre'ye götürecek. Y.O.'nun Yeşilyurt'taki evine üçüncü kez gelen Keçecioğlu, ziyaret öncesi "Bu kez Y.O.'yu İsviçre'ye götürebilmek için anne babasını ikna edeceğim. Doktorları İzmir'e gelmeyi kabul etti, ancak kan alıp götürmelerinin mümkün olmadığını, bozulacağını söyledi" dedi. 
Y.O.'nun rehber öğretmeni Gözde Yenisey'in de katıldığı ziyarette Keçecioğlu, anne Neşe O.'dan İsviçre'ye gitme sözü aldı. Keçecioğlu ilaç, giysi ve oyuncaklardan oluşan armağanları da getirdiği Y.O. ile bir süre sohbet etti. Y.O. bir an önce İsviçre'ye gitmek istediğini söylerken, Keçecioğlu pasaportların hazırlanmasının ardından aileyi götüreceğini dile getirdi. 
Mısır Devlet Operası'nın 12 Eylül'de İstanbul'da Y.O. için Zorba'yı sahneleyeceğini de kaydeden Keçecioğlu, "Başka etkinlikler de planlıyorum" dedi. 


</TEXT>
</DOC>
