<DOC>
<DOCNO> 217408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun43.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Putin'e "Terörle mücadelede bize güvenin" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin ''terörden çok çektiğini'' ve terörle mücadelede dostlarının Türkiye'ye güvenmesi gerektiğini belirtti. 
     Edinilen bilgiye göre, Gül'ü kabulü sırasında Putin, Türkiye'nin terörden çok çektiğini bildiklerini belirterek, terörle mücadelede ne kadar çok çaba harcanırsa o kadar iyi olacağını söyledi. 
     Gül de Türkiye'nin terörle mücadelede önde gelen ülkelerden biri olduğunu, bu konuda üzerine düşen her sorumluluğu fazlasıyla yerine getirdiğini belirterek, terörle mücadelede dostlarının da Türkiye'ye güvenmesi gerektiğinin altını çizdi. 
     Görüşmenin çok dostane ve iyi bir ortamda geçtiğini bildiren diplomatik kaynaklara göre, Putin görüşmede Gül'e ''Başbakanınız ve partiniz iktidara geldikten sonra ilişkilerimiz istikrarlı hale geldi. Buna terörizmle mücadele gibi hassas konular da dahil'' dedi. 
     Rusya'nın, Türkiye'nin Avrupa'da Almanya'dan sonra ikinci büyük partneri olduğunu kaydeden Putin, ''İki ülke arasındaki ticaret hacmi geçen yıl 6 milyar dolar civarında gerçekleşti. Buna bavul ticaretini de eklersek bu miktar 10 milyar doları buluyor'' diye konuştu. 
     Gül de bunun üzerine, Rusya'nın Putin'in liderliğinde daha istikrarlı ve güçlü bir ülke haline geldiğini söyleyerek, ''Türkiye ve Rusya'daki mevcut dönemin karakteristik özelliği, iki ülke de güçlü liderliğin olmasından kaynaklanıyor'' dedi. 
     Rusya'nın Türkiye'ye 1900'lu yıllarda alüminyum, cam ve demir çelik alanında yaptığı yardıma atıfta bulunan Gül, Türkiye'nin de bunun karşılığını tarım ürünleriyle verdiğini söyledi. 
     
     ''BİRBİRİMİZİ DAHA İYİ ANLIYORUZ...'' 
     Aynı kaynaklara göre, iki ülke arasındaki ilişkilerin derin nitelik aldığını ifade eden Putin, ''Karşılıklı olarak birbirimizi daha iyi anlıyoruz ve birbirimizi keşfediyoruz'' dedi. 
     Putin, Kıbrıs sorununun çözüm yoluna girmesinden duyduğu memnuniyeti dile getirirken, Abdullah Gül de Rusya'nın Türk tarafının çözüm bulma yolunda geliştirdiği inisiyatifi desteklemesini istedi. 
     Kremlin Sarayı'ndaki görüşmede taraflar iki ülke ekonomik ilişkilerinin gelişiminden memnun olduklarını belirterek, bu ilişkilerin daha da geliştirilmesi konusunda görüş birliğine vardılar. 
     Aynı kaynaklara göre, Türkiye'nin Irak konusundaki tutumunu ilgi ve takdirle izlediklerini kaydeden Putin, BM'nin burada daha fazla rol alması gerektiğinin altını çizdi. Gül ise Türkiye'nin başından beri savaşı önlemek için çaba sarf ettiğini ve bu çerçevede bölgesel girişim başlattığını belirterek, Kuveyt'teki bölge ülkeleri toplantısını anımsattı. 
     Dışişleri Bakanı Gül, Türkiye'nin ve Rusya'nın Irak'ın yeniden yapılandırılmasında işbirliği yapabileceğini de dile getirdi. 
     Görüşmede Rus tankerlerinin Boğazlar'dan geçişi konusu da gündeme geldi. 
     Gül, tankerlerle petrol taşınması oranında büyük artış görüldüğünü, bunun nasıl kanalize edilebileceği konusunda görüşülmesi gerektiğini dile getirdi. 
     
     PUTİN ANTALYA'YI UNUTAMADI 
     Aynı kaynaklara göre, Putin, Gül'ün Cumhurbaşkanı Ahmet Necdet Sezer'in davetini yinelemesi üzerine de uzun süredir Türkiye'ye gitmediğini belirterek, St. Petersburg Belediye Başkan Danışmanlığı görevi sırasında Antalya'da yaptığı tatili anlattı. 
     Antalya'da basit bir tekneyle denize açıldığını ve bu mavi turu unutamadığını belirten Putin, tekne personelinin pişirdiği yemeklerin tadını unutamadığını söyledi. 
     Putin, ''Türkiye'ye çok uzun süredir gitmiyorum. İlk fırsatta bu ziyareti yapacağım. Bu konudaki tarihi belirleyeceğiz'' dedi. 
     Gül, Putin görüşmesinin ardından Rusya Federasyon Konseyi Başkanı Sergey Mironov ve Moskova Belediye Başkanı Yuri Lujkov ile de ayrı ayrı görüştü. 
     
</TEXT>
</DOC>
