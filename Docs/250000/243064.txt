<DOC>
<DOCNO> 243064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur31.html </URL>
<DATE> 2004/05/26/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
TRT'de Kürtçe'ye izin çıktı 
</HEADLINE>
<TEXT>

     TRT Genel Müdürü Şenol Demiröz, TRT yönetimi olarak alt kültürü yansıtan dil ve lehçelerde yayın yapılması çalışmalarının gerçekleşmesi için alt yapı oluşturulması kararını ittifakla aldıklarını bildirdi. 
     TRT Yönetim Kurulu, Şenol Demiröz'ün başkanlığında toplandı. 
     Toplantının ardından basın toplantısı düzenleyen Demiröz, Yönetim Kurulu'nda Türk vatandaşlarının günlük yaşamlarında geleneksel olarak kullandıkları farklı dil ve lehçelerle yayın yapılması konusunun gündeme geldiğini söyledi. 
     Her toplumda farklı alt kültürler bulunduğunu hatırlatan Demiröz, Türkiye'de de farklı alt kültürlere mensup vatandaşlar bulunduğunu, bunların ülkenin en önemli zenginliklerinde biri olduğunu ifade etti. 
     Farklı alt kültürlere mensup yurttaşların kendi kültürlerini koruyarak, üst kimlik olan ''Türklük''te buluştuğunu belirten Demiröz, bu kesimlerin Gazi Mustafa Kemal Atatürk'ün önderliğinde Türk milletini oluşturduklarını anlattı. 
     Türkiye Cumhuriyeti'nde herkesin eşit haklara sahip, anayasal yurttaş olduğunu belirten Demiröz, şunları kaydetti 
     ''Üst kimlikte Türk olmaktan gurur duyan hepimizin ortak dili, resmi dilimiz Türkçe'dir. Şüphesiz bu ülkenin bütün insanları hoşgörü ve iç barış ortamını geliştirmek, demokrasimizi güçlendirmek, milli birlik ve beraberliğimizi korumak arzusundadır. 
     TRT kurumu olarak bu bilincin sahibiyiz. Ulus devlete olan ödünsüz bağlılığımız çoğulcu demokrasinin engeli değildir. Hiçbir zamanda olmayacaktır. 
     Bugünkü Yönetim Kurulu toplantımızda bu değerlendirmeler çerçevesinde, TRT olarak alt kültürlerimizi yansıtan dil ve lehçelerde yayın yapılması çalışmalarının gerçekleşmesi için alt yapı oluşturulması kararı ittifakla alınmıştır.'' Demiröz, ayrıca Türkiye'deki bölgesel zenginliklerin tanıtılması için mevcut programlara ilave olarak farklı bölgesel, program kuşaklarının oluşturulmasına da karar verildiğini söyledi. 
     
     SORULAR 

     Şenol Demiröz, gazetecilerin bundan sonraki sürece ilişkin sorusu üzerine, bundan sonra Devlet İstatistik Enstitüsü gibi devletin ilgili kuruluşlarıyla çalışmalar yapacaklarını, bir ortak çalışma üslubu ve biçimi oluşturarak, bu çalışmaların ardından açıklama yapabileceklerini söyledi. 
     Bugünkü toplantıyla bir prensip kararını açıkladıklarını ifade eden Demiröz, ''Bu yayınların ne zaman ve hangi zaman aralıklarında yapılabileceğine ilişkin'' soru üzerine bu konunun zaten ilgili kanun ve yönetmelikte düzenlendiğini söyledi. 
     Demiröz, bunun televizyon da haftada 2 saat, radyolar da haftada 4 saat olduğunu, televizyonların 30'ar dakikalık programlar şeklinde, radyoların ise 45'er dakikalık programlar yayın yapacağını kaydetti. 
     Bu uygulamaya geçilmesi için TRT Kanunu'nda değişikliğe gerek olup olmadığı sorusuna ise Demiröz, hukuken herhangi bir problem olmadığını ifade etti. 
     Demiröz, bu yayınlar için kesin tarih verilip, verilemeyeceği sorusuna, kesin bir tarih vermelerinin mümkün olmadığını, bunun için çalışmaların tamamlanmış olması gerektiğini söyledi. 
     Demiröz, ''Şu anda prensip kararı alınmıştır. Bu çalışmalar bir hafta içerisinde de tamamlanabilir, 3 gün içinde de tamamlanabilir. Çalışmaların neticesine bağlı'' dedi. 
     ''TRT'nin böyle bir karar vermek için neden bugünü bekledi'' sorusu üzerine Demiröz, bu konuların hukuki bakımdan hukuk müşavirleri tarafından incelendiğini, TRT Yasası, 3984 Sayılı RTÜK Kanunu hükümlerinin karşılaştırıldığını ve hukuki değerlendirmelerin yapıldığını ifade etti. Demiröz, Yönetim Kurulu'nun hukuki herhangi bir problemin olmadığı sonucuna varıldıktan sonra konuya ilişkin karar aldığını belirtti. 
     Demiröz, bir soru üzerine de kararın oy birliğiyle çıktığını bildirdi. 
     
</TEXT>
</DOC>
