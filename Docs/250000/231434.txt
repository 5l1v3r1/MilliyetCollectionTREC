<DOC>
<DOCNO> 231434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur42.html </URL>
<DATE> 2004/04/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
"Bolu'da yaşanan deprem enerji birikmesi olduğunu gösteriyor" 
</HEADLINE>
<TEXT>

     Jeofizik Kurumu Genel Başkanı Prof. Dr. Ahmet Ercan, ''Bolu'da yaşanan deprem bölgede bir enerji birikmesi olduğunu gösteriyor. Bölgeye derhal bir ''Gezici Jeofizik Ağı'' kurulmalı'' dedi. 
     Jeofizik Kurumu Genel Başkanı Prof. Dr. Ahmet Ercan, Bolu'da dün gece yaşanan 4.6 şiddetindeki depremin artçı veya öncü olduğunu söylemenin yanlış olacağını belirterek, ''Yaşanan deprem bölgede bir enerji birikmesi olduğunu gösteriyor. Bu nedenle ilgili kurumlarca bölgeye derhal bir gezici jeofizik ağı kurulmalı ve bölgedeki yer hareketleri en az 4-5 ay takip edilmeli'' dedi. 
     Ercan, yaşanan depremden sonra artçı sarsıntılarında yaşanabileceğine işaret ederek, ''Yapılması gereken insanları paniğe sokmadan depremle ilgili alınması gereken tedbirleri almaktır. Valilik ve belediye özellikle binaların güçlendirilmesi konusunda gerekli çalışmaları yapmalıdır. İnsanların bu aşamada korkmasını gerektirecek bir durum söz konusu değil'' diye konuştu. 
     
     ''EN FAZLA 6 ŞİDDETİNDE DEPREM OLUR'' 
     Bölgede yaşanan depremlerin Kuzey Anadolu Fayı üzerinde olduğunu ifade eden Prof.Ercan, merkez üssü Bolu olan bir depremin bugüne kadar yaşanmadığını hatırlatarak, şunları söyledi 
     ''Bolu'da uzun vadede bir deprem bekleniyor. Bu depremin şiddeti en fazla 6 olur. Yaşanan 4.6 şiddetindeki deprem Kuzey Anadolu Fayı üzerinde değil. Ayrıca, bana göre kentteki binalar bu şiddette bir depreme dayanır. O yüzden insanların korkmaması lazım'' 
     
</TEXT>
</DOC>
