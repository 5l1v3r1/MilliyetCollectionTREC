<DOC>
<DOCNO> 248603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/siyaset/siy06.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de 'bölünme başlıyor' iddiası 
</HEADLINE>
<TEXT>


ANKARA Milliyet 


Eski DEP milletvekillerinin devlet yetkililerini ziyaretleri ve açıklamalarından rahatsızlık duyan AKP'li milletvekillerinin ortak deklarasyon yayımlaması, parti içinde "bölünme başlıyor" iddialarını gündeme getirdi. Deklarasyonu imzalayan milletvekilleri, parti yönetiminin takınacağı tavra göre hareket etme kararı aldı. Edinilen bilgilere göre parti yönetimi adına AKP Grup Başkan Vekili Salih Kapusuz milletvekillerini arayarak, "dile getirdikleri düşünceleri saygıyla karşıladığını" belirtti, ancak bu düşüncelerin basından önce parti yönetimine neden iletilmediğini sordu. Milletvekilleri de, deklarasyonla parti yönetimini hedeflemediklerini, asıl olarak AKP grubu içindeki, "ülkenin bölünmez bütünlüğü ve teröre karşı var olan hassasiyeti" dile getirdikleri yanıtını verdi. 


</TEXT>
</DOC>
