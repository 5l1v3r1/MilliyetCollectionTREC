<DOC>
<DOCNO> 249866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/yasam/axyas02.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 10 milyon can alan silah 
</HEADLINE>
<TEXT>


Attığı iki kurşunla milyonlarca insanın öldüğü Birinci Dünya Savaşı'nı başlatan Browning tabanca, 90 yıl sonra bulundu 

ŞENOL ÇALABAKAN Frankfurt 

Birinci Dünya Savaşı'nı başlatıp 10 milyondan fazla insanın ölümüne neden olan 'lanetli' tabanca, Avusturya'da bir manastırda ortaya çıktı. Avusturya'da yayımlanan Wiener Kurier gazetesi, 19074 seri numaralı Browning marka tabancanın seri numarası daha sonra silinmiş , manastır idarecileri tarafından müzeye verileceğini yazdı. Avusturya - Macaristan İmparatorluğu'nun Sırbistan üzerindeki baskısına karşı kurulan 'Siyah Eller' örgütü üyesi Sırp öğrenci Gavrilo Princip, 28 Haziran 1914'te bu tabancanın tetiğini çekmiş ve tüm dünyada acı bir dönem başlamıştı. Princip'in tabancasından çıkan iki kurşun, Saraybosna'yı ziyaret eden Avusturya veliaht prensi Franz Ferdinand ve eşi Sophia'yı öldürmüş, ardından patlak veren 1. Dünya Savaşı, Osmanlı Devleti'nin de çöküşünü hazırlamıştı. 
Tabanca, mermileri ve boş kovanlarıyla, Princip'in çıkarıldığı mahkemede yargılanarak idama mahk m edilmesinden sonra Cizvit Papaz Anton Puntigam'a emanet edilmiş, papazın ölümünden sonra da ortadan kaybolmuştu. 
Kısa süre önce tabancanın varlığından haberdar olan manastır yönetimi, 'lanetli Browning'i Avusturya Askeri Müzesi'ne iade etmeye karar verdi. Müze Müdürü Manfred Rauchensteiner, tabancanın gelecek haftadan itibaren, Avusturya - Macaristan İmparatorluğu'nun veliaht prensi Franz Ferdinand'ın kanlı gömleğiyle birlikte sergileneceğini açıkladı. 


</TEXT>
</DOC>
