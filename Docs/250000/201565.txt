<DOC>
<DOCNO> 201565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun25.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari, ABD'nin Irak ihaleleriyle ilgili tavrını destekledi 
</HEADLINE>
<TEXT>

     Irak'ın geçici Dışişleri Bakanı Hoşyar Zebari, ABD'nin, Irak'ın yeniden yapılanma çalışmalarıyla ilgili ihalelere bazı ülkelerin girmesini engellemesine destek verdi. 
     Zebari, Katar ziyareti sırasında El Cezire televizyonuna yaptığı açıklamada, Washington yönetiminin yasak koyduğu ülkelerden bazılarının Saddam Hüseyin'in ''kanlı rejimine'' destek verdiğini belirterek, ''Bu ülkeler Irak halkına yardım etmemekle kalmadılar, bazıları savaşa karşı çıktılar, diğerleri de yıllarca Irak halkına zulmeden bu kanlı rejim diktatörlüğüne destek verdiler'' dedi. 
     Iraklılar olarak bu ülkelerin yaptıklarını hatırladıklarını ifade eden Zebari, ''Biz yanımızda olanı da karşımızda duranı da hatırlıyoruz'' diye konuştu. 
     Zebari, yasak getirilen ülkelerin olumsuz tavırlarını değiştirmeleri ve Irak sorununa kayıtsız kalmamaları durumunda, ABD'nin kararının gözden geçirilebileceğini belirtti. 
     ABD, Irak savaşına karşı çıkanların Irak'ın yeniden yapılandırılmasıyla ilgili ihalelere katılmaması kararı almıştı. 
     
</TEXT>
</DOC>
