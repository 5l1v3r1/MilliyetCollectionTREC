<DOC>
<DOCNO> 226014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/siyaset/siy05.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni başkanı 17 dev yatırım bekliyor 
</HEADLINE>
<TEXT>

   İstanbul'un yeni başkanının en öncelikli sorunu, parasızlık yüzünden durma noktasına gelen, başta metro olmak üzere 17 dev proje... 
   MEHMET DEMİRKAYA 

   
   İstanbul Büyükşehir Belediye Başkanlığı seçimini kazanmak için çeşitli projeler açıklayan adayları, maliyeti toplam 740 trilyon lirayı bulan ve kaynak sıkıntısı nedeniyle durma noktasına gelen 17 dev proje bekliyor. Yapılan yasal düzenleme ile genel bütçeden aldığı pay azalan İstanbul Büyükşehir Belediyesi, yapımına başladığı veya temelini yeni attığı çeşitli yatırımları, kaynak yetersizliği nedeniyle zamanında bitiremiyor. 
   Belediye yetkilileri, yeni yönetimi bekleyen ve en küçüğünün maliyeti 15 trilyon liranın üzerinde olan 17 büyük projenin uygulamada olduğunu söyledi. 
   Yetkililer, "Kaynak sıkıntısı yaşandı. Hiçbir destek yok" demekle yetindi. 
   
   En başta metro geliyor 
   İstanbul Büyükşehir Belediyesi'nin 17 büyük projesinin başında İstanbul Metrosu'nun Taksim-Yenikapı bölümü geliyor. Metro'nun Tarihi Yarımada geçişi Koruma Kurulu'nun izin vermemesi nedeniyle durmuş durumda. Bu bölümün temeli, Danıştay tarafından belediye başkanlığından düşürülmesinden sonra Başbakan Erdoğan tarafından 28 Kasım 1998 tarihinde atılmıştı. Erdoğan'ın İstanbul'daki seçim konuşmasında bitirileceği sözü verdiği metronun ikinci aşamasıyla ilgili projenin Koruma Kurulu'ndan nasıl geçirileceği merak ediliyor. 
   Metro için belediyenin Haliç'e planladığı köprü projesi Kurul tarafından kabul edilmedi. Metro hattının Kurul'un önerdiği güzerg ha kaydırılması durumunda ise yaklaşık maliyeti 30 trilyon lirayı bulan tünel kazısı boşa çıkmış olacak. 
   
   Projeler ve maliyetleri    Taksim-Yenikapı Metro projesi 200 trilyon 
   Kartal Kültür Kompleksi 70 trilyon 
   Sütlüce Kültür Merkezi 63 trilyon 
   Sultançiftliği tramvay projesi 60 trilyon 
   Kurbağalı Dere projesi 50 trilyon 
   Taksim-Kabataş projesi 40 trilyon 
   Florya'daki Akvaryum projesi 31 trilyon 
   Zeytinburnu-Bağcılar tramvay 30 trilyon 
   Avcılar Kavşağı projesi 30 trilyon 
   Halkalı Çöplüğü Şehir Parkı 29 trilyon 
   Hayvanat Bahçesi 23 trilyon 
   Kartal Spor Kompleksi 23 trilyon 
   Topkapı Şehir Parkı 20 trilyon 
   Güneşli Kavşağı 20 trilyon 
   Pendik Kemikli Dere Islahı 20 trilyon 
   Altunizade Kavşağı 16 trilyon 
   Fatih Spor Kompleksi 15 trilyon 
   
   
</TEXT>
</DOC>
