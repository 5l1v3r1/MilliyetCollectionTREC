<DOC>
<DOCNO> 215969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun35.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Verheugen ve AB'nin görüşmelerle ilgili statüsü yok" 
</HEADLINE>
<TEXT>

     KKTC Cumhurbaşkanı Rauf Denktaş, AB Komisyonu'nun genişlemeden sorumlu üyesi Günter Verheugen ve AB'nin Kıbrıs görüşmeleriyle ilgili bir statüsünün olmadığını söyledi. 
     Denktaş, BM Genel Sekreteri Kofi Annan'ın Kıbrıs Özel Temsilcisi Alvaro de Soto ile görüşmesinden sonra basına yaptığı açıklamada, yarınki programı konuştuklarını belirterek, sabah liderler seviyesinde toplantı yapılacağını, öğleden sonra komitelerin toplanacağını ifade etti. 
     Cumhurbaşkanı Denktaş, yarın yapılacak görüşmede haftada kaç gün görüşüleceğinin de kararlaştırılacağını belirterek, liderler düzeyinde yapılan görüşme bittikten sonra Verheugen'in de yarım saat süreyle kendisi ve Rum kesimi lideri Tasos Papadopulos ile ortak görüşme yapacağını bildirdi. 
     Verheugen ve AB'nin görüşmelerle ilgili bir statüsünün olmadığını belirten Denktaş, ''Ama AB'nin yapabileceği yardımlar nelerdir onları göreceğiz. Saat 15.00'de de bizi ziyaret edecek, o zaman daha derinliğine bizim derogasyonlarımız ve bunların nasıl esas yasalarına AB geçebileceğini konuşabileceğiz''' dedi. 
     Denktaş, bir soruya karşılık, Annan planında değişiklik yapılmasını New York'taki görüşmelerde gündeme getirdiklerini, bu değişikliklerini görüşülmesine razı olunduğunu belirterek, şunları söyledi 
     ''Halbuki bundan önce bize sakın fazla değişiklik istemeyin, sakın çerçevenin dışına çıkmayın diyorlardı ve boş kağıtları dahi referanduma sunmayı düşünüyorlardı. Bunlar değişmiştir, biraz elastikiyet var.'' De Soto da her iki liderler görüştüğünü belirterek, Kıbrıs müzarekerelerinin ilk görüşmesinin yarın saat 10.00'da başlayacağını söyledi. De Soto, teknik komitelerin de öğleden sonra saat 15.30'da toplanacığını duyurdu. 
     
</TEXT>
</DOC>
