<DOC>
<DOCNO> 222467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko26.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 2004'te yüzde 3 cari işlemler açığı programlanıyor... 
</HEADLINE>
<TEXT>

     Devlet Bakanı Ali Babacan, İstanbul'daki Yatırım Danışma Konseyi Toplantısı'nda yabancı CEO'lara Türkiye ekonomisindeki gerçekleşmeler ve beklentiler konusunda bir sunumda bulundu. 
     Babacan, sunumunda 2003 yılında Gayri Safi Milli Hasıla GSMH temelindeki cari işlemler açığının yüzde 2.9 olduğunu belirterek, 2004 yılında GSMH temelinde yüzde 3 oranında bir cari işlemler açığının programlandığını bildirdi. 
     Babacan, en son 2002 yılı itibariyle kişi başına satınalma gücü paritesinin Gayri Safi Yurtiçi Hasıla temelinde 6 bin 158 dolar olduğunu ifade etti. Babacan, 2003 yılı verilerine göre 68.7 milyonluk Türkiye'nin 236 milyar dolarlık bir GSMH'ye sahip olduğunu da vurguladı. 
     
     "DİNAMİK BİR ÖZEL SEKTÖRE SAHİBİZ" 

     Babacan yaptığı sunumda, Türkiye'nin Avrupa Birliği'ne resmen aday olduğunu, G-20 ve OECD gibi grupların üyesi bulunduğunu, ayrıca dinamik bir özel sektöre sahip olduğunu anlattı. 
     Türkiye'nin, esnek bir çalışma piyasasına sahip, eğitimli, kalifiye işgücü sınıfı ve girişimci bir iş hayatına sahip olduğunu da vurgulayan Babacan, Türkiye ekonomisinde artan bir rekabet gücünün bulunduğunu dile getirdi. Döviz rezervi pozisyonunun güçlü olduğunun da altını çizen Babacan, ekonomideki artan güvenin faiz oranlarına yansıdığını bildirdi. 
     Konuşmasında Kamu Sektörü Reformu'na da değinen Babacan, bu reformda etkin bir kamu yönetiminin, idari kapasitenin geliştirilmesinin, şeffaflığın artırılmasının, bütçe disiplini ile hesap verilebilirlik sisteminin oluşturulmasının amaçlandığını ifade etti. 
     Bakan Babacan, Mali Sektör Reformu çerçevesinde özel sektör bankalarının mali yapısının güçlendirilmesinin, kamu bankalarının yeniden yapılandırılarak özelleştirmeye hazır hale getirilmesinin, müdahale edilen bankaların da yeniden eski varlık yapılarına kavuşturulmasının, BDDK'nın da AB standartlarında yapılandırılmasının hedeflendiğini kaydetti. 
     Yapısal Reform Programı çerçevesinde özel sektörün rolünün genişletilmesinin amaçlandığını vurgulayan Babacan, bu çerçevede enerji, tütün, telekomünikasyon ve şeker piyasalarında sektörel reformların hedeflendiğini, düzenleyici kurulların oluşturulduğunu, TEKEL ve TÜPRAŞ gibi önemli özelleştirmelere yer verildiğinin altını çizdi. 
     Doğrudan yabancı sermaye çerçevesinde yeni bir yasanın çıkarıldığını, idari engellerin kaldırıldığını, yatırım ortamının geliştirildiğini anlatan Babacan, Yatırım Promosyon Ajansı'nın da bu çerçevede önemli bir kurum olduğunu ifade etti. 

     
</TEXT>
</DOC>
