<DOC>
<DOCNO> 210088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun01.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek'in iddiası 11 Eylül'e karışan korsan tutuklandı... 
</HEADLINE>
<TEXT>

     ABD'yi 11 Eylül 2001'de canevinden vuran hava saldırısının 20. hava korsanı olduğundan şüphelenilen Suudi vatandaşının, Guantanamo üssünde tutuklu olduğu öne sürüldü. 
     Amerikan Newsweek dergisinin haberine göre, El Kahtani adlı Suudi, 2001 Ağustos ayında Orlando'dan ABD'ye girmek istedi, ancak göçmen yetkililerince geri gönderildi. Kahtani, arkadaş ziyaretine geldiğini söyledi ancak, yetkililer ülkeye girmesine izin vermedi. 
     Aynı Suudi, aylar sonra Afganistan'da Amerikan askerlerince yakalandı ve Küba'daki Guantanamo üssüne nakledildi. 
     Dergiye göre, Orlando Havaalanı'nda El Kahtani'yi, hava korsanlarından Muhammed Atta bekliyordu. El Kahtani, ABD'ye girebilseydi Pennsylvania'da düşen United Airlines uçağına binecekti. 
     Derginin iddiası, resmi yetkililerce doğrulanmadı. 
     11 Eylül'deki saldırılarda kullanılan dört uçakta 19 hava korsanı vardı. 
     
</TEXT>
</DOC>
