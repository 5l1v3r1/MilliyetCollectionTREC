<DOC>
<DOCNO> 234536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy03.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
HEM 'HAYIR' DEDİLER HEM KORKUYORLAR 
</HEADLINE>
<TEXT>

   Referanduma yüzde 95 oranında katılan Rumların yüzde 76'sı hayır, yüzde 24'ü evet dedi. Ancak 'hayır'cıların AB, ABD ve BM'den gelen tepkilerden çekindiği belirtiliyor 
      Yorgo Kırbaki 

   
   Kıbrıslı Rumlar, referandumda ezici bir şekilde "hayır" dedi. 485 bin 165 kayıtlı seçmenden yüzde 96.53'ü, 1075 sandıkta oy kullandı. Sandıktan yüzde 75.83 "hayır", yüzde 24.17 "evet" çıktı. 
   Rum Yönetimi Seçim Kurulu Başkanı Kiryakos Triyandafilidis, sandıkların saat 18.00'de kapanmasından yaklaşık iki saat sonra, 313 bin 704 seçmenin plana "hayır", 99 bin 976'sının ise "evet" dediğini açıkladı. 
   İlk sonuçların belli olmasıyla birlikte sokağa dökülen Rumlar, başta komünist AKEL Partisi yönetiminin engelleme çabalarına rağmen "zafer" kutlamaları yaptı. Lefkoşa'nın Rum kesiminde, Rum ve Yunan bayrakları taşıyan araçlar, konvoylar oluşturarak coşkulu bir şekilde tur attı. 
   
   DİSİ'nin tabanı belirleyici oldu 
   Sonuç, iyimser "hayır"cıların bile beklentisinin üstünde oldu. Referandumda çıkan sonuçta "evet"çi merkez - sağcı DİSİ partisinin seçmenlerinin tavrı önemli rol oynadı. Son milletvekili seçimlerinde oyların yüzde 34'ünü alan DİSİ taraftarlarının yüzde 60'i "hayır" oyu kullanarak, parti yönetiminin kararına uymadı. Rum Yönetimi lideri Tasos Papadopulos, referandumun sonunda Güney Kıbrıs'ta oyunun tek h kimi haline geldi. Papadopulos ve "hayırcı" komünist AKEL partisinin lideri Dimitrios Hristofyas taraftarlarının, sokaklara çıkıp "hayır"ı kutlamaları önlenmeye çalışıldı. Bu nedenle de Papadopulos'un Başkanlık Sarayı'nın çevresi gösteri düzenlenmemesi için polis kordonu altına alındı. Rum bir yetkili, "Annan Planı'na 'hayır' deyişimizi bir de kutlasaydık, uluslararası alanda daha da güç pozisyona düşerdik" dedi. 
   
   Tepkiler korkutuyor 
   Bu arada Rum yönetimi, ABD ve BM'den gelecek tepkilerin boyutlarını hesaplamaya çalışıyor. Sonucun Papadopulos'un kabinesinde de karışıklığa yol açabileceği, Rum liderin kendisini destekleyen AKEL partisi ile çatışmaktan kaçınamayacağı da söyleniyor. Papadopulos, çarşamba günü Atina'ya geçerek Yunanistan Başbakanı Kostas Karamanlis ile görüşecek. Atina, Kıbrıs sorununu artık Türk - Yunan ve Türkiye - AB ilişkileri kapsamı dışında tutmak istiyor. Karamanlis, Kıbrıs'taki referandumun sonucundan bağımsız olarak Türk - Yunan ilişkilerinin gelişmesini desteklediğini ve AB üyeliği çabalarında Türkiye'nin yanında yer alacağını açıklamıştı. 
   
   Yunanistan h l umutlu    Yunanistan hükümet sözcüsü Theodoris Russopulos, Kıbrıs'ta çözüm için h l umutlu olduklarını belirterek, "Çözüm için Güney Kıbrıs'la ortaklaşa çalışmayı sürdüreceğiz" dedi. Yunan partileri de Yunanistan ve Rum kesimine AB'den gelecek tepkilere hazır olma uyarısında bulundu. Yeni Demokrasi Partisi Merkez Komite Sekreteri Evangelos Meimakaris, Kıbrıs Türklerinin "evet" diyerek uluslararası platformda ayrı devlet olarak tanınmaya çalıştıklarını belirtti. 
   PASOK üyesi Andreas Loverdos da Rum tarafından çıkan "hayır" kararının diplomatik bir bedelinin olacağını vurguladı. 
   Sol Koalisyon Sinaspismos Partisi'nin lideri Nikos Kostandopulos da, çözüm için bir an önce yeni girişimlerde bulunulması gerektiğini söyledi. 
   Rum Yönetimi'nin eski AB koordinatörü Takis Hacidimitriou da, Rumların 'hayır'ının taraflar arasında daha büyük gerileme yol açacağını, Kıbrıs'ın AB içinde tecrit edileceğini söyledi. 
   
   Dünya basını izledi    Reuters "Rumlar, birleşme planını öldürdü" başlığıyla verdiği haberde, "Uluslararası baskılara karşı çıkan Rumlar, fakir Kuzey'in yüzüne AB kapısını çarptı. Birleşme umudu kalmadı" dedi. 
   Associated Press Rumlar, planı ezici bir şekilde hezimete uğrattı. Kıbrıs AB'ye bölünmüş girecek. AB'nin de nimetlerinden sadece Rumlar faydalanacak. 
   AFP Rumlar, planı reddederek, Kuzey'in AB üyeliğini engellediğini ve birleşmeyi belirsiz bir tarihe erteledi. 
   France 3 Televizyonu Rumlar, AB üyeliğinden emin oldukları için referandumda 'hayır' dedi. KKTC'ye yönelik ambargo kalkabilir. 
   BBC Rumların dörtte üçünden fazlası BM planını reddetti. Sonuç, Türklerin 'retçi' imajını değiştirdi. n DIŞ HABERLER SERVİSİ 
   
   
   
</TEXT>
</DOC>
