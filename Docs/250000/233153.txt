<DOC>
<DOCNO> 233153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko35.html </URL>
<DATE> 2004/04/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şener Şu anda ekonomi rayındadır, güçlü bir ekonomiye sahibiz... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ekonominin rayında olduğunu belirterek, ''Güçlü bir ekonomik yapıya sahibiz. Dış ticaret rakamları da, bütçe dengeleri de ekonominin sağlıklı işlediğini göstermektedir'' dedi. 
     TÜSİAD tarafından Boğaziçi Üniversitesi'nde düzenlenen Girişimcilik Kongresi'nin açılış konuşmasını yapan Bakan Şener, Kongre'den ayrılırken basın mensuplarının sorularını yanıtladı. 
     Kongre öncesi üniversite öğrencilerinin yaptığı protesto eylemine ilişkin bir soru üzerine Bakan Şener, girişimciliğin, öğrencilerin yoğun ilgi gösterdiği bir konu olduğunu kaydederek, ''Ancak Boğaziçi Üniversitesi'ne yönelik olarak yapılan bu tür programlarda bazı öğrencilerin benzer protestoları oluyor. Öyle zannediyorum ki daha önce de yabancı devlet temsilcileri veya sayın Cumhurbaşkanı gibi önemli kişilerin geldiği, önemli toplantıların yapıldığı ortamlarda bir grup öğrenci kendi duygularını dile getiriyorlar'' dedi. 
     Protesto eylemini yapan öğrencilerin 30-40 kişi civarında olduğunu, bunu doğal karşılamak gerektiğini dile getiren Bakan Şener, şunları söyledi 
     ''Hayatın özünde çeşitlilik var. Bu çeşitliliğin olabileceği ortamda herkesin varolmaya çalışacağını da bilmek lazım. Herkes her konuya benzer şekilde yaklaşmaz. İnsanlar kendi düşüncelerine özgü olarak farklı düşüncelere, farklı görüşlere sahiptirler. Hayattan beklentileri, hayatı algılayışları ve yaşayışları farklıdır. Bu çeşitlilik aslında toplumsal zenginliğin de bir parçasıdır. Dolayısıyla bu küçük öğrenci grubunun bu çeşitliliğin bir ifadesi olarak duygularını, tepkilerini dile getirmiş olmalarını bir kayıp olarak değerlendirmek veya toplantıya gölge düşürecek bir hadise olarak algılamak yanlış değerlendirme olur.'' Bakan Şener, bir başka soru üzerine, girişimciliğin gelişmesi için ekonomik ve toplumsal altyapının girişimciliğin gelişmesine müsait bir zemin oluşturması gerektiğini ifade ederek, ''Hükümetimizin temel politikası da budur zaten. Çünkü, ekonominin darboğazlara girdiği, kırılganlık gösterdiği dönemlerde çok sayıda girişimci piyasadan çıkmak zorunda kalacağı gibi, yeni girişimcilerin gireceği uygun ortamlar da bulunmamaktadır. Bunun için istikrar, güven ve geleceğe umutla bakabilen bir ülke inşa etmek, girişimciliği geliştirmenin en etkin yoludur'' dedi. 
     
     İTHALATTAKİ BÜYÜK ARTIŞ 
     Bakan Şener, ithalattaki büyük artışa yönelik bir soru üzerine de, bunu aylık olarak değerlendirmemek gerektiğini belirterek, şunları kaydetti 
     ''Dış ticaret açıklarına, ithalat ve ihracatı ayrı değerlendirerek ve ihracatın ithalatı karşılama oranına bakarak hüküm vermek lazım. Türkiye'nin dünyaya açılıyor olması, dış piyasalara açılıyor olması son derece önemlidir. Geçen yıl ihracatımızda büyük bir artış olmuştur. Bunun Ocak-Şubat aylarında sürmekte olduğunu görüyoruz. Yani burada iş yapan işadamlarımız, ürettikleri ve pazarladıkları malı dünyanın dört bir tarafında satabiliyorlar, bu pazarlardan pay alabiliyorlar.'' Şener, ekonominin şu anda rayında olduğunu da kaydederek, ''Güçlü bir ekonomik yapıya sahibiz. Dış ticaret rakamları da, bütçe dengeleri de ekonominin sağlıklı işlediğini göstermektedir'' dedi. 
     TÜSİAD Başkanı Ömer Sabancı da, Girişimcilik Kongresi ile ilgili olarak burada bulunduklarını belirterek, kongrenin önüne geçecek herhangi bir yorumda bulunmak istemediğini söyledi. 
     Abdüllatif Şener ve Ömer Sabancı, Girişimcilik Kongresi'ni bir süre takip ettikten sonra aynı anda üniversiteden ayrıldılar. 
     
</TEXT>
</DOC>
