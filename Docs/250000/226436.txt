<DOC>
<DOCNO> 226436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/dunya/dun01.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
4. Annan Planı'nda Denktaş devre dışı 
</HEADLINE>
<TEXT>

   BM Genel Sekreteri, eşbaşkanlığı kaldırıp Denktaş'ın kurucu devletin başkanı olmasını önlerken, derogasyonları kalıcılaştıracak bir de formül geliştirdi 
      SEFA KARAHASAN Lefkoşa 

   
   BM Genel Sekreteri Kofi Annan, 4. Annan Planı'nı İsviçre'nin Bürgenstock kasabasında bugün taraflara sunmaya hazırlanırken, Rum gazeteleri, 1000 ila 2000 sayfadan oluştuğu belirtilen planda, iki tarafın da kazanmış görüneceği bir durumun yaratılması için çaba sarf edildiğini, Türk ve Rum tarafların bazı noktalarda kazanıp bazı noktalarda kaybedeceğini yazdı. Yeni planda, Rumların talepleri doğrultusunda 30 ay sürmesi öngörülen eşbaşkanlık kurumu ortadan kaldırılıyor. Böylece, mevcut planda Rum lider Tasos Papadopulos'la birlikte Birleşik Kıbrıs Cumhuriyeti'nin ilk eşbaşkanı olması beklenen KKTC Cumhurbaşkanı Rauf Denktaş, yeni planda devre dışı bırakılıyor. Rum basınına göre, planda Türk ve Rum taraflarının lehine olan noktaların bazıları şunlar 
   
   Rumların kazanımları 
   Rumlar, geçiş dönemi bitince Kuzey'deki mallarının üçte birini alabilecek. Geri kalan kısmını bono ve hisse olarak alacak. 
   Daha fazla Rum'a, Kuzey'de "ikinci konut edinme" hakkı tanınacak. Bu Rumların Kuzey'de siyasi hakkı olmayacak. 
   Nihai anlaşma, TBMM'den onay almadan uygulamaya konulmayacak. 
   
   'Yüzde 90' formülü 
   AB'nin savunacağı Avrupa formülü temelinde vatandaşlık kazanma ve yerleşimdeki derogasyonlar, Kıbrıslı Türklerin yaşam düzeyi Rumlarınkinin yüzde 90'ına ulaşıncaya kadar geçerli olacak. Türk tarafının derogasyon talebini tatmin etmeye yönelik bu maddeye, "Türk tarafının yaşam düzeyi bu noktaya gelmeyecek, bu madde de fiilen yasalaşmış olacak" diyen Rumlar itiraz ediyor. 
   Türk kurucu devletine dönecek Rumlar, yüzde 21'den yüzde 12'ye indirilecek. 
   Türkiye'nin AB'ye girmesinden sonra da Ada'da 650 Türk, 950 Yunan askeri sürekli kalacak. 
   
   
   
   
</TEXT>
</DOC>
