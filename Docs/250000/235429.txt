<DOC>
<DOCNO> 235429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/guncel/gun09.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'20 imam hatip lisesi kapanacak' 
</HEADLINE>
<TEXT>


ANKARA Milliyet 

Milli Eğitim Bakanı Hüseyin Çelik, üniversiteye girişte meslek liseleriyle düz liseler arasındaki katsayı farkını ortadan kaldıran düzenlemenin bu yılki ÖSS'ye yetişmemesi için bir neden olmadığını söyledi. ABD eğitim sisteminde, üniversiteye girişte öğrencinin lise kökenine bakılmadığını, papaz okullarından mezun olanların diğerleriyle aynı koşullarda üniversiteye girdiğini söyleyen Çelik, "İmam - hatiplilerin önü açılıyor" iddialarının doğru olmadığını belirterek, "Öğrenci sayısı azaldığı için yakında 15-20 imam hitap lisesi kapanacak" dedi. 
Katsayılarda değişikliğe gidilmesine tepki gösteren YÖK Başkanı Prof. Dr. Erdoğan Teziç ise, "Sistem oturmuştu. Ne amaçla değişiklik yapıyorlar, neyi değiştiriyorlar belli değil. YÖK taslağı da bana ulaşmadı" diye konuştu. Bu arada YÖK'ün, meslek liselerine ilişkin hazırladığı raporda, "Yapılmak istenen değişiklik Anayasa'nın 131. maddesi ile çelişkiye düşecektir" denildi. 


</TEXT>
</DOC>
