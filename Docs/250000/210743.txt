<DOC>
<DOCNO> 210743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur42.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'ın tüm birimleri alarma geçirildi 
</HEADLINE>
<TEXT>

     Kızılay'ın tüm birimlerini yurt genelindeki olumsuz hava koşulları nedeniyle ''alarma'' geçirdiği bildirildi. 
     Kızılay Genel Başkanı Talat Yılmaz, yaptığı yazılı açıklamada, afete dönüşen kar yağışı nedeniyle kurumun vatandaşların yardımına hazır olduğunu belirtti. 
     Başta İstanbul olmak üzere Sakarya, Bolu, Afyon, Çanakkale, Edirne, İzmir ve Manisa ve çevrelerinde gerekli tedbirlerin alındığını belirten Yılmaz, gezici aş evlerinin de söz konusu bölgelere gönderildiğini kaydetti. 
     Yılmaz, yolda kalan vatandaşlara battaniye, ekmek, çay ve sulu yemek gibi acil ihtiyaç maddelerinin dağıtılacağını bildirdi. 
     Açıklamada, İstanbul'da 2000 adet ekmek, 1000 bardak çay veya çorba, 10 bin adet battaniye, Gerede'den Adapazarı'na kadarki bölgede 2000 adet ekmek, 2000 bardak çay veya çorba, 1500 adet battaniye, Manisa-İzmir bölgesinde 1000 adet ekmek, 1000 bardak çay veya çorba, 2500 adet battaniye, Afyon bölgesinde ise 1000 adet ekmek, 1000 bardak çay veya çorba ve 1000 adet battaniyenin vatandaşlara dağıtılmak üzere hazırlandığı belirtildi. 
     
</TEXT>
</DOC>
