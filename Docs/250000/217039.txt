<DOC>
<DOCNO> 217039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/ekonomi/eko02.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Star'ı hemen satmak istiyoruz' 
</HEADLINE>
<TEXT>

   TMSF Başkanı Ahmet Ertürk, yayıncılığın pahalı bir iş olduğunu bu nedenle Uzanlar'a ait Star TV ve gazetesini bir an önce satmak istediklerini söyledi 
      
   Tasarruf Mevduatı Sigorta Fonu TMSF Başkanı Ahmet Ertürk, Telsim ve Star medya grubunun satışını yapmak istediklerini söyledi. 
   Kanal 7'de yayımlanan Ters Köşe programında soruları yanıtlayan Ertürk, Uzan Grubu'nun el konulan şirketlerinden Telsim ve Star'ın satışı konusunda süre vermenin mümkün olmadığını ifade etti. Ertürk, "Bu süre bu hafta, önümüzdeki hafta olsa, memnun oluruz. Hem biz bir takım ithamlardan kurtuluruz, hem de yayın pahalı bir iş" dedi. 
   Gazete yayımcılığının pahalı, para kazandırmayan bir iş olduğuna işaret eden Ertürk, şu bilgiyi verdi 
   "Televizyonculuk da öyle... Bizim yönetimini devir aldığımız şirketler içinde muhtemelen nakit açığı açısından bizi en çok zorlayacak olanlar medya grubu. Bunları mümkün olduğunca erken elden çıkarmak için, bunu sağlamak için gerekli şartları oluşturmaya çalışacağız. Bunu söylerken tabi ki bir fiyat endişemiz olacak." 
   
   'Değeri artırılacak' 
   Star TV, Star Gazetesi ve Telsim'de, son birkaç yıldır önceki sahiplerinin toplumla, hukukla, ticari ortaklarıyla girdiği gerilimlerden dolayı, ciddi yönetim zafiyetleri yaşandığını anlatan Ahmet Ertürk, Star TV'nin ticari değerini artırmak için ellerinden geleni yapacaklarını kaydetti. 
   
   'Borcunu ödemeyen herkese aynı işlemler yapılacak'    Ertürk, hukukun birilerine bir mesaj vermek için de kullanılabildiğini belirterek, şöyle dedi 
   "Umarım ki diğerleri için ya da henüz anlaşma zemini aramayan insanlar için böyle bir operasyon yapmaya gerek kalmaksızın bu mesaj, hukukun bu etkisini algılayarak karşılıklı masaya oturup bir çözüme varırız. Burada alacağımızı tahsil etmeyi zorlaştıran borcunu ödemek için makul çözümler üzerinde konuşmaya yanaşmayan mal kaçırma, şirket, para kaçırmaya devam eden kim olursa olsun bu prosedürü aynen uygulayacağız. Hiç kimsenin bundan şüphesi olmasın." 
   
   
</TEXT>
</DOC>
