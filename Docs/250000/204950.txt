<DOC>
<DOCNO> 204950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sonspo06.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom 15 futbolcuyla 2. yarı startını verdi 
</HEADLINE>
<TEXT>

     Ligin ilk yarısında sıkıntılar yaşayan Galatasaray, ikinci yarı hazırlıklarına erken start verdi. 
     Sarı-kırmızılı takımda 15 futbolcu ikinci yarı hazırlıklarına başladı. 
     Florya Metin Oktay Tesisleri'nde teknik direktör Fatih Terim yönetiminde yapılan ve basın mensuplarına 15 dakika görüntü izni verilen antrenmanda Ümit Karan, Suat Usta, Volkan, Ömer, Murat Erdoğan, Orhan Ak, Berkant, Cihan, Tamas, Bratu, Petre kondisyon ağırlıklı bir çalışmayla ikinci yarı için ilk antrenmanı yaptı. 
     Sarı-kırmızılıların bugünkü antrenmanına altyapıdan Mülayim Erden, Cafer Can, Daniel Tözser ve Emrah da katıldı. Hastalığı henüz geçmeyen Murat Erdoğan, antrenmanı yarıda bırakarak salonda çalışmayı sürdürdü. 
     Bu arada Elazığspor maçında aldığı darbe sonucu sakatlanan Bratu, kondisyon çalışmasında sakatlığının etkisiyle gruptan geride kaldı. 
     Kulüp doktoru Bülent Bayraktar, Murat Erdoğan'ın 2 gündür hasta olduğunu belirterek, şöyle konuştu 
     ''Murat 2 gündür ateşli bir hastalık geçiriyordu. Bugün kendini iyi hissettiği için antrenmana çıktı. Kontrollü bir şekilde çalışıyor. Antrenmanda solunum yollarında bir yanma hissedince çalışmayı bıraktı ve salonda antrenmana devam etti. Bratu ise Elazığ maçında aldığı darbe sonucu sakatlanmıştı. Darbe aldığı bölgede kesik vardı. Burayı dikmiştik. Henüz dikişleri alınmadı. Şimdilik performansını koruyucu antrenmanlar yaptırıyoruz.'' Bu arada, ikinci yarı için ilk hazırlığı yapan bu gruptaki futbolcuların durumlarına göre çalışmalarını sürdürecekleri öğrenildi. 
     
     KAMP PROGRAMI 
     Galatasaray, ikinci yarı hazırlıklarını sürdürmek için 11 Ocak'ta Antalya'ya gidecek. 
     Burada hazırlıklarını sürdürecek sarı-kırmızılılar, ayrıca hazırlık maçları yapacak. 
     Galatasaray, 19 Ocak'ta İstanbul'a dönecek. 
     
</TEXT>
</DOC>
