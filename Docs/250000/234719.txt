<DOC>
<DOCNO> 234719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonyas10.html </URL>
<DATE> 2004/04/25/ </DATE>
<TIME> 10.55 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Piknikçilerin gözdesi Abant... 
</HEADLINE>
<TEXT>

     Bolu Valisi Mehmet Ali Türker, yılda 160 bin kişinin Abant'ı piknik amaçlı olarak ziyaret ettiğini söyledi. 
     Bolu Valisi Mehmet Ali Türker, AA muhabirine yaptığı açıklamada, Bolu'nun topraklarının yüzde 55'inin ormanlarla kaplı olduğunu belirterek, ''Bolu bu özelliğine rağmen ormanlarından yeterince faydalanamıyor. Bolu'nun arazilerinin sadece yüzde 11'i ekilebilir tarım toprağı niteliği taşıyor. Bu nedenle Bolu'nun, ormanları, gölleri, termalleri, yaz ve kış sporları imkanlarıyla tarihi ve kültürel değerleriyle turizm potansiyelini ön plana çıkarması lazım'' dedi. 
     Turizmin geliştirilmesi için ilk olarak yatak kapasitesinin artırılması gerektiğine işaret eden Türker, ''Yılda ortalama 160 bin kişi Abant'ı, 110 bin kişi Gölcük'ü, 90 bin kişi ise Yedigöller'i piknik amaçlı olarak ziyaret ediyor. 7 orman içi dinleme tesisi ve 320 yaylamızda piknik yapanların sayısı hakkında ise elimizde veri bulunmamaktadır'' diye konuştu. 
     Bolu'nun doğal güzelliklerinin yanı sıra yöresel yemeklerinin tanıtımı için de çalışmalar yaptıklarını ifade eden Türker, şunları söyledi 
     ''Ankara ve İstanbul arasındaki ilimizin doğal güzelliklerine yönelik turizm talebinin gerçek anlamda bir ekonomik getiriye dönüştürülmesi hedeflenmektedir. Konaklama ve alışverişin artırılmasıyla birlikte, aşçılarıyla ünlü Bolu'nun yemekleriyle de tanınan bir il konumuna taşınacağına inanıyorum. Bu amaçla geçen hafta ünlü mutfak şefleri ve gurmeler Bolu'ya davet edildi.'' 
     
</TEXT>
</DOC>
