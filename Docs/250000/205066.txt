<DOC>
<DOCNO> 205066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/yazar/temelkuran.html </URL>
<DATE> 2003/12/29/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Tanrı "Amarikan" rüyasını korusun 
</HEADLINE>
<TEXT>

   Dünyaya zulüm eden Amerika'dan başka bir Amerika mı var ki, sokaklar o ülkeye bu kadar tepkiliyken televizyon, Amerika'yı yeniden 'üretiyor' 
      
   Artık ne antiemperyalist literatürü bilmeniz gerekiyor, ne de siyaseten Sol'da durmanız artık siz de Amerika'yı rüyalarınıza sokmuyorsunuz. 2003 yılında olanlar belleğinizin albümünde ABD'ye ve ABD'yi yönetenlere "kötü adamlar" başlığı altında yer vermenize sebep olacak olaylarla doluydu. Tıpkı 2002 gibi. 
   Eskiden gizliden yapılan "fetih ve h kimiyet operasyonları", artık uluslararası TV kanallarında, canlı canlı yapılıyor ve imparator giderek daha fena halde pervasızlaşıyordu. Bağdatlı çocuklar geçtiğimiz yıllarda, Irak'a karşı ABD'nin önderliğinde uygulanan ambargolar sebebiyle açlıktan, hastalıktan ölürken artık işler daha temiz oluyor, bir bombayla yüzlercesi katlediliyordu. Üstelik bu dev televizyon prodüksiyonu "demokrasinin beşiği" Avrupa'nın liderlerince de alkışlanıyor, dünya hızla ödlekleşip onursuzlaşıyordu. 
   İşte tam böyle berbat bir yıl yaşanırken Türkiye, bütün dünya ülkeleri içinde, kötü imparatora "Hayır " demeye cesaret eden tek ülke oldu. 1 Mart'ta Ankara'da düzenlenen ve 100 bin kişinin katıldığı miting, Meclis'te yapılacak oylamayı etkiledi ve Türkiye, Irak işgalinde yalakalık yapmayan ve bunu yüksek sesle söyleyebilen tek ülke oldu. 
   O günlerde, Türkiye hiç olmadığı kadar dünya politikasıyla ilgileniyor, örgütsüz bireyler bile esnaf camek nlarına "Irak'a asker göndermeyin " yazarak öfkesini dile getiriyordu. Biz Amerikan rüyasından vazgeçmiştik yani. "Küçük Amerika olacağız" özdeyişi artık bize o kadar sempatik gelmiyordu. 
   
   Millet gider Mersin'e, TV gider...    Türkiye tavrını açıkça ortaya koymuştu Dünyanın sömürülmesinden elde edilen protein ve nişasta fazlasıyla ruh obezi haline getirilmiş bir imparatorluğun mazlum halkların üzerine çullanmasına ve bunu yaparken "çiklet" çiğnemesine dayanamıyordu. Cola Turka'ya olan müthiş rağbet bile bunun göstergesi olarak günlerce tartışıldı. Galiba Türkiye hava limanlarında donlarına kadar aranan "sakıncalı insanlar" olarak kaydedildikleri bir camiaya tepki gösteriyordu o sırada. Böyle bir tepki sokakları ele geçirirken tuhaf bir şey de oldu bir yandan. Millet Mersin'e giderken, televizyon tersine gidiyordu. Televizyondaki herkes bu sene, dikkat ettiniz mi bilemiyorum, Amerika'ya gidiyordu. 
   Bir aşk ve ihtiras salgını olarak izlenen Asmalı Konak muhteşem finalini orada çekmeye gitti hayal dizi hayal ülkede bitmeliydi. Ardından Seymen Ağa "clubber" giysilerini geçirip üzerine daha sonra alnından öpüp iadei itibar edeceği sevgilisi Ebru Destan'la birlikte bir kez daha Amerika'ya gidecekti. Manken Güzide Duran da orada olmalıydı, Tarkan da... Sertab Erener'in zannımca büyük bir Türkiye kompleksini yansıtan "Here I am" "Ben de varım" diye çeviresim geldi şarkısı da Amerika'yı, oraları, uzakları hedefliyor, herkes h l o uzak hayal ülkeye, "Amarikan rüyasına" koşuyordu. En son olarak "ahlak kalesi" dizi "Çocuklar Duymasın"ın annesinin de Amerika'ya 2003'ü 2004'e bağlayan gece gideceği açıklanıyordu. Bütün dünyaya zulüm eden Amerika'dan başka bir Amerika daha mı vardı Sokaklar o ülkeye bu kadar tepkiliyken beyaz cam, neredeyse Hollywood'dan daha gayretkeş bir biçimde Amerika'yı nasıl ve neden yeniden "üretiyordu" 
   Nasıl bir ülke orası Hiç gitmedim ben bilemiyorum. Ama her nasıl bir ülkeyse bu kadar zulmün aktörü olduktan sonra bile bir "hayal ülke" olabilir ondan nefret edenlerin düşlerinde. Galiba Amerika tam orada zaten Var olanın ötesinde, asla kirlenemeyecek bir hayal okyanusunun ortasında... 
   
      
   
</TEXT>
</DOC>
