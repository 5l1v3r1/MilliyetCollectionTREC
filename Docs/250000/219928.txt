<DOC>
<DOCNO> 219928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/spor/spo02.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Roland Koch'tan Youla alarmı 
</HEADLINE>
<TEXT>

   Parma maçını izleyen Daum'un yardımcısı, Gençlerbirliği engelini aşabilmeleri için Gineli futbolcuyu durdurmaları gerektiğini belirtti 
      YUSUF KOBAL 

   
   Rapor hazırladı 
   GENÇLERBİRLİĞİ'Nİ Parma maçında izleyen Fenerbahçe Teknik Direktörü Daum'un yardımcısı Roland Koch, ayrıntılı bir rapor hazırlandı. Koch, yarın Ankara'da kendilerini kritik bir sınavın beklediğini belirtti, rakibin artılarını ve eksilerini Alman hocaya bildirdi. Koch, öncelikle Youla tehlikesine dikkat çekti, bu oyuncuya mutlaka özel önlem alınması gerektiğinin de altını çizdi. 
   
   Taktiği ezberletti 
   TEKNİK Direktör Daum da dünkü antrenman öncesi futbolcularına rakibin maç kasetini izlettirdi, uygulayacakları taktiği ezberletti. İki kanatta oynayan Ali Tandoğan ve Flip'in ofansif çıkışlarını durdurmayı planlayan Alman hocanın, kadro seçimini buna göre yapacağı öğrenildi. Daum'un, Ali Güneş'i orta sahaya kaydıracağı, Ümit'i ise sol tarafa çekeceği belirtildi. 
   
   Gözler listede    BAŞKAN Aziz Yıldırım yeni yönetici arkadaşlarını sır gibi saklıyor. Nihat Özdemir, Ali Yıldırım ve Osman Yalçın dışındaki isimlerin yeni yönetime girip girmeyeceği kesinlik kazanmazken, Yıldırım'ın pazar sabahına kadar çalışmalarını sürdüreceği ve bu konuda çevresine açık vermediği belirtildi. 
   
   Küçük Volkan hazır kıta    TEMEL ELCİVAN 

   KALECİ Volkan'ın Galatasaray maçında sakatlanmasından sonra Recep'in yedeği olan PAF takımının 16 yaşındaki file bekçisi Volkan Babacan buruk bir sevinç yaşıyor. Genç kaleci, "Volkan ağabeyin sakatlığına çok üzüldüm. Ancak bana güvenenleri mahcup etmeyeceğim. Görev düşerse en iyisini yaparım" dedi. 
   İTALYAN kaleci Buffon'u kendine örnek aldığını belirten Volkan, yan toplarda çoğu kaleciye göre çok iyi olduğunu, rakip takımın defansın arasına attığı toplarda da libero gibi zaman zaman da görev yaptığını belirtti. Genç file bekçisi, Genç Milli Takım'da tecrübe edindiğini de belirtti. 
   
   Bugün gidiyorlar    GENÇLERBİRLİĞİ maçının hazırlıklarını bugün yapacağı antrenmanla tamamlayacak olan Fenerbahçe öğleden sonra da Ankara'ya hareket edecek. Sarı - Lacivertli takımı bu zorlu deplasmanda taraftarı da yalnız bırakmayacak. Ankara'da Fenerbahçe için görkemli bir karşılama töreni hazırlandığı, maç biletlerine yoğun ilginin olduğu belirtildi. 
   
   
</TEXT>
</DOC>
