<DOC>
<DOCNO> 201158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko35.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'da 1.100 metre derinlikte petrol bulundu... 
</HEADLINE>
<TEXT>

     TPAO Batman Bölge Müdürlüğü'nce yapılan sondaj çalışmaları sonucu Güney Raman-1 kuyusunda, bin 100 metre derinlikte petrol bulundu. 
     Edinilen bilgiye göre, Batman-Hasankeyf karayolunun Maymune mevkiinde Güney Raman-1 adı verilen petrol kuyusunda 2 ay önce başlatılan çalışmalarda mutlu sona ulaşıldı. TPAO Batman Bölge Müdürlüğü'nce sürdürülen çalışmalarla kuyuda bin 100 metre derinlikte Batman şartlarına göre en yüksek gravite olan 22 gravitede petrol bulundu. 
     Kuyuda test çalışmalarına başlandığını, tabakaya ulaşılmasından sonra sondajın durdurularak sahanın kuyu tamamlama üretim müdürlüğü ekiplerine devredileceğini belirten yetkililer, rezerv çalışmalarından sonra önümüzdeki hafta üretime geçileceğini bildirdiler. 
     Batman'daki Raman petrol sahasındaki 305 kuyuda halen, graviteleri 10 ile 12 arasında değişen petrol çıkarılıyor. 
     
</TEXT>
</DOC>
