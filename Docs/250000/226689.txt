<DOC>
<DOCNO> 226689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/dunya/dun00.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlarda düş kırıklığı 
</HEADLINE>
<TEXT>

   Yeni Annan Planı'nda Rumların tepkisini çeken noktalar Kuzey'e yerleşimin azaltılması, burada mal edinmelerinin sınırlandırılması ve Türk askeri varlığının Ada'da kalması... 
      YORGO KIRBAKİ Bürgenstock 

   
   BM Genel Sekreteri Kofi Annan'ın dün Bürgenstock'ta taraflara sunduğu revize edilmiş plan, Yunan Rum tarafında düş kırıklığı yarattı. Rum Yönetimi kaynakları, taslağı "beklentilerimizden çok uzak" diye değerlendirdiler. Rum kaynakları, yeni taslakta Rum tarafını, tam olmamakla birlikte rotasyonlu başkanlık konusundaki değişikliğin memnun bıraktığını, diğer tüm değişikliklerin kendi görüşlerinden çok uzak olduğunu söylediler. 
   Rum hükümet kaynakları, "BM farklı bir izlenim yaratmaya çalıştı. Ancak gerçekte hiçbir müzakere yapılmadı. Taslakta boşluklar çok az ve önemli konularda değil" dediler. Taslakta, Yunan Rum tarafını memnun etmeyen ana konular şunlar 
   GÜVENLİK Rumlar adada 2500 Türk askerinin kalmasını, ileride de adanın tamamen silahsızlandırılmasını istiyordu. Oysa taslak Türkiye'nin AB üyeliğinden sonra da 650 Türk askerinin adada kalmasını öngörüyor. 
   KUZEY'E GEÇECEK RUMLAR Rum Yönetimi, planın önceki versiyonunda yüzde 21 olarak gösterilen Kuzey'e geçecek Rumların oranının artmasını ve Birleşik Kıbrıs Cumhuriyeti Senatosu seçimlerinde Türk oluşturucu devletinde oy kullanabilmelerini istiyordu. Taslakta bu oran yüzde 18'e indirildi. Kuzeye yerleşecek Kıbrıslı Rumlar, Türk tarafında oy kullanamayacak. 
   SENATODA DENGE Planın yeni versiyonunda senatoyu "Kıbrıslı Rumlar ve Kıbrıslı Türkler"in oluşturacağının belirtilmesi, Rumlar tarafından "Milli köken esaslı ayırım. Türklerin iki ayrı egemenlik talebini güçlendiriyor" şeklinde değerlendirildi. 
   AİHM Rumların AİHM'ye başvuruları önlenecek. Başvurular merkezi devletin yargı organlarına yapılabilecek. Eşbaşkanlar bu konudaki kararlarını ortak bir mektupla AİHM'ye bildirecekler. Rumlar, AİHM'ye başvuru yoluyla çözüm anlaşmasını delebileceklerini düşünüyorlardı. 
   Rumların Türkiye'den gelip KKTC'ye yerleşen Türklerin azaltılması çabaları da sonuç vermedi. Annan planı bu konuda hiç değiştirilmedi. 
   MAL EDİNMEYE SINIR Kıbrıslı Rumların Türk oluşturucu devletinde Kıbrıslı Türklerin kişi başına gelirlerinin Rumlarınkinin yüzde 85'ine ulaştıktan sonra mal edinebileceklerine ilişkin madde de Rum tarafının tepkisine yol açtı. Dolayısıyla Rum tarafının derogasyonlar için talepleri de yakın vadede karşılanmadı. Rum kaynaklar "Kıbrıslı Türklerin kişi başına geliri bugün bizim gelirimizin yüzde 30'u. Yüzde 85 olabilmesi için uzun yıllar geçecek" dediler. 
   
   Rum kilisesinden hayır kampanyası    Rum kilisesi, Kıbrıs Rum halkına "Referandumda Annan Planı'na hayır deyin" çağrısı yapmaya hazırlanıyor. 
   Rum Kesimi'nde yayımlanan Fileleftheros gazetesine konuşan Baf Metropoliti Hrisostomos, Rum Yönetimi lideri Tasos Papadopulos'un "inanılmaz baskılar nedeniyle güç durumda olduğunu", kilisenin, Papadopulos'un çabalarına destek vermeye devam edeceğini belirtti. Hrisostomos, "Türklerin ekonomik açıdan geçiminin teminat altına alınmaması gerektiğini, ayrıca Amerikalı ve İngilizlerin istediği zaman çökecek bir devlete sahip olmak istemediklerini" kaydetti. Baf Metropoliti, "Bürgenstock ve Brüksel'de bugünlerde olacaklardan sonra, kilisenin halka, 'referandumda hayır deyin' çağrısında bulunmayı göze aldığını" söyledi. 
   "Girne Metropoliti" Pavlos ise bir etkinlikte yaptığı açıklamada, "Annan Planı hayranlarının felaket tellallığına karşı", 'hayır' denmesi çağrısı yaptı. n LEFKOŞA Milliyet 
   
   
   
</TEXT>
</DOC>
