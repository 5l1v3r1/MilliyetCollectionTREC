<DOC>
<DOCNO> 203621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/spor/spo02.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum çıldırdı 
</HEADLINE>
<TEXT>

   Alman hoca, Malatya beraberliğine sinirlendi, maç sonrası basına demeç vermedi. Daum'un soyunma odasında futbolculara da sert çıktığı öğrenildi 
      
   Hesap sordu 
   İLK yarının son maçında Malatya'ya da iki puan vererek ağır yara alan Fenerbahçe'de Teknik Direktör Daum doksan dakikanın bitiminde adeta barut fıçısı gibiydi. Siniri gözlerinden okunan Alman hoca basın mensuplarının sorularını yanıtsız bırakırken, soyunma odasında futbolcularını sert bir dille azarladı, kötü oyununun, yapılan hataların hesabını sordu. 
   
   Bugün konuşacak 
   DAUM, havalimanında da kimseyle konuşmazken, ilk yarının değerlendirmesini bugün Samandıra Tesisleri'nde yapacağını söyledi. Alman hocanın, futbolcularıyla ayrılmadan önce de "Tatilde kendinize iyi bakın. Sakatlık istemiyorum. Kafa olarak rahatlayın, öyle geri dönün. Bizi zorlu bir ikinci yarı bekliyor. Karşıma sorunsuz bir şekilde çıkın" uyarısında bulunduğu öğrenildi. 
   
   Nobre büyülendi    Ülkesine döndü 
   ARA transfere hızlı başlayan Fenerbahçe'nin renklerine bağladığı Brezilyalı golcü Marcio Nobre, Sarı - Lacivertli takımda çok başarılı olacağını iddia etti. Luciano'dan Fenerbahçe ile ilgili fazlasıyla bilgi aldığını söyleyen 23 yaşındaki Sambacı, "İstanbul'a hayran kaldım. Büyüleyici bir şehir. Şimdi en büyük istediğim Alex'in de Türkiye'ye gelmesi. Bu transfer gerçekleşirse şampiyonluğa kolay ulaşırız" dedi. 
   
   Takip ediliyordu 
   YÖNETİMİN, Nobre'nin peşine Japonya'da top koşturduğu sırada düştüğü ve uzun süredir bu transfer için uğraş verdiği öğrenildi. Asbaşkan Mahmut Uslu, çalışmaların devam ettiğini belirtti, "Alex konusunda da eşinin kararını bekliyoruz. Başka bir pürüz kalmadı. Ayrıca üç oyuncu ile de görüşmelerimiz sürüyor" diye konuştu. Bu arada Sarı - Lacivertli yönetim Ortega konusunda da bugün kesin bir karara varacak. 
   
   Yusuf krizi    SARI - Lacivertli takımın tecrübeli oyuncusu Yusuf, Malatya maçı öncesi Samandıra Tesisleri'nde yapılan son antrenmana katılmadı. Tesislere gelen ve ilk onbirde görev almayacağını öğrenen Yusuf'un duruma sinirlendiği ve Teknik Direktör Daum'a tepki göstererek tesislerden ayrıldığı öğrenildi. Alman hocanın tecrübeli oyuncuyu bu nedenle kadro dışı bıraktığı ve ağır ceza vereceği bildirildi. 
   
   Yıldırım gelmedi    BAŞKAN Aziz Yıldırım, bu sezon ilk kez bir deplasmana gitmedi. Fenerbahçe'yi Brezilya'dan dönen ve ayağının tozuyla Malatya'ya giden Asbaşkan Mahmut Uslu ile Genel Sekreter Vedat Olcay ve Rahmi Eyüpoğlu temsil etti. Yıldırım gibi diğer yöneticiler de sezonun son maçında takımı yalnız bıraktılar. 
   
   
</TEXT>
</DOC>
