<DOC>
<DOCNO> 225170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko30.html </URL>
<DATE> 2004/03/24/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Galatasaray'da hisse devri... 
</HEADLINE>
<TEXT>

     Galatasaray Spor Kulübü Derneği, elindeki Galatasaray Sportif A.Ş. hisselerini 85.5 trilyon lira bedelle Galatasaray Futbol A.Ş.'ye devretti. 
     Galatasaray Sportif A.Ş. ile ilgili olarak Galatasaray Futbol A.Ş.'den İMKB'ye gönderilen açıklamada, kulübün, 28 Şubat'taki Olağan Genel Kurul Toplantısı'nda alınan yetkiye dayanarak, Galatasaray Futbol A.Ş. ile imzalanan üç devir sözleşmesi sonucu, Galatasaray Sportif A.Ş. hisselerinden elinde bulunan 508 milyon 750 bin adet A grubu, 771 milyon 826 bin 448 adet B grubu ve AIG'den geri alınan 428 milyon 421 bin 50 adet B grubu dahil olmak üzere, toplam 1 milyar 708 milyon 997 bin 498 adet hisseyi, hisse başına 50 bin lira fiyatla, toplam 85 trilyon 449 milyar 874 milyon lira bedel karşılığında Galatasaray Futbol A.Ş.'ye devrettiği bildirildi. 
     Açıklamada, Kulübün Futbol A.Ş. hisselerinin yüzde 98.6'sına sahip olması ve şirketin Yönetim Kurulu'nun da tamamen Kulüp Yönetim Kurulu üyelerinden oluşması nedeniyle, hisse devrinin Galatasaray Sportif'de yönetim hakimiyetinde değişiklik yaratmadığı kanaatiyle Galatasaray Futbol A.Ş.'nin 19 Mart'ta çağrı muafiyeti verilmesi için SPK'ya başvurduğu kaydedildi. 
     Galatasaray Kulübü'nün futbolla ilgili 5 şirketinin hisselerini, UEFA lisans kriterlerine uyum için Galatasaray Spor ve Futbol İşletmeciliği Ticaret A.Ş.'ye devredeceği daha önce açıklanmıştı. 
     
</TEXT>
</DOC>
