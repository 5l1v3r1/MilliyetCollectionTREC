<DOC>
<DOCNO> 219881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/dunya/dun01.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendini olduğundan güçlü konumda sanıyor 
</HEADLINE>
<TEXT>

   
   KKTC'dekİ seçimler ve müzakereler öncesi KKTC Cumhurbaşkanı Rauf Denktaş'ı en ağır biçimde eleştirmekten kaçınmayan Verheugen, ilişkilerinin boyutunu "çok özel" olarak tanımladı. 
   Verheugen'in en büyük sıkıntısını ise Denktaş'ın kendisine bir türlü inanmaması oluşturuyor. "Ona başından beri hep doğruyu söyledim" diyen Verheugen, şöyle devam etti "Daha ilk görüşmemizde neler olacağını net bir şekilde açıkladım. Stratejik durumun ne olduğunu, kendisinin neden destek kaybettiğini, çözüm bulmanın kendisi açısından sorumluluk olduğunu anlattım ama inanmadı. Ve bazı yanlışlar yaptı. Son görüşmemizde kendisine şöyle dedim 'Ben size neler olacağını açık ve net bir şekilde anlattım. Size hiç yalan söylemedim ama bana inanmadınız. Olduğunuzdan daha güçlü konumda bulunduğunuzu düşündünüz'. Görüşmelerdeki yaklaşımı konusunda yorum yaparak sorun çıkarmak istemiyorum. Öldü dediği plan temelinde görüşmelere katıldığını, görüşmelerin sürdüğünü not etmekle yetiniyorum. Bu, olumlu bir gelişme." 
   
      Stoiber 
   Türkiye'nin değerini anlasa başbakan olurdu    Verheugen, Türkiye'yi "Avrupa'da stratejik önemini kaybetmeyen birkaç ülkeden biri" olarak tanımladıktan sonra bu önemin gelecekte daha da artabileceğine dikkat çekiyor. 11 Eylül'den sonra AB üyeleri arasında belirgin bir yaklaşım değişikliği sezdiğini vurgulayan Verheugen'e göre artık Avrupa'da, "İslam ülkeleriyle Avrupa demokrasileri arasında ilişkiler nasıl gelişecek bu bağlamda diyalog, hoşgörü ve anlayış temelinde bir ilişki geliştirmemizde Türkiye bir çeşit arabulucu olarak nasıl bir rol üstlenebilir " ve "Müslüman nüfusa sahip olup demokrasi, insan hakları ve hukuk devleti özelliklerine sahip olma yeteneğini ortaya koyan bir Türkiye'nin rolü ne olacak " gibi sorular sorulmaya başlandı. Verheugen, bu noktada Türkiye'ye karşı görüşleriyle öne çıkan Edmund Stoiber'i ağır bir şekilde eleştirerek, "Bunlar belki de 21. yüzyılın en önemli sorularından. Ancak bunu herkesin anladığından emin değilim. Mesela Bavyera Başbakanı Stoiber bunu anlamıyor. Zaten bunu anlayamadığı için Şansölye federal başbakan değil sadece Bavyera Başbakanı" dedi. 
   
</TEXT>
</DOC>
