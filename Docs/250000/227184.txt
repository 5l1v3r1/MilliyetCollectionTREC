<DOC>
<DOCNO> 227184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun66.html </URL>
<DATE> 2004/03/31/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
ABD, Sırbistan-Karadağ'a yardımı askıya aldı. 
</HEADLINE>
<TEXT>

     ABD, Sırbistan-Karadağ'a yapacağı 25 milyon dolarlık yardımı, Lahey'deki Yugoslavya için Uluslararası Savaş Suçları Mahkemesi USSM ile işbirliği yapmadığı için askıya aldı. 
     Dışişleri Bakanlığı Sözcüsü Adam Ereli, basın toplantısında, Sırbistan-Karadağ'a yapılacak yardımın bugün itibariyle askıya alındığını söyledi. 
     Sözcü, Sırp yetkililerden, başta Sırp lider Ratko Mladiç olmak üzere şüphelileri USSM'ye teslim etmelerini istedi. 
     Sözcü Ereli, şüphelilerin USSM'ye teslim edilmeleri halinde Dışişleri Bakanı Colin Powell'ın bu kararı yeniden gözden geçireceğini belirtti. 
     ABD, Sırbistan-Karadağ'a bu yıl yapacağı toplam 100 milyon dolar yardımı USSM ile işbirliği yapmasına bağlamıştı. ABD, bu ülkeye söz konusu yardımın 43 milyon dolarlık bölümünü yapmıştı. 
     
</TEXT>
</DOC>
