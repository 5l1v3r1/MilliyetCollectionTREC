<DOC>
<DOCNO> 214405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/spor/spo04.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avni Aker paniği 
</HEADLINE>
<TEXT>

   Trabzonspor'un yıldız oyuncuları, yönetime kendi evlerinde taraftar baskısı nedeniyle sıkıntı yaşadıklarını bildirdi. Futbolcular, "Hata yapacağız diye korkuyoruz" yorumunu yaptı 
      
   'Heyecan oluşuyor' 
   BORDO-Mavili futbolcuların, yönetim ile bir araya geldikleri yemekte Avni Aker Stadı'nda oluşan taraftar baskısından yakındığı öğrenildi. Kaptan Fatih Tekke, Hüseyin, Gökdeniz, Mehmet Yılmaz, Hasan ve İbrahim Ege, görüşme sırasında, "Hata yapmaktan korkuyoruz ve bu da panik yaşamamıza neden oluyor. Birinci dakika bir hata taraftarın bakış açısını değiştiriyor" dediler. 
   
   'Tecrübeli yetmez' 
   YILDIZ futbolcuların, zaman zaman topla buluşmaktan çekindiklerini dile getirdiği de öğrenildi. Bordo - Mavililerin'in, "Yapacağımız bir hatanın pahalıya patlayacağından endişe ediyoruz. Bırakın genç oyuncuları, tecrübeliler bile bacakları titreyerek sahaya çıkıyor. Bu hava devam ederse, futbol adına olumlu şeyler ortaya koyamayız" yorumunu yaptığı iddia edildi. 
   
   Hazırlıklar tamam    TRABZONSPOR, Konyaspor maçının son hazırlıklarını dün yaptığı tek idmanla noktaladı. Teknik Direktör Ziya Doğan yönetiminde yapılan çalışmada hücum organizasyonlarına ağırlık verildi. Tecrübeli teknik adam, savunmayı da uyararak, "Adam markajına dikkat edin" uyarısını yaptı. Bordo - Mavili takımda bugünkü Konya maçı öncesinde Tayfun dışında sakat futbolcu bulunmuyor. 
   
   Doğan'dan uyarı    TRABZONSPOR Teknik Direktörü Ziya Doğan, Konyaspor kupa maçı öncesinde futbolcularını uyararak, "Dikkatli olun. Bu maçın telafisi yok" dedi. Tecrübeli teknik adamın, rakibin son haftaların formda ekipleri arasında yer aldığını dile getirdiği ve "Bu taraftar bizden tur bekliyor. Sakin ve akıllı oynamak zorundayız. Bir basit hata umutlarımızı yok eder" dediği öğrenildi. 
   
   
</TEXT>
</DOC>
