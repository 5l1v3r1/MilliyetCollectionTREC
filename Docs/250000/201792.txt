<DOC>
<DOCNO> 201792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yazar/guclu.html </URL>
<DATE> 2003/12/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS'ye başvurmak bile eziyet 
</HEADLINE>
<TEXT>

   
   Üniversiteye girmenin sorun olduğu kesin. Ama hiç olmaz ise başvuruların eziyetsiz olması gerekir. Ama başvurular, pek çok öğrenci ve veli için işkenceye dönüşmüş durumda. Adaylar, okul okul dolaşıp başvuru formu arıyor. 
   ÖSYM'ye göre bu konuda sorun yok. İsteyen her liseye fazlası ile başvuru formu gönderilmiş. Ekstradan isteyenlere de gönderilmeye devam ediyormuş. Ayrıca her ilde ÖSYM başvuru büroları varmış. Bulamayan gidip oradan alabilirmiş. 
   Oysa madalyonun öteki yüzünde tam bir eziyet söz konusu. Ama nedense öğrenci ve veliler seslerini bir türlü duyuramıyor. Çünkü onlar eziyet çekmek için yaratılmışlar. 
   Son günlerde başvuru formu bulunamadığına ilişkin çok sayıda mesaj gelince. Durumu ilgili noktalara ilettim. Ama çıt yok. Yetkililerle konuşulmuş, onlar da sorun yok demiş. Sanki hangi konuda var olan sorunları dile getiriyorlarsa. 
   İş sorun var mı, yok mu noktasında inada binince dün öğlenden sonramı okulları aramaya ayırdım. Onlarca lise aradım. Bir teki bile evet elimizde var, gelip alabilirsiniz demedi. Günlerce önceden bitmiş. 
   Telefonla aradığım okulları özellikle farklı ilçelerden seçtim. Hani olur ya bir ilçede bitmiştir de diğerinde vardır. Ama maalesef İstanbul'un neresini ararsanız arayın aldığınız cevap farklı olmuyor. Belki de ben şanssızdım. Diğer pek çok ilde de durum farklı değilmiş. 
   Aradığım okulların tam listesini versem, köşem değil, sayfa yetmez. İşte bazıları 
   Kadıköy Kız Lisesi, Kenan Evren Lisesi, Kabataş Lisesi, Yeni Levent Lisesi, Pendik İmam Hatip Lisesi, Fatih Kız Lisesi, Ataköy Cumhuriyet Lisesi, Beykoz Su Ürünleri Meslek Lisesi, Kağıthane Lisesi, Maltepe Lisesi, Emirgan Lisesi, Zeytinburnu Kız Meslek Lisesi. Galatasaray Lisesi... 
   ÖSYM yetkilileri, ortaya çıkıp inandırıcı açıklamalar yapacaklarına h l öğrencilerin okul okul dolaşmalarını ya da ÖSYM bürolarını arayıp bulmalarını istiyor. Peki nerede olduklarını nasıl bulacaklar sorusuna ise 10 gün önce bazı gazetelerde ilan ettik onu bulup öğrensinler ya da internete girsinler orada tüm illerdeki ÖSYM büroları ve adresleri var cevabını verdiler. 
   Sanki herkes gazete okuyor. Sanki herkesin elinin altında internet var. Hemen osym.gov.tr adresine girdim. Gerçekten de adres ve telefonlar mevcut. Form var mı yok mu diye 0212.5322575 nolu telefonu aralıklı olarak onlarca kez aradım. Düşmesi ne mümkün. Hep meşguldü. 
   Şimdi yine bazı işgüzarlar, efendim böyle bir sorun yok diyebilirler. Onun için çiçeği burnunda yeni YÖK Başkanı Erdoğan Teziç'in bir zamanlar müdürlüğünü yaptığı Galatasaray Lisesi'ni de aradım. Pazartesi günü bitmiş. Bazı okullarda ise geldiği gün tükenmiş. 
   Başvurular pazartesi akşamı sona eriyor. Eminim başvurusunu öyle ya da böyle gerçekleştiremeyen h l yüz binlerce aday var. Kimi arayıp bulamadığı için kimi de nasıl olsa bir sorun yok diye son günü bekliyor. 
   Kabahatli kim En başta ÖSYM. Öğrencinin çektiği eziyet kulaklarını tıkıyor. Milli Eğitim ise, bu işi bir angarya olarak görüyor. Medyaya gelince. Çok daha ulvi işler ile uğraştığımız için gençlerin sorunları gibi ayrıntılara fazla zamanımız kalmıyor. 
   ÖSYM geçen yıl bir milyon 420 bin başvuru olmasına karşın, 2 milyon 100 bin form bastırmış. Ama belli ki kıyıda köşede kalanların dışında önemli bir kısmı tükenmiş. Bunun anlamı, üniversiteye giriş bu yıl daha zor olacak. Zaten sinyalleri aylar öncesinden gelmişti. Sınav sistemi nedeni ile üniversiteye girmekten ümidini kesenler, Başbakan Erdoğan'ın, ÖSS bu yıl mutlaka değişecek sözü üzerine umutlandılar ve başvuruda bulunuyorlar. 
   Özetin özeti Hangi iş olursa olsun yapılan işin hakkı verilmelidir. Vatandaşa, özellikle de gençlere eziyet çektirmek, çektikleri eziyete kulaklarını tıkamak kimseye bir şey kazandırmaz. 
   
      
   
   
</TEXT>
</DOC>
