<DOC>
<DOCNO> 210240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/dunya/dun02.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa sakalı da yasaklıyor 
</HEADLINE>
<TEXT>

   DIŞ HABERLER SERVİSİ 

   
   Fransa'da devlet okullarının kapısı sakallı öğrencilere de kapanıyor. Fransa Milli Eğitim Bakanı Luc Ferry, türban, kippa ve büyük boyutlu haç gibi sakalın da dini simge olarak algılanması halinde okullarda yasaklanabileceğini söyledi. 
   Ulusal Meclis Hukuk İşleri Komisyonu'nda, önceki gün laiklik yasasıyla ilgili olarak muhalefet partilerine üye milletvekillerinin sorularını yanıtlayan Luc Ferry, kızların saçlarına bağladıkları bandananın da aynı şekilde dini simge olarak algılanması halinde yasaklanacağını ifade etti. 
   Şubat ayında mecliste görüşülmesine başlanacak olan yasa tasarısıyla ilgili komisyondaki yaklaşık iki saat süren tartışma sırasında Ferry, Komünist Parti üyesi bir milletvekilinin, sakallı öğrencilerin durumuna ilişkin sorusu üzerine, dini simge olarak değerlendirilmesi halinde sakalın da yasaklanabileceğini söyleyerek, "Yasa tasarısı, okullarda dini simge ve giysilerin yasaklanmasını kapsıyor" dedi. 
   Muhalefete mensup milletvekilleri, tartışma sırasında hazırlanan yasa tasarısını yeteri kadar açık olmadığı gerekçesiyle eleştirdiler. Milli Eğitim Bakanı Ferry ise yasanın kaleme alınış şeklinin devlete nelerin dini simge olacağına dair geniş bir yorum imk nı sağladığını söyleyerek, böylelikle yasanın delinmemesinin amaçlandığını kaydetti. 
   Milli Eğitim Bakanlığı'ndan bir yetkili de kızların saçlarına bağladığı bandananın hangi koşulda dini bir simge oluşturduğuna dair bir tarifin yapılmadığını, takdirin okul müdürlerine bırakıldığını söyledi. 
   
   
</TEXT>
</DOC>
