<DOC>
<DOCNO> 240628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/yasam/axyas02.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem yine yokladı 
</HEADLINE>
<TEXT>


Yalovalılar dün 06.30'da depremle uyandı. Büyüklüğü 4.2 olarak tespit edilen deprem İstanbul, İzmit ve Bursa'da da hissedildi... 

SÜHEYLA GÖZDERELİLER Yalova DHA 

17 Ağustos Marmara Depremi'nde yıkıma uğrayan Yalova'da dün sabah 06.30'da Richter ölçeğine göre 4.2 büyüklüğünde bir deprem meydana geldi. Bursa, İstanbul ve Kocaeli'de de hissedilen depremde, Yalova ve Kocaeli'de halk sokaklara döküldü, bir kişi kalp krizi geçirerek, bir kişi de merdivenden düşerek hastanelik oldu. 
Boğaziçi Üniversitesi Kandilli Rasathanesi'nin, merkez üssünü Marmara Denizi'nin Yalova açıkları olarak saptadığı 4.2 büyüklüğündeki depremi, 07.04'te 2.9 ve 07.41'de de 2.7 büyüklüğünde iki deprem daha izledi. 

Trafik felç oldu 
Sarsıntıyla yataklarından fırlayan Yalovalılar, panik halinde sokaklara döküldü. Marmara Depremi'nde yaşadıkları felaketi unutmayan birçok vatandaş hemen otomobillerine binerek kent dışına çıkmak isteyince, trafik kilitlendi. 
Halkın büyük bölümü evlerine girmeyip parklarda ve açık alanlarda toplanırken heyecandan kalp krizi geçiren Yakup Lüleci 69 , Yalova Devlet Hastanesi'nde tedaviye alındı. Yalova Valisi Yusuf Erbay, depremin can ve mal kaybına neden olmadığını açıklarken, hayat ancak öğle saatlerinde normale döndü. 

Sarsıntı gerilim işareti 

ÜMRAN AVCI İstanbul 
İstanbul Teknik Üniversitesi Maden Fakültesi Öğretim Üyesi Prof. Dr. Naci Görür, Yalova depreminin bir gerilimin işareti olduğunu belirtti. Görür şunları söyledi "Orta Marmara sırtı ile Adalar arasındaki Marmara Denizi'nin içerisinde bulunan fay kesimi çok aktif ve riskli. Ayrıca, denizin içerisinden geçen fayın güney blokunda, yani Marmara Denizi'nin güneyi ve güney sahillerindeki deformasyon kuzeye göre daha fazla. Bu kadar gerilim altında deniz tabanındaki kabuk zaman zaman kırılmakta ve depremler oluşturmaktadır. Bunlar, 30 yıl içinde olabileceğini söylediğimiz bir birikimin, gerilimin işaretidir." 
Boğaziçi Üniversitesi B.Ü Kandilli Rasathanesi ve Deprem Araştırma Enstitüsü eski Müdürü Prof. Dr. Ahmet Mete Işıkara ise dünkü depremin olağan olduğunu belirterek, "Sarsıntının hiçbir özelliği yok. Türkiye'nin her yerinde de olabilir" dedi. 
B.Ü Kandilli Rasathanesi ve Deprem Araştırma Enstitüsü Ulusal Deprem İzleme Merkezi web sayfasında yer alan açıklamada da, sarsıntının olağan deprem aktivitesi içinde değerlendirilmesi gerektiği bildirildi. 


</TEXT>
</DOC>
