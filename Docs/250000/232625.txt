<DOC>
<DOCNO> 232625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonyas10.html </URL>
<DATE> 2004/04/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sigara içilen ortamda büyüyen çocuk 30 yıl içmiş gibi etkileniyor 
</HEADLINE>
<TEXT>

     Sigara içilen bir ortamda büyüyen çocuğun, yılda 30-150 sigara içmiş gibi etkilendiği ve ciddi sağlık sorunlarıyla karşı karşıya kaldığı bildirildi. 
     Marmara Üniversitesi Tıp Fakültesi Öğretim Üyesi Prof. Dr. Elif Dağlı, sigara içilen ortamlarda bulunan çocuklarda astım ve öksürük gibi hastalıkların yaygın olarak görüldüğüne dikkati çekti. 
     Çevresel tütün dumanının, özellikle çocuklarda yerleşik astım riskini artırdığını, çocukların sağlığının korunması için anne ve babaların özellikle ev ortamında sigara içmemesinin gerekli olduğunu belirten Prof. Dr. Elif Dağlı, şöyle konuştu 
     ''Anne ve babanın sigara içmesi, çocukların astım hastalığına daha fazla yakalanmasına neden oluyor. Özellikle ev ortamında bulunan ve dışarıya çıkmak gibi bir şansları da olmayan çocuklar, anne ve babalarının sigara dumanıyla sağlıklarını kaybediyor. Yapılan araştırmalar sonucunda, anne ve babanın sigarayı bırakması, çocuklarda hastalık bulgularının azalmasına neden oluyor. 
     Bazı ülkelerde, çocuklarda astım hastalığının arttığını, bazılarında ise azaldığını görüyoruz. Bu durum, sigara içimiyle ilgili. Çocukların sağlığının korunması için ailelerin, başta evler olmak üzere çocukların bulunduğu kapalı mekanlarda sigara içmemesi gerekir.'' Dünyada sigara içiminin çok yaygın olduğunu, son yıllarda özellikle sigara içen kadınların sayısının da hızla arttığına dikkati çeken Prof. Dr. Dağlı, şöyle devam etti 
     ''Bugün dünya geneline baktığımız zaman, sigara tiryakisi olan erkeklerin en yüksek seviye olan tepe noktasına ulaşmış olduğunu görüyoruz. Son yıllarda sigara içen kadınların sayısının da önemli artış gösterdiğine tanık oluyoruz. 21. yüzyılın ortalarında, sigara içen kadın sayısının da artarak, tepe noktasına ulaşacağını tahmin ediyoruz. 
     Bugün dünyada, sigara içen kadın sayısı 250 milyona ulaştı. Üstelik sigara içen kadınların, bu zararlı alışkanlığı bırakması, erkeklere göre daha zor oluyor. Kadınların sigara içmesi, çocukları açısından da çok sakıncalı bir durum yaratıyor.'' Prof. Dr. Dağlı, gelişmiş ülkelerde sigara içen kadınların oranının yüzde 22, az gelişmiş ülkelerde de yüzde 9 olduğunu sözlerine ekledi. 
     
</TEXT>
</DOC>
