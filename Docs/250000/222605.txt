<DOC>
<DOCNO> 222605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/dunya/dun01.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyollar Irak'tan çekilecek 
</HEADLINE>
<TEXT>

   Müstakbel başbakan Zapatero, 1300 askerin 30 Haziran'a kadar geri çekileceğini söyledi 
      DIŞ HABERLER SERVİSİ 

   
   İspanya'da önceki gün yapılan genel seçimden sürpriz bir zaferle çıkan İspanya Sosyalist İşçi Partisi'nin lideri Jose Luis Rodriguez Zapatero, seçimin ardından ilk röportajında, Irak'taki 1300 İspanyol askerinin, yönetimin Iraklılara devredileceği 30 Haziran'a kadar geri döneceğini söyledi. "Irak Savaşı da, işgal de bir felaket" diyen Zapatero, ABD'nin yakın müttefiki İspanya'nın dış politikasının değişeceğini gösterdi. 
   11 Mart'ta Madrid'de düzenlenen ve 201 can alan saldırıların şokundaki İspanyol seçmenin yüzde 77.2'sinin sandığa gittiği seçimde, Sosyalist İşçi Partisi yüzde 42.6 oyla 350 sandalyeli parlamentoda 164 sandalye aldı, 8 yıldır ülkeyi yöneten Halkçı Parti ise yüzde 37.6 oyla 148 sandalyede kaldı. İspanya'nın müstakbel Başbakanı Zapatero, Cadena Ser Radyosu'na demecinde, "Yalanlara dayanarak savaş başlatılamaz. Bir halk böyle bombalanamaz. Bay Bush ve Bay Blair oturup düşünmeli" dedi. ABD ile samimi ilişkilerini sürdüreceklerini söyleyen Zapatero, İspanya'nın Irak'a asker gönderme kararının bir hata olduğunu belirtti. Zapatero, BM'nin kontrol edici rol almasında ve işgal güçlerinin yönetimi Iraklılara devretmesinde 30 Haziran'a kadar bir değişiklik olmazsa askerlerini geri çekeceklerini kaydetti. 
   İktidarın yediği darbeden tedirgin olan ABD'nin Dışişleri Bakanı Colin Powell, "Umarım liderler teröre karşı sorumluluktan kaçmazlar" diyerek İspanya'ya ve tüm Avrupa'ya mesaj verdi. 
   
   KKTC andı 
   KKTC halkı ise, dün öğle saatlerinde, bayrakları yarıya indirip 3 dakikalık "sessizlik eylemi" yaparak Madrid saldırılarının kurbanlarını andı. 
   
   
   
</TEXT>
</DOC>
