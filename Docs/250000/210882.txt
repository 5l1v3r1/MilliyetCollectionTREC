<DOC>
<DOCNO> 210882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo13.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın bankalara olan borucu 7 trilyon 225 milyar lira 
</HEADLINE>
<TEXT>

     Beşiktaş Kulübü Olağan Mali ve İdari Genel Kurul Toplantısı'nda denetleme kurulu raporları okunurken, kulübün banka kredi borçlarının 7 trilyon 225 milyar lira olduğu açıklandı. 
     Lütfi Kırdar Uluslararası Kongre ve Sergi Sarayı'nda gerçekleştirilen toplantıda, 1 Ocak-31 Aralık 2003 tarihleri arasındaki banka kredi borçlarının 7 trilyon 225 milyar lira olduğu bildirildi. 
     
     YÖNETİM KURULUNA ELEŞTİRİLER 
     Toplantı sırasında söz hakkı alan kongre üyeleri, kulüp yönetim kurulunun bazı icraatları konusunda eleştirilerde bulundu. 
     Kongre üyelerinden Batur Gültekin, özellikle BJK İnönü Stadı'nda yapılan yenileme çalışmaları sonrasında kapalı tribünündeki taraftarların sıkıntı yaşamasını eleştirdi. 
     Gültekin, Beşiktaş tribünlerinin artık bittiğini ileri sürerek, ''Takım 2-3 bin taraftara oynuyor'' dedi. Batur Gültekin, sezon başında taraftar olarak yerlerinden olduklarını belirterek, ''Geçmişteki taraftar atmosferi kalmadı. Birkaç milyon dolar için buna değeceğine inanmıyorum. Başkan Bilgili'den ve yeni yönetim kurulundan ricam, stattaki yenileme projesi faaliyete geçmeyecekse kapalı tribünün eski haline getirilmesidir'' diye konuştu. 
     Son dönemlerde taraftarların maça gelmemesi yönünde yakınmaların bulunduğunu kaydeden Gültekin, şöyle konuştu 
     ''Beşiktaş taraftarları şu an dargın. Sayın Bilgili bu durumu tamir edin. Diğer kulüplerin seyircisi vardır, Beşiktaş'ın taraftarları vardır. Localar kalsın. Ama en azından bunların altındaki bölümü bize bırakın. Yeni düzenleme sonrası her tribünden ayrı bir ses çıkıyor. Eskiden statta tek ses vardı. Çünkü o zaman kapalı tribün bulunuyordu. 3-5 binle şampiyon olacaksak, olmayalım.'' Yönetim kurulunun teknik direktör Mircea Lucescu'yu altyapıdaki futbolculara şans vermesi konusunda uyarması gerektiğini kaydeden Gültekin, ''Altyapıdan yetişen futbolcular en azından 1 kez olsun şans bulmalı. Gençlerin önü tıkalı. 7-8 yabancı oyuncuyla oynuyoruz. Bu şekilde gençleri nasıl yetiştireceğiz Lucescu'ya bu konuda baskı yapılmalı'' dedi. 
     
     ATIF KEÇECİ 
     Kongre üyelerinden Atıf Keçeci ise yönetim kurulu ile divan kurulu arasında soğukluk yaşandığını savundu. 
     Keçeci, son 2 yıldır bu durumun yaşandığını vurgulayarak, ''Yönetim kurulu, divan kurulu toplantılarında 2-3 kişiyle katılıyor'' dedi. 
     Keçeci, kongre üyelerinin bugünkü toplantıya ilgi göstermemesini de eleştirerek, ''Bu bakış açısı yanlış. 350 kişiyle mali ve idari genel kurul toplantısı yapıyoruz. Bu durum bize yakışmıyor. Ayrıca denetleme kurulu raporları okunurken, bilanço açık okunmuyor. Beşiktaş'ın hesaplarını saklı tutacak kişi denetleme kurulunda yer almamalı'' diye konuştu. 
     Keçeci, son dönemde kurulan BJK Travel'da profesyonel kişilerin daha rahat çalışmasının ve rekabet ortamında verimli olmalarının sağlanması gerektiğini kaydetti. 
     Atıf Keçeci, taraftarla ilişkilerin yeniden gözden geçirilmesi ve bu konuda dikkat edilmesinin de gerektiğini sözlerine ekledi. 
     Bu arada kongre üyelerinden İsmail Çelik de deprem sonrası BJK İnönü Stadı'nın açık tribünün altında hasar gören kirişin bir an önce onarılmasını istedi. 
     
</TEXT>
</DOC>
