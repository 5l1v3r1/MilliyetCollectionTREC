<DOC>
<DOCNO> 200125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/magazin/mag03.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunal direksiyon başında uyudu 
</HEADLINE>
<TEXT>

   Sabah 06 30'da evine dönerken direksiyon başında uyuya kalan Kemal Sunal'ın oğlu Ali Sunal cipiyle bariyerlere bindirdi... 
      ŞAKİR AYDIN 
   
   Kadıköy'de, bir arkadaşını askere uğurlayan Kemal Sunal'ın oğlu Ali Sunal, evine dönüşte aşırı yorgunluk nedeniyle direksiyon başında uyuyunca cipiyle bariyerlere çarptı. Sunal'ın yara almadan kurtulduğu kazada, cipinde maddi hasar meydana geldi. 
   Bir televizyon kanalındaki "En Son Babalar Duyar" isimli dizide oynayan Ali Sunal, dün gece bir arkadaşını askere uğurladıktan sonra arkadaşlarıyla yemeğe gitti. Sunal, saat 06.30 sıralarında Göztepe'deki evine dönmek üzere 34 KS 646 plakalı BMW marka cipiyle yola çıktı. Kızıtoprak Feneryolu Caddesi'nde, direksiyon başında uyuklayan Sunal, direksiyon hakimiyetini kaybetti. Kontrolden çıkan cip, bariyerlere girdi. Sunal, kazadan şans eseri yara almadan kurtulurken, cipinde maddi hasar meydana geldi. 
   
   İşkembeciye saklandı 
   Kazadan sonra basın mensuplarının görüntü almaması için bir işkembeciye giren Sunal, cipi genellikle şoförünün kullandığını belirtirken şunları söyledi "O gece askere bir arkadaşımı uğurlayacağım için şoföre izin verdim. Uğurlamanın ardından birkaç arkadaşla yemeğe gittik. Daha sonra eve doğru yola çıktım. Aşırı yorgunluk nedeniyle kaza yaptım. Allaha şükür bende birşey yok." 
   
   
</TEXT>
</DOC>
