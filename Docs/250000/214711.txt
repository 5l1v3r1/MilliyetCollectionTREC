<DOC>
<DOCNO> 214711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun18.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Önemli teklifleri inceliyoruz" 
</HEADLINE>
<TEXT>

     Yunanistan iktidar partisi PASOK Genel Başkanı ve Dışişleri Bakanı Yorgo Papandreu, New York'ta yapılan Kıbrıs görüşmelerinde önemli bir aşamaya gelindiğini söyledi. 
     Papandreu, Başbakan Kostas Simitis başkanlığında, önümüzdeki günlerde Dışişleri Bakanlığı görevini devralması beklenen yardımcısı Tasos Yaniçis'in katılımıyla yapılan ve 3 saat süren Kıbrıs konulu olağanüstü toplantının ardından gazetecilere bilgi verdi. 
     Atina'nın Rum Yönetimi ile sıkı işbirliği içinde olduğunu söyleyen Papandreu, KKTC Cumhurbaşkanı Rauf Denktaş'ın önerileri ve BM Genel Sekreteri Kofi Annan'ın hakemlik rolüne ilişkin sorulara, ''Ne karar alırsak alalım bu, Lefkoşa Rum ile ortak kararımız olacak. Sözü edilen önemli teklifleri inceliyoruz'' yanıtını verdi. 
     Atina ve Lefkoşa'nın Rum , Kıbrıs sorununun BM kararları ve AB müktesebatına uygun, kalıcı ve adil bir biçimde çözülmesini istediklerini söyleyen Papandreu, Rum Kesimi'nin AB üyeliğinin bu konuyu uluslararası toplumun ilk önceliği haline getirdiğini belirtti. 
     Bu arada, Simitis ve Papandreu'nun bu akşamüstü Kıbrıs konusundaki gelişmeleri ele almak üzere, Yunanistan Cumhurbaşkanı Kostis Stefanopulos ile biraraya gelecekleri açıklandı. 
     
</TEXT>
</DOC>
