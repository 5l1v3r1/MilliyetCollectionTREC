<DOC>
<DOCNO> 217655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun14.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek kelebekler, çiftleştikleri dişileri 'parfüm' sürerek koruyor 
</HEADLINE>
<TEXT>

     Erkek kelebeklerin, çiftleştikleri dişilere başka erkek kelebeklerin yaklaşmasını engelleyen bir koku sürdüğü belirlendi. 
     İsveç'in başkenti Stockholm'deki Teknik Yüksekokul'da görevli Johan Andersson, lahana kelebekleri Pieridae familyasına ait erkeklerin, çiftleştikten sonra eşlerine metilsalisilat isimli kimyasalı sürdüğünü söyledi. Metilsalisilat kokan dişilere başka erkeklerin yaklaşmadığını belirten Andersson, başka erkek kelebeklerin bu kokuyu bir saniye içinde algıladığını kaydetti. 
     Bu kokunun iki olumlu yanı bulunduğunu ifade eden Andersson, koku sayesinde erkek kelebeklerin döllenmiş dişiye yaklaşmadığını, dişinin de yumurtalarını bırakana kadar rahat bırakıldığını söyledi. 
     Andersson, araştırma sonuçlarının kısa süre içinde zirai mücadelede kullanılacağını belirterek, böylece belirli bir bölgede bu kelebeklerin üremesinin engellenmiş olacağını kaydetti. 
     Lahana kelebekleri familyasına ait çok sayıda türün larvaları, lahana, kolza ve pancara zarar verdiği için, tarım ilaçlarıyla bu türlerin yok edilmesine çalışılıyor. 
     
</TEXT>
</DOC>
