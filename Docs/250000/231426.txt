<DOC>
<DOCNO> 231426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur34.html </URL>
<DATE> 2004/04/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Çalıntı kasalar kanaldan çıktı 
</HEADLINE>
<TEXT>

     Antalya'da kasa hırsızlığına karışan 3 zanlının, kasaları sulama kanalına attıkları belirlenirken, çalıntı kasalar balıkadamlar tarafından kanaldan çıkarıldı. 
     Alınan bilgiye göre, Asayiş Şube Müdürlüğü Hırsızlık Büro Amirliği ekipleri, sürdürdükleri istihbarat çalışmaları sonucu Antalya'da kasa çalınarak gerçekleştirilen hırsızlık olaylarıyla ilgili 3 kişiyi yakaladılar. 
     İsimleri açıklanmayan zanlıların sorgularında, çalıntı 4 kasadan 3'ünü Antalya'nın Yeniköy Beldesi'ndeki Kömürcüler Köyü'nde sulama kanalına attıklarını itiraf ettikleri bildirilirken, zanlılara kasaları attıkları kanalda yer gösterme yaptırıldı. 
     Zanlılar yaklaşık 4 metre derinliğindeki sulama kanalında kasaları attıkları bölgeyi polise tarif ederken, Deniz Polisi'nin balıkadamları, kanala atılan kasaların yerlerini yaptıkları dalışlarla tespit ettiler. 
     Antalya Büyükşehir Belediyesi İtfaiyesi'nin kurtarma vincindeki halatlar balıkadamlar tarafından kanalın dibindeki 3 kasaya ayrı ayrı bağlanarak sudan çıkarıldı. 
     Olayla ilgili soruşturma sürdürülürken, kasalardaki milyarca lirayı çaldıkları öğrenilen zanlıların sorgularının devam ettiği bildirildi. 
     Polis yetkilileri, olayla ilgili yarın detaylı açıklama yapacaklarını bildirdiler. 
     
</TEXT>
</DOC>
