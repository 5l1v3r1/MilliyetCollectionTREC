<DOC>
<DOCNO> 234118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun39.html </URL>
<DATE> 2004/04/23/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kosova, Avrupa'nın Batı Şeria'sı olabilir 
</HEADLINE>
<TEXT>

     Uluslararası Kriz Grubu ICG , NATO ve BM'nin bölgedeki durumu istikrara kavuşturmak için acil önlem almaması halinde, Kosova'nın ''Avrupa'nın Batı Şeria'sı'' haline gelebileceği uyarısında bulundu. 
     Merkezi Brüksel'de bulunan ICG, Mart ayının ortasında meydana gelen Sırp karşıtı olaylara yol açan hataların düzeltilmemesi halinde, ''Kosova'nın tüm Balkanlar'ı etkileyebilecek kan gölü ve nefret kısır döngüsüne itilebileceğini'' kaydetti. 
     ICG, AFP'ye gönderdiği ''Kosova'daki yıkım'' başlıklı raporda, ''Şiddetin nedenleri, siyasi, güvenlik ve kalkınma önlemleriyle acilen ve doğrudan çözülmezse, Kosova'nın 'Avrupa'nın Batı Şeria'sı' haline gelme tehlikesiyle karşı karşıya olduğunu'' belirtti. 
     BM'ye yeniden yapılanma ve NATO'ya da askerlerinin sayısını artırması tavsiyesinde bulunan ICG, bunun dışında, yerel kurumlara Kosova'nın sorunları için uluslararası toplumu suçlamak yerine buradaki Arnavut toplumuna hoşgörülü davranması önerisinde bulundu. 
     Kosova'da, BM'nin resmi kayıtlarına göre, 17-19 Mart'taki Sırp karşıtı çatışmalarda 19 kişi ölmüş, 900 kişi yaralanmıştı. 
     
</TEXT>
</DOC>
