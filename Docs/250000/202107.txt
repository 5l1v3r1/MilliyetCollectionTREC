<DOC>
<DOCNO> 202107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/guncel/gun04.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılara 54. kurban 
</HEADLINE>
<TEXT>

   HSBC'deki saldırıda ağır yaralanan Selahattin Yıldırım, yaşamını yitirdi 
      İSTANBUL Milliyet 
   
   Levent'te HSBC'ye yönelik 20 Kasım'da yapılan bombalı saldırıda ağır yaralanan Selahattin Yıldırım, tedavi gördüğü hastanede dün öldü. Dört bombacı hariç, Yıldırım'la birlikte ölenlerin sayısı 54'e yükseldi. 
   Tahsilat için geldiği HSBC'deki patlamada ağır yaralanan Yıldırım, kaldırıldığı İstinye Devlet Hastanesi'nde gerçekleşen başarılı ameliyatın ardından, üç gün yoğun bakımda kalmıştı. Yıldırım'ın çalıştığı ARC şirketinin yetkilisi Adil Seylan, ameliyattan sonraki 10. günde arkadaşlarının kalçasında ağrılar başladığını ve 1 Aralık'ta çekilen filmde bağırsaklarda demir parçasının görülmesi üzerine tekrar ameliyata alındığını söyledi. 
   Demir parçasının çıkarılmasına rağmen Yıldırım'ın ağrılarının bitmediğini kaydeden enişte Şaban Ergül ise, "Demir parçalarının tümünün çıkarılmadığını düşünüyoruz. Doktorların ihmali olduğunu düşünüyoruz ve dava açacağız" iddiasında bulundu. Hastane yetkilileri ise, konuyla ilgili açıklama yapmadı. 
   
   
   
   
</TEXT>
</DOC>
