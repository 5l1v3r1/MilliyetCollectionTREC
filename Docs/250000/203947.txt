<DOC>
<DOCNO> 203947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko26.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cola'dan sonra şimdi de "Turka Jeans" 
</HEADLINE>
<TEXT>

     Ülker'in Cola Turka'sının ardından, Keskinler Grubu da ''Turka Jeans'' ile sektörde Levis, Diesel gibi markalarla yarışacak. 
     Turka Jeans ve Keskinler Yönetim Kurulu Başkanı Ahmet Keskin, sadece Türkiye'de değil, dünyaya yüzde 100 Türk malı olan Turka Jeans satacaklarını söyledi. 
     Ahmet Keskin, Cola Turka'nın yakaladığı başarıyı kendilerinin de yakalayacaklarına ve Turka Jeans'in dünya markası olacağına inandıklarını kaydetti. 
     6 aydır altyapı çalışmalarını sürdürdüklerini dile getiren Keskin, ''Cola ile jeansın doğum yeri Amerika olarak biliniyor. Cola Turka, Coca Cola'ya ciddi rakip oldu. Jeans konusunda ise biz oldukça iddialıyız. Almanya, Avusturya, İngiltere olmak üzere Avrupa'da özellikle Türkler'in yoğun bulunduğu yerlerde çalışmalara başladık. Daha şimdiden bayilik almak için çok sayıda teklif gelmeye başladı'' dedi. 
     Uğur Böceği logosu ve ''Dünya Turka Giyecek, Giyenin Şansı Değişecek'' sloganıyla piyasaya çıkacaklarını anlatan Keskin, üretimlerini Türkiye'de ve tamamen yerli kumaş kullanarak yapacaklarını, altyapının tamamlanmasının ardından ihracata ağırlık vereceklerini aktardı. 
     Ahmet Keskin, ''Türkiye'de ilk defa orta yaş grubu için mesela, komutanların, bürokratların, göbekli erkeklerin hafta sonlarında çok rahat giyebilecekleri modeller de üreteceğiz'' dedi. 
     
</TEXT>
</DOC>
