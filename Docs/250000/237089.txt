<DOC>
<DOCNO> 237089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/spor/spo02.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan son nokta 
</HEADLINE>
<TEXT>


Fenerbahçe'nin hocası, sezon sonunda ayrılmayı kesinlikle düşünmediğini belirtti, "Almanlar sürekli spekülasyon yaratıp, yalan yazıyorlar. Teklif var ama hepsini geri çeviriyorum" dedi 

YUSUF KOBAL 


Sert tepki verdi 
FENERBAHÇE Teknik Direktörü Christoph Daum, Almanya'nın Bild gazetesinde çıkan "Sezon sonu ülkesine geri dönüyor" haberine sert tepki verdi. Stuttgart dahil hiçbir kulüple görüşmediğini söyleyen Alman hoca, "Ben Fenerbahçe'deki sözleşmemi uzatmayı düşünürken, Almanya'ya gideceğimi söylemem kadar mantıksız bir şey olamaz. Bunların hepsi yalan. Hiç bir arkadaşım ile bu konuyu konuşmadım" ifadesini kullandı. 

'Burada huzurluyum' 
ÖZELLİKLE İspanyol kulüplerinin avukatları aracılığıyla teklif üzerine teklif yaptığını dikkat çeken tecrübeli çalıştırıcı, "Ama ben bunların hepsini geri çeviriyorum. Çünkü Fenerbahçe'de yapacağım daha çok iş var. Burada hem mutlu, hem de huzurluyum" dedi. Almanların sürekli spekülasyon yaratmasından şikayetçi olan Fenerbahçe'nin hocası, "Artık bu yalanlar beni rahatsız etmeye başladı" diye konuştu. 

Sakatlara özel program 

SARI-Lacivertli takımda sakatlıkları süren Tuncay, Nobre, Mehmet ve Fatih'in, Denizli maçına yetiştirilmesi için yoğun bir tedavi programı uygulanıyor. Kulüp doktoru Ethem Kavukçu, "Takım izinli olmasına rağmen bu oyuncularımız tesislerde çalışmalarını sürdürüyor. Hafta sonuna doğru durumları netlik kazanır" ifadesini kullandı. 

Serkan'da son turlar 

YÖNETİMİN transferi için büyük uğraş verdiği Gençlerbirliği'nden Serkan'ın durumu bu hafta netlik kazanacak. Genç oyuncu ile anlaşan ancak bonservisi konusunda İlhan Cavcav'ı ikna edemeyen Sarı-Lacivertliler, bu hafta Gençlerbirliği Kulübü ile son kez masaya oturacaklar ve transfere büyük olasılıkla son noktayı koyacaklar. Bu arada şampiyon olan bayan basketbolculara ve amatör branşlarda başarılı olan sporculara prim vermeyi kararlaştıran yönetim, yurtdışı transferde Daum'u, yurtiçi transferde ise Nihat Özdemir'i yetkili kıldı. 

Fener 97 yaşında 

Fenerbahçe Kulübü, Atatürk'ün kulübü ziyaretinin 86. ve kuruluşunun 97. yılını düzenlenen törenle kutladı. Dereağzı Tesisleri'nde gerçekleştirilen törene, kulüp başkanı Aziz Yıldırım ve yöneticiler, Divan Kurulu ve Genel Kurul üyeleri, dernek temsilcileri, Fenerbahçe Koleji öğrencileri ve amatör branşların sporcu ve antrenörleri katıldı. Divan Kurulu Başkanı Yüksel Günay, "Bizler, ulu önder Atatürk'ün çizdiği yolda emin adımlarla gidiyoruz. Tek gayemiz dürüst, etik ve sporda ahlaki olmak" diye konuştu. 


</TEXT>
</DOC>
