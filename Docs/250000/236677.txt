<DOC>
<DOCNO> 236677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko25.html </URL>
<DATE> 2004/05/02/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
"Türkiye, dünyada kendine yeterli ilaç üretimi yapan 16.'ncı ülkedir" 
</HEADLINE>
<TEXT>

     Eczacıbaşı Holding ve İlaç Endüstrisi İşverenler Sendikası İEİS Yönetim Kurulu Başkanı Bülent Eczacıbaşı, Türkiye'nin, dünyada kendine yeterli ilaç üretimi yapan ülkeler arasında 16'ncı sırada yer aldığını kaydetti. 
     Eczacıbaşı, Şanlıurfa Eczacılar Odası'nca yayımlanan Pharmagap Dergisi'nde, ilaç endüstrisi ve Türk ilaç sanayiinin uluslararası pazarlardaki konumuna ilişkin değerlendirmelerde bulundu. 
     Eczacıbaşı, AB ülkeleriyle rekabet edebilecek teknolojik altyapıya sahip olan Türk ilaç endüstrisinin, yurt içindeki ilaç tüketiminin yüzde 85'ini karşıladığını belirtti. 
     Türk ilaç endüstrisinde diğer Avrupa ülkeleri gibi uluslararası norm ve standartların uygulandığını dile getiren Eczacıbaşı, Türkiye'de yüzde 84'ü ilaç üreticisi, yüzde 12'si hammadde üreticisi, yüzde 38'i ithalatçı olmak üzere toplam 134 firmanın faaliyet gösterdiğini aktardı. 
     Türkiye'de faaliyet gösteren 36 yabancı sermayeli firmanın 8'inin yurt içinde üretim tesisi bulunduğunu, diğerlerinin fason üretim veya ithalat yoluyla ilaç talebini karşıladığını kaydeden Eczacıbaşı, şöyle devam etti 
     ''2001'de 952 milyon olan kutu ilaç üretimi, yüzde 2 artışla 2002'de 969 milyon, 2003'te ise 1 milyar 100 milyon olmuştur. 2001'de yaşanan daralma sonucunda, üretici fiyatlarıyla 2.5 milyar dolar olan pazar, 2002'de 3.3 milyar, 2004'te tahmini olarak 4.2 milyar dolar düzeyindedir.'' 2001 yılında yatırıma 77 milyon dolar ayıran ilaç sanayinin 2002'de yaklaşık 82 milyon dolarlık yatırım yaptığını bildiren Eczacıbaşı, şunları kaydetti 
     ''Teknolojisi hızla değişen ilaç sektöründe rekabet gücünün korunması ve arttırılması, hizmetin üst düzeyde verilmesi için yatırımların belirli bir düzeyde devam etmesi zorunludur. Yıllık yatırımların 100-150 milyon dolar düzeyinde gerçekleşmesi gerektiği hesaplanmıştır. Ancak, bu seviyeye 1991 yılından bu yana ulaşılamamıştır. 100 yılı aşkın bir geçmişe sahip olan ve 1984 yılında yürürlüğe giren İyi Üretim Uygulamaları nın gerektirdiği yatırımları yaparak gelişimini hızlandıran Türkiye, halen dünyada kendine yeterli ilaç üretimi yapan 35 ülke arasında 16'ncı sırada yer almaktadır.'' 
     
</TEXT>
</DOC>
