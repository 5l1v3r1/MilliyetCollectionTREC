<DOC>
<DOCNO> 229235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun23.html </URL>
<DATE> 2004/04/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Almanya, terör zanlısı Mutasadık'ı şartla salıverdi 
</HEADLINE>
<TEXT>

     ABD'deki 11 Eylül saldırılarını desteklediği gerekçesiyle Hamburg Eyalet Yüksek Mahkemesi'nde yargılanan terör zanlısı Münir El Mutasadık şartla salıverildi. 
     Mahkemenin bir sözcüsü, Mutasadık'ın şartla salıverildiğini, terör örgütüne üyelik suçundan yargılanmak üzere mahkeme tarafından çağrıldığında tüm duruşmalara katılması gerektiğini belirtti. 
     Mutasadık'ın Hamburg ve çevresini terk edemeyeceğini kaydeden sözcü, sanığın sadece eşinin yanında kalabileceğini ve pasaportunun şimdilik elinden alındığını sözlerine ekledi. 
     Mutasadık, daha önce 11 Eylül saldırılarını desteklediği gerekçesiyle Hamburg Eyalet Yüksek Mahkemesi tarafından 15 yıl hapis cezasına çarptırılmış, Federal Yargıtay Bundesgerichtshof ise bu kararı bozarak mahkemenin davayı yeniden ele almasını karara bağlamıştı. 
     
</TEXT>
</DOC>
