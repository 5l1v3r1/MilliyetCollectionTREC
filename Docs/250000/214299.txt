<DOC>
<DOCNO> 214299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo07.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, hem tur hem rövanş peşinde 
</HEADLINE>
<TEXT>

     Türkiye Kupası Çeyrek Finali'nde yarın sahasında Konyaspor ile karşılaşacak olan Trabzonspor, tur peşinde. 
     Ligde bu sezon Konyaspor karşısında deplasmanda 3-3 berabere kalan, sahasında ise hiç beklemediği biçimde 3-0 yenilerek 5 puan kaybeden bordo-mavililer, ligde kaybettiği puanları bir nebze olsun kupa maçında telafi etmek istiyor. 
     Teknik direktör Ziya Doğan, Konyaspor karşılaşmasının zor bir karşılaşma olacağını belirterek, ''Konyaspor'u ben izleyemedim, ancak yardımcı hocamıza izlettirdik. Diri ve güçlü bir takım. Sonuç olarak kupa da hata kaldırmıyor. Sahamızdaki avantajımızı kullanıp turu geçmek istiyoruz'' dedi. 
     Her maçın zor geçtiğini, Adanaspor maçının da bunun bir göstergesi olduğunu kaydeden Doğan, ''Takım oyunu olarak ufak tefek sorunlarımız var. Onları en kısa sürede oturtup yavaş yavaş istediğimiz seviyeye getireceğiz. Türkiye Kupası yolunda hedeflerimizi gerçekleştirmek adına turu geçen taraf olmalıyız'' diye konuştu. 
     Doğan, devre arasında Konyaspor ile anlaşıp daha sonra bu takımdan ayrılması ile ilgili olarak, ''Futbolda duygusallığa yer yoktur. Ben normal hayatımda duygusalım, ancak mesleğimde duygusallık yoktur. Her maç gibi Konyaspor maçında doğal olarak kazanmak için oynayacağız'' diye konuştu. 
     
     ŞAKAR ''ACISINI UNUTMADIK'' 
     Kulüp Asbaşkanı Nevzat Şakar ise ligde Konyaspor karşısında aldıkları kötü sonuçların acısını unutmadıklarını söyledi. 
     Şakar, Konyaspor maçını çok önemsediklerini ve bu maçtan galibiyetle ayrılarak turu geçmek istediklerini belirterek, ''Ligde aldığımız mağlubiyetin acısını unutmadık. Futbolcularda öyle düşünüyor. İnşallah turu atlayan taraf oluruz'' diye konuştu. 
     
     MEHMET YILMAZ OYNUYOR 
     Öte yandan, Adanaspor maçında sağ ayak arka adalesine darbe alan Mehmet Yılmaz'ın Konyaspor maçında forma giyme olasılığının yüksek olduğu bildirildi. 
     Kulüp Doktoru Mesut Çelebi, Mehmet Yılmaz'ın sakatlığının ciddi görünmediğini belirterek, ''Bu akşamki çalışmada, bir daha durumunu göreceğiz. Ancak oynayabilir halde olduğunu düşünüyoruz'' diye konuştu. 
     
</TEXT>
</DOC>
