<DOC>
<DOCNO> 226461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy03.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalelerde fırtına esti 
</HEADLINE>
<TEXT>

   ANAP, DSP, CHP ve MHP, yerel seçimde 'kalelerini' AKP'ye kaptırdı 
   
   Yerel seçimlerde, kesin olmayan sonuçlara göre, Türkiye çapında partilerin ve adayların ismiyle özdeşleşen "kaleler"de fırtına esti. Doğu'da DEHAP, yurt çapında da eski koalisyon ortakları ANAP, DSP ve MHP ile ana muhalefet partisi CHP, kalelerini önemli ölçüde AKP'ye kaptırdı. Kesin olmayan sonuçlara göre kalelerde son durum şöyle 
   
   DEHAP'ın kaleleri AKP'de 
   DEHAP'ın kalesi olan Ağrı, Siirt, Bingöl ve Van'da belediye başkanlıklarını AKP kazandı. Ağrı'da 1999 seçimlerinde, HADEP'in yüzde 24.38'lik birinciliği karşısında FP ancak yüzde 13.31 ile üçüncü olurken, Siirt'te 99 seçimlerinde FP yine 14.49 ile üçüncü parti, HADEP yüzde 25.38 ile birinci parti olmuştu. AKP, Bingöl'de de DEHAP'lı belediye başkanının koltuğuna oturdu. 
   
   Diyarbakır'da Baydemir kazandı 
   SHP ittifakı ile Demokratik Güç Birliği adına seçime giren DEHAP'lı Osman Baydemir, sandıklar açıldığı andan itibaren açık ara önde gitti. Gece yarısı sonuçlarına göre, Diyarbakır'da SHP yüzde 57, AKP ise yüzde 37 oy aldı. 
   
   Gaziantep'ten CHP'ye veda 
   1999 yerel seçimlerinde 31.97 ile başkan seçilen Gaziantep'in güçlü ismi Celal Doğan, genel seçimlerde oyunu artıran AKP'nin çıkardığı Asım Güzelbey karşısında varlık gösteremedi. AKP 56.4 ile, 34.4'te kalan CHP'nin önünde yer aldı. 
   
   Zonguldak'ta bir ilk 
   Seçim öncesinde DSP'li başkanın CHP'ye geçtiği Bülent Ecevit'in memleketi Zonguldak'ta ilk kez Milli Görüş çizgisi kazandı, AKP'li Secaattin Gonca yüzde 37, CHP'li Başkan İsmail Eşref yüzde 33 civarında oy aldı. 1999 yerel seçimlerinde DSP yüzde 30.26 oy almıştı. 
   
   Mervan Gül'e borç ödendi 
   Milli Görüş'ün kalesi Konya'da eski dostlar AKP ve SP kapıştı. Necmettin Erbakan'ın partisi SP'nin yüzde 26'yı bulan oyu karşısında AKP adayı Tahir Akyürek, yüzde 62 oyla başkan seçildi. İptal edilen Siirt seçimlerinin 9 Mart 2003'te yenilenmesi sırasında aday olmayarak AKP Genel Başkanı Recep Tayyip Erdoğan'a Başbakanlık yolunu açan Mervan Gül, Siirt'e başkan oldu. 
   
   Çankaya kalesi yıkılmadı 
   Başkentte Çankaya yine CHP'de kaldı. CHP'li aday Muzaffer Eryılmaz yüzde 48.6 oy alırken, AKP adayı Mesut Bozoğlu'na yüzde 36 oy çıktı. İçel'de 1999 seçimlerinde DSP'den seçilen, bu seçime CHP'den giren Macit Özcan, kesin olmayan sonuçlara göre yüzde 47 oy aldı. AKP'nin oyu yüzde 16'da kalırken, MHP yüzde 21 oy aldı. 
   
   Eskişehir'de kıran kırana 
   CHP'nin aday bildiremediği Eskişehir'de, seçilmesine kesin gözüyle bakılan DSP'nin adayı Yılmaz Büyükerşen ile AKP'nin adayı Faruk Karaçay, son ana kadar başa baş gitti. Gece yarısı sonuçlarına göre, Büyükerşen ipi göğüsledi. 
   
   İzmir'de yine Piriştina 
   Solun kalesi İzmir'de DSP'den CHP'ye geçen Ahmet Piriştina sürpriz yapmadı, yeniden başkan seçildi. Piriştina'ya yüzde 53 oy çıktı. AKP yüzde 27 oy aldı. Antalya'da ise AKP adayı Menderes Türel, Baykal'ın adayı eski Vali Ertuğrul Dokuzoğlu'na fark yaptı. 
   
   'Kurtlar'ın vefasızlığı 
   1999 seçimlerinde MHP'den başkan seçilen Memili Kırıkkanat, 3 Kasım'da Meclis dışı kalan partisinden yine aday olmasına rağmen, Osmaniye AKP'ye yöneldi. AKP adayı Davut Çuhadar başkan seçildi. 
   
   Tunceli'ye kadın eli 
   CHP'nin yerel seçimlerde her yıl ağırlığını koyduğu Tunceli'de bu kez SHP işbirliği ile seçime giren DEHAP'lı aday öne çıktı. Böylece Tunceli Belediye Başkanlığı koltuğuna ilk kez bir kadın oturdu, Songül Erol Abdil başkan seçildi. 
   
   Rize, 'Tayyip' dedi 
   Eski ANAP lideri Mesut Yılmaz'ın memleketi Rize, bu kez hemşerisi Erdoğan'a yöneldi. ANAP'lı başkanın görev yaptığı Rize'de 99 seçimlerinde ANAP yüzde 36.81 ile başkan çıkarırken, FP yüzde 20 oy alabilmişti. Rize, bu seçimde AKP'li Halil Bakırcı'yı seçerek Erdoğan'a tam destek verdi. 
   
   
   
</TEXT>
</DOC>
