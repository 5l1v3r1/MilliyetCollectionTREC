<DOC>
<DOCNO> 210879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo10.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray galibiyete hasret... 
</HEADLINE>
<TEXT>

     Birinci Süper Futbol Ligi'nde ikinci yarıya deplasmanda 0-0'lık Diyarbakırspor beraberliğiyle başlayan Galatasaray'da galibiyet hasreti sürüyor. 
     Ligde ve Avrupa Şampiyonlar Ligi'nde alınan başarısız sonuçların ardından Teknik Direktör Fatih Terim kadro içinde revizyona giderek yeni bir yapılanma içerisine girerken, sarı-kırmızılılar uzun süredir hasret kaldıkları galibiyete Diyarbakırspor maçında da ulaşamadı. 
     Galatasaray, ligin 12. haftasında elde ettiği 2-1'lik Ankaragücü galibiyetinin ardından hanesine tekrar 3 puan yazdırmayı başaramadı. Sarı-kırmızılı ekip, bu maçın ardından sahaya çıktığı ligdeki 6 mücadelede rakip filelere gönderdiği toplam 7 gole karşılık, kalesinde 11 gol gördü ve 3 yenilgi, 3 beraberlik alarak toplam 15 puan kaybetti. 
     
     HASRET MAÇLARI 
     Sarı-kırmızılıların ligdeki son 6 karşılaşmada aldığı sonuçlar şöyle 
     18. Hafta Galatasaray-Diyarbakırspor 0-0 D . 
     17. Hafta Galatasaray-Elazığspor.... 2-2 D . 
     16. Hafta Galatasaray-Trabzonspor... 1-2 . 
     15. Hafta Galatasaray-İstanbulspor.. 1-3 D . 
     14. Hafta Galatasaray-Malatyaspor... 2-2 . 
     13. Hafta Galatasaray-Denizlispor... 1-2 D . 
     
     İZİN GÜNÜ 
     Diyarbakır deplasmanından gece geç saatlerde dönen Galatasaray'da, Türkiye Kupası 3. kademesinde yapılacak Çaykur Rizespor maçının 28 Ocak Çarşamba gününe alınması üzerine antrenman programı değiştirildi. 
     Sarı-kırmızılılarda futbolcular bugünü izinli olarak geçirirlerken, Çaykur Rizespor maçı hazırlıklarına yarın başlanacağı açıklandı. 
     
</TEXT>
</DOC>
