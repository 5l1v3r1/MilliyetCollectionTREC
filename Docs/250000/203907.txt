<DOC>
<DOCNO> 203907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun26.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri Noel'i Saddam'ın sarayında kutlayacak 
</HEADLINE>
<TEXT>

     Irak'ın kuzeyindeki Tikrit'teki Amerikan askerleri, devrik Irak lideri Saddam Hüseyin'in doğduğu şehir TİKRİT'te bulunan sarayında Noel'i geçirmeye hazırlanıyor. 
     Yetkililer, askerlerin kendilerini evlerindeymiş gibi hissetmelerini sağlamak için gelecek günlerde ayinler, konserler düzenlemeyi, şarkı ve dans yarışmaları yapmayı düşünüyor. 
     4. Piyade Tümeni'ndeki askerlere hitaben konuşma yapan General Ray Odierno, Noel'de Irak'a ve Irak halkına umut ve yenilik getirmelerini kutladıklarını belirtti. 
     Tümenin binlerce askeri gibi Dicle Nehri'nin iki kıyısında inşa edilmiş başkanlık sarayının binalarından birine yerleşmiş olan ve sadece 6 haftadır Irak'ta bulunan 19 yaşındaki Dallaslı kadın asker Paula Zepeda, bunun ailesinden uzakta geçireceği ilk Noel olduğunu ve bu durumun kendisi kadar ailesi için de zor olduğunu, çünkü evin en büyük çocuğu olduğunu söyledi. 
     Eşi ve 5 çocuğu Fort Hood'da bulunan ve Tikrit'in asayişinden sorumlu Tabur Komutanı Albay Steve Russell, ailesinden bir mesajla bir DVD aldığını, bunun her şeyden önemli olduğunu ifade etti. Albay Russell, ''Saddam Hüseyin'in yakalanması yıl sonunda durumu düzeltti. Yalnızca İsa'nın doğumunu değil, aynı zamanda 1 yıllık belirsizliğe son veren bu güzel Noel'i kutlayacağız'' dedi. 
     Kadın asker Lashawnda Brown'un görev yaptığı kurye deposu ise gelen tebrik kartları ve hediyelerle adeta Ali Baba'nın mağarasına döndü. Brown ''Birkaç gitarımız var, hatta bir askere hediye olarak davul bile geldi'' diye konuştu. Irak'taki Amerikan askeri birliğinin morali, 13 Aralık'ta Tikrit yakınlarında devrik Irak liderinin yakalanmasından sonra yükseldi. Amerikan askerleri, tedirginlik devam etse de gerilla saldırılarının azalacağını düşünüyor. 
     
</TEXT>
</DOC>
