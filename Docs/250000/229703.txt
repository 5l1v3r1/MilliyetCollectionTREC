<DOC>
<DOCNO> 229703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur10.html </URL>
<DATE> 2004/04/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
''Amcam rüya görmemi engelliyor'' diye savcılığa başvurdu 
</HEADLINE>
<TEXT>

     Adana'da bir duvar ustası, ''büyü yaparak rüya görmesini ve iş bulmasını engellediğini'' ileri sürdüğü amcasını, Cumhuriyet Savcılığı'na şikayet etti. 
     Adana'nın Mirzaçelebi Mahallesi'nde oturan ve inşaatlarda duvar ustalığı yaparak geçimini sağlayan Sıtkı Karakaya 67 , Adana Cumhuriyet Başsavcılığı'na, Diyarbakır'ın Ergani İlçesi'ne bağlı Bereketli Köyü'nde oturan amcası Arif Karakaya hakkında suç duyurusunda bulundu. 
     Karakaya, savcılığa verdiği dilekçede, amcası Arif Karakaya'nın, ''büyü yaparak kendisine rüya görmesini engellediğini, bunun yanı sıra kısmetini bağlayarak iş bulmasını engellediğini'' öne sürdü. 
     Amcasının, yakınlarına ''Sıtkı'nın rüya kağıdı bendedir. O rüya göremez. O'na iş verirseniz, sizin de rüya görmenizi engellerim'' dediğini öne süren Sıtkı Karakaya, ''Çok kötü durumdayım. Amcamın tutuklanmasını ve benim için okuduğu duanın bozulmasını, yani rüya kağıdımı istiyorum'' dedi. 
     Karakaya, 5 yıldan beri iş bulamadığı için maddi sıkıntılarla karşı karşıya kaldığını, ruh sağlığının da bozulduğunu ifade ederek, ''Önceden günlük 20 milyon lira karşılığında iş bulduğum için akrabalarım beni çekemediler ve bu tür bir yola başvurdular. Doktorlardan da beni, içine düştüğüm kötü durumdan kurtarmalarını istiyorum'' diye konuştu. 
     Savcılık, Karakaya'nın ilginç şikayet dilekçesini kabul ederek işleme koydu. 

     
</TEXT>
</DOC>
