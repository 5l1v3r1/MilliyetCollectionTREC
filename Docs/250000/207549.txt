<DOC>
<DOCNO> 207549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo02.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasım ve Aralık ayının hakemleri belli oldu... 
</HEADLINE>
<TEXT>

     Türk Kalp Vakfı'nca düzenlenen ''Ayın Futbol Hakemi Yarışması''nda Ekim ayının hakemi seçilen Metin Tokat, ödülünü aldı. 
     The Green Park Otel'de gerçekleştirilen gecede, Türk Kalp Vakfı Başkanı Çetin Yıldırımakın, Tokat'a ödülünü verdi. 
     Törende, Kasım ve Aralık ayının hakemleri de seçildi. Erol Ersoy Kasım, Selçuk Dereli de Aralık ayının hakemi olarak belirlendi. Oylamalarda 19 oy kullanılırken, Erol Ersoy 9 oyla, Selçuk Dereli ise 11 oyla ayın hakemi oldu. 
     Ekim ayının hakemi seçilen Metin Tokat, ödülünü aldıktan sonra yaptığı konuşmada, hakemlerin kimseye karşı önyargılı olmadığını belirterek, ''Biz görevimizi yapıyoruz. Takımlarımızın, spor adamlarımızın zor şartlarını biliyoruz. Hepsinin emeğine saygı duyuyoruz. Bizler de hata yapmak istemiyoruz'' dedi. 
     Öte yandan, törende soru-cevap şeklinde gerçekleştirilen sohbet sırasında eski Merkez Hakem Kurulu Başkanı Hilmi Ok, hakemlere Türkiye'de kötü gözle bakıldığını vurgulayarak, ''FIFA, hataların en aza indirilmesi için yeni yeni uygulamalar deniyor. Bunlardan biri de topun kale çizgisini geçip geçmediğini belirlemek için kale içine lambaların konulması. Top çizgiyi geçtiğinde lambalar yanıyor. Ancak bu da istenilen sonuçları getirmedi. Bu nedenle uygulanmadı'' diye konuştu. 
     Eski hakemlerden Özcan Oal ise günümüzde hakemlik yapmak istemediğini, artık hakemlerin sorumluluklarının yeni kurallarla azaltıldığını ifade etti. 
     Fenerbahçe'nin eski futbolcularından Ogün Altıparmak ise Futbol Federasyonu Başkanı Haluk Ulusoy'u eleştirerek, ''Haluk Ulusoy kendisini sadrazam zannediyor. Futbolda sorunlar var. Bu zevkli spordan mahrum olmayalım'' dedi. 
     
</TEXT>
</DOC>
