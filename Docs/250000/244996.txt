<DOC>
<DOCNO> 244996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko21.html </URL>
<DATE> 2004/06/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Unakıtan'dan ilk açıklama Hukuk neyi gerektiriyorsa onu yapacağız 
</HEADLINE>
<TEXT>

     Maliye Bakanı Kemal Unakıtan, ''Tüpraş'la ilgili karar çok erken. Hukuk neyi icap ettiriyorsa o yapılır'' dedi. 
     Unakıtan, Otomotiv Sanayi Derneği'nin 30. kuruluş yıldönümü töreninin ardından gazetecilerin Ankara 10. İdare Mahkemesi'nin Tüpraş ihalesi için verdiği iptal kararına ilişkin sorularını yanıtladı. 
     Maliye Bakanı, Tüpraş'la ilgili kararın henüz çok erken olduğunu belirterek, şöyle konuştu 
     ''Arkadaşlarımız henüz yeni aldılar. Tam da kesin olarak bilmiyorum. Ama önce inceleme yapılır. Ondan sonra da gerekli kararlar alınır Özelleştirme İdaresi Başkanlığı tarafından. 
     Türkiye, bir hukuk devletidir. Hukuka karşı herkes saygılıdır. Hepimiz saygılıyız. Hukuk neyi icap ettiriyorsa o yapılır. Herkes kendi hukuki hakkını kullanmakta serbesttir. Bu bakımdan henüz daha erkendir. Değerlendirme yapılacak. Ondan sonra da herhangi bir karar verilir.'' Bakan Unakıtan, eşya taşıyan ticari araçlar için getirilmesi planlanan vergi düzenlemelerine ilişkin bir soru üzerine de ''Belirli silindir hacimleri olanlarda adaletsizlik var. Onu önleyici bir tedbir alırız. Normal ticari araçlarda hiçbir vergi artışı yok'' yanıtını verdi. 
     Unakıtan, motor silindir hacmi 1900 cm3 ve üzeri olan araçlarla ilgili olarak da daha sonra açıklama yapacaklarını bildirdi. 
     
</TEXT>
</DOC>
