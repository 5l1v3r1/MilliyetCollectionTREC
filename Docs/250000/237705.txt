<DOC>
<DOCNO> 237705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/spo08.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten büyük öfke 
</HEADLINE>
<TEXT>


Milli Takım'ın eski hocası, tazminatıyla ilgili Tahkim Kurulu'na yaptığı başvurunun reddedilmesine sert tepki gösterdi. Şenol Güneş, "Paramı gasp ediyorlar" dedi 


"Ben mi ayrıldım " 
FUTBOL Federasyonu'ndan alacağı tazminat konusunda Tahkim Kurulu'na dava açan ve önceki günkü duruşmada "ret" yanıtı alan eski Milli Takımlar Teknik Direktörü Şenol Güneş açtı ağzını, yumdu gözünü. Tahkim Kurulu'nun gerekçeli kararının kendisine ulaşmadığını belirten Güneş, "Benim görevime kendileri son vermedi mi Ben, kendi isteğimle mi ayrıldım Türk Milli Takımı'nın hocasının parasını resmen gasp ediyorlar" dedi. 

"Utanıyorum" 
GÜNEŞ, federasyonu dava ettiği için uzun süredir huzursuz olduğunu, ancak hakkını arayacak başka yer bulunmadığını kaydetti. Eski milli hoca "Tahkim bu kararını kendi vicdanı ile almışsa söyleyecek lafım yok. Yazık. Ben hakkımı arıyorum, para peşinde koşmuyorum. Sözleşmemde yazan taahhütlerin yerine getirilmesinin dışında talebim yok. Bu, Türkiye'de yapılıyorsa ben konuşmaktan utanıyorum" ifadelerini kullandı. 

"Haksızlık" 
1.5 milyon dolarlık talebi karşılığı talimat gereği yüzde 5'lik depozito yatırması gereken ve bu çerçevede 75 bin dolar veren Güneş, Tahkim Kurulu'nun ret kararından sonra söz konusu paranın gelir kaydedilmesinin de haksızlık olduğuna dikkat çekti. Güneş, "Gerekçeli kararı avukatlarımla değerlendirdikten sonra nasıl bir yasal yol izleyeceğime karar vereceğim. Konuşmaktan utanıyorum" diye konuştu. 


</TEXT>
</DOC>
