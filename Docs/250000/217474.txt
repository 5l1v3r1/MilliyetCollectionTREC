<DOC>
<DOCNO> 217474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo09.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da savunma güven veriyor... 
</HEADLINE>
<TEXT>

     Birinci Süper Futbol Ligi'nde, ara transferde teknik direktörlüğe Ziya Doğan'ı getiren, savunmaya da Volkan ve Tolga'yı katan Trabzonspor, öncekine oranla savunmada daha güven veriyor. 
     Turgay Semercioğlu döneminde 5 maçta 10 gol yiyen bordo-mavililer, Ziya Doğan döneminde ise 3 maçta kalesinde yalnızca 1 gol gördü. Semercioğlu döneminde ortalama 2 gol kalesinde gören Karadeniz ekibi, Doğan döneminde ise 0.33 golle 3 maçı geride bıraktı. 
     Ligin 15. haftasında göreve başlayan Semercioğlu'nun döneminde bordo-mavililer sırasıyla Gaziantepspor maçında gol görmezken, Galatasaray maçında 1, Gençlerbirliği, Konyaspor ve Fenerbahçe maçlarında 3'er gol yedi. 
     Ziya Doğan yönetiminde ligin 20. haftasında sahasındaki Adanaspor maçında kalesinde 1 gol yiyen Karadeniz ekibi, Akçaabat Sebatspor deplasmanında ve Çaykur Rizespor ile sahasında yaptığı maçlarda kalesinde gol görmedi. 
     Kulüp başkanı Atay Aktuğ, ligde devre arasında bazı değişikliklere gittiklerini belirterek, ''Hoca değişimi yaptık. Savunmaya Volkan ve Tolga'yı kattık. Bu değişiklikler takıma savunmada katkı sağladı'' dedi. 
     Savunmanın başarısının yaptığı transferlerinin isabetini gösterdiğini de kaydeden Aktuğ, ''Aralık ayında yapılan genel kurulu doğru bulmuyoruz. Bunun zamanının değişimi konusunda önerimizi sunacağız. Göreve geldiğimiz anda çok şeyleri değiştirme şansımız yoktu. Ancak kısa süre içinde yaptığımız transferlerle birlikte savunmada daha sorunsuz oynuyoruz'' diye konuştu. 
     Sahalarında Konyaspor ile yaptıkları kupa maçları dahil 3 maçı kazandıklarını kaydeden Aktuğ, ''Trabzonspor, sahasında kazandığı puanlarla birlikte hep şampiyonluk yarışı yapmıştır. Bunun için sahamızdaki bu başarıyı sürdürmeliyiz'' dedi. 
     
</TEXT>
</DOC>
