<DOC>
<DOCNO> 202059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur05.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı adayları ortalama 3 milyar lira harcıyor... 
</HEADLINE>
<TEXT>

     Hacı adaylarının, hac malzemeleri ile dönüşte yakınlarına verecekleri hediyeleri satın almaya başladıkları bildirildi. 
     Yeni Hicaz Mağazaları Müdürü Cengiz Alkan, hacı adaylarının alışverişi dolayısıyla hareketli günler yaşamaya başladıklarını belirterek, hac öncesi 2 ve sonrası da 2 olmak üzere, yılda 4 ay satış yaptıklarını söyledi. 
     Hac ve hacılarla ilgili iğneden ipliğe her türlü malzemenin bulunduğunu ifade eden Alkan, ''İhram, ihram kemeri, terlik, çanta, ayakkabı, seccade kadın elbisesi gibi adayların zorunlu malzemeleri ile hediyelik eşyalar, yaklaşık 500 milyon lirayı buluyor'' dedi. 
     Alkan, hacı adaylarının, hediyelik eşyalar için Arabistan yerine Türkiye'yi tercih ettiklerini bildirerek, şöyle konuştu 
     ''Arabistan'da satılan eşyaların büyük bölümü ülkemizden gidiyor ve orada daha pahalı oluyor. Bu yüzden, hacı adayları daha ucuz olduğu için, hediyelikleri Türkiye'den alıyor. Kutsal görev için maliyetten kaçınmayan adaylar, yakınlarına mahçup olmamak için takke, seccade, esans, yüzük, hurma, zemzem, zemzem takımı, misvak, kına ve sürme türlerinde 100-150 parça hediye satın alıyor. Bu yıl işler biraz durgun, ama eksiklerini fark eden adayların dönüşte yaptığı alışveriş hareketlilik yaratabilir. '' Cengiz Alkan, Diyanet İşleri Başkanlığı'nın organizasyonuyla gidecek adayların ortalama 1.800 dolar yol ve konaklama ücreti ödediklerini ifade ederek, kutsal görevin yaklaşık 3 milyar liraya malolduğunu sözlerine ekledi. 
     Hac malzemeleri ve hediyelik eşyaların fiyatları ise şöyle 
     Erkek Hacılar İhram 15 milyon, ihram kemeri 3-5 milyon, ayakkabı 10 milyon, elbise 20 milyon, seccade 5-7 milyon, terlik 3-5 milyon, pijama takımı 20 milyon. 
     Kadın Hacılar Elbise 20 milyon, şile bezi elbise 15 milyon, ayakkabı 8 milyon, pijama takımı 20 milyon. 
     Bu arada, ilk kafilenin Pazartesi gününden itibaren yola çıkacağı Kocaeli'nden, bu yıl 1500 aday hacca gidecek. 
     
</TEXT>
</DOC>
