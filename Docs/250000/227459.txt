<DOC>
<DOCNO> 227459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/spor/ydemirkol.html </URL>
<DATE> 2004/04/01/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Daha iyi 
</HEADLINE>
<TEXT>

   
   İlk beş dakikada yediğimiz, Tomas'ın ayağından gelen sonuncusu ofsayt gerekçesiyle sayılmayan iki nizami gol, savunmada ne kadar uyumsuz olduğumuzu iyi anlatıyor. 
   Hırvatistan'ın baskı yaptığı kısacık dönemde dağıldık. Fatih, İbrahim Toraman, Tolga ve Deniz'den oluşan hattın ilk kez birlikte oynadığı için bu kadar başarısız olduğu söylenecektir. Ama öyle değil. Fatih Akyel, milli takım seviyesinin altına çoktan inmiş, şahsi olarak küme düşmüş bir oyuncu. Bu performansın milli forma ile ödüllendirilmemesi gerekiyor. Tolga ve İbrahim Toraman ise dörtlü çizgi savunmayı özümsemiş değil. Ruhlarında sabit kademe olmak var. Üst üste yapılan ofsayt hataları buna bağlı ve düzeltilmesi kolay olmayacak. İki oyuncu da milli formayı hak ediyor, ancak birlikte değil. İki işi bilen bir diğer tecrübe ile oynamalılar. 
   Savunmaya yardıma gelmekte zorlanan Ümit Özat ve Barcelona'daki yedekliğini bir şovla bitirmek isteyen Rüştü'nün garip hareketleri de bizi çok güvenliksiz kıldı. Bu hat takımın geri kalanından kopuktu ve bu çok ciddi bir sorundur. Öte yandan Tuncay ve Nihat'ın enerjileri, Serkan ve Gökdeniz'in heryerdeliği, Hakan'ın yüksek pivot performansıyla savunma zaaflarımızı bir ölçüde görünmez kılabildik. Gökdeniz'in sorumluluk alıp, topu dağıttığı dakikalarda pozisyon da yakaladık. Ama bu yeterli değil. Genç oyuncunun, Tuncay'ın sınır tanımaz cüretkarlığının asıl onun yeteneklerine yakıştığını anlaması gerekiyor. Gökdeniz'den beklentimiz, Emre ve Yıldıray'ın yokluğunda basit bir sağ kanat oyuncusundan fazlasını vermesi... Bizi sırtlaması gerekiyor. Zaten biraz oynadığında takımı nasıl ittiği de çok iyi görüldü. 
   Özetle, dün ilk yarıda savunma hattı sorunlarımız dışında Danimarka maçından çok daha iyiydik. İkinci yarıdaki karmalar maçındaki oyun için ise derin analizlere girmek mümkün değil. Doğası gereği kopuk, aceleci, heyecanlı bir takıma dönüştük. Sadece Nihat ve Hakan'ın zekalarını konuşturdukları anlarda parladık. Bu takımla iki gol bulmak, iki kez rakibe yetişebilmek ve öne geçme şansını yakalamak umut verse de, fazla sonuç çıkarmamalı. Şu bir gerçek ki, bu devrede sahaya sürülen oyunculardan Zafer Biryol ve Murat Hacıoğlu dışındakilerin çok ihtiyaç olmadıkça resmi maçlarda ilk 18'e girmeleri zor. Hem performansları hem de uyum sürecinin uzunluğu açısından... 
   
      
   
</TEXT>
</DOC>
