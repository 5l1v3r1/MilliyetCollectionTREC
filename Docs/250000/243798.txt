<DOC>
<DOCNO> 243798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/soneko13.html </URL>
<DATE> 2004/05/29/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Türk Traktör, Haziran'da halka açılacak... 
</HEADLINE>
<TEXT>

     Türk Traktör'ün yüzde 25 oranında hissesinin Koç Yatırım liderliğinde halka arz çalışmalarının devam ettiği, halka arzın Haziran ayında gerçekleştirilmesinin planlandığı bildirildi. 
     Şirketten yapılan açıklamada, yılda 35 bin traktör üretim kapasitesine sahip olan ve 50'nin üzerinde ülkeye ihracat yapan Türk Traktör'ün 1954 yılında kurulduğu hatırlatıldı. 
     Türk Traktör'ün hisse senetlerinin haziran ayında halka arz edilmesinin planlandığı kaydedilen açıklamada, Koç Holding ile Case New Holland CNH Global NV ortaklığı olan Türk Traktör'ün, yüzde 25 oranındaki hissesinin halka arzının, Koç Yatırım liderliğinde oluşturulan İş Yatırım ve Ak Yatırım'ın eş lider, 29 diğer aracı kurumun ise üye olduğu yaygın bir konsorsiyum aracılığıyla geniş bir yatırım kitlesine ulaşılarak tamamlanmasının hedeflendiği vurgulandı. 
     Halka arz edilecek Türk Traktör hisse senetlerinin yüzde 50'sinin küçük bireysel yatırımcılara, yüzde 20'sinin alım gücü yüksek yatırımcılara, yüzde 10'unun New Holland Trakmak bayileri ile Türk Traktör ve New Holland Trakmak çalışanlarına, yüzde 10'unun yurt içi kurumsal yatırımcılara, yüzde 10'unun da yurt dışı kurumsal yatırımcılara tahsis edileceği belirtilen açıklamada, yurt dışı yatırımcılara ayrılan tahsisatın oldukça üzerinde bir talep yaratılması için Avrupa'daki kurumsal yatırımcılara geniş kapsamlı bir roadshow için organizasyonlar yapıldığı belirtildi. 
     Toplam 272 bin 800 metrekare alanda, 1,000'e yakın çalışanıyla üretim yapan ve yılda 35 bin traktör üretim kapasitesine sahip olan Türk Traktör, 2003'te yaklaşık 41 milyon dolar net kar elde etti. Türk Traktör, geçen yıl gerçekleştirdiği 17 bin adet traktör satışının yaklaşık yüzde 50'sini yurt dışına yaptı. 
     Koç Holding Yan Sanayi ve Diğer Otomotiv Şirketleri Grubu Başkanı ve Türk Traktör Yönetim Kurulu Üyesi Selçuk Gezdur, Türk Traktör'ün halka arzından elde edilecek kaynağın Koç Holding tarafından ihtiyaçlar doğrultusunda değerlendirileceğini belirtti. Gezdur, Türk Traktör olarak atılımlarını halka arzdan sonra da tüm hızıyla sürdüreceklerini söyledi. 
     Türkiye'de otomotiv sektörünün ilk üretici kuruluşu olan Türk Traktör, 1954 yılında Atatürk Orman Çiftliği arazisinde tüm Türkiye'ye modern çiftçilik örneği oluşturması amacıyla 273 bin metrekarelik alanda kuruldu. Türk Traktör 6 Nisan 1955'de ilk ürünü olan UTSD, MM Türk Traktörü'nü üretti. Şirket, 6 Nisan 2004 tarihinde 50. kuruluş yılını kutladı. Şirket sermayesinin yüzde 62.5'i Koç Holding'e, yüzde 37.5'i ise Case New Holland'a ait bulunuyor. 
     
</TEXT>
</DOC>
