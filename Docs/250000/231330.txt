<DOC>
<DOCNO> 231330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy10.html </URL>
<DATE> 2004/04/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Arınç Denktaş konuşurken kimin işi var hesaplayamam... 
</HEADLINE>
<TEXT>

     TBMM Başkanı Bülent Arınç, Kıbrıs'taki referandum sonuçlarını soğukkanlılıkla beklenmesi ve halkın kararına saygılı olunmasını isteyerek, ''Sayın Denktaş'ın konuşmasından sonra artık Kıbrıs'ta yapılacak referanduma kadar hiç kimse, yeni bir spekülasyon, dedikodu ve iddiayı ortaya atmasın'' dedi. 
     Arınç, TBMM Tören Salonu'nda düzenlediği basın toplantısından sonra, gazetecilerin sorularını yanıtladı. 
     Bir gazetecinin, Genelkurmay Başkanı Orgeneral Hilmi Özkök'ün konuşmasını nasıl değerlendirdiği yolundaki sorusunu Arınç, şöyle yanıtladı 
     ''Sayın Genelkurmay Başkanımızın yaptığı basın toplantısını televizyonlardan değil, ancak yazılı olarak temin ettim ve okudum. genelde çok olumlu buluyorum. 
     Bana da bu konu sorulduğu zaman Annan Planı'nın son haliyle Türk tarafının tüm istek ve taleplerini karşılamadığını, yüzde 100 tatminkar olmadığımı ifade etmiştim. Artıları ve eksileri var demiştim. Ancak KKTC'de referandumda oy kullanacak vatandaşlarımızın geçmişi ve geleceği düşünerek en olumlu oyu kullanacağını ifade etmiştim. Bu konuda Sayın Genelkurmay Başkanı da hemen hemen aynı düşünceleri ifade ediyor. 
     Üzerinde ikinci durduğum konu da referandumun Kıbrıs'ta yapılacak olmasıdır. Annan Planı'nın geldiği noktada önümüzde sadece referandum var ve referandumda 'evet' oyu çıktığı takdirde TBMM'nin yerine getireceği bir görev var. Dolayısıyla referandum sonuçlarını soğukkanlılıkla beklemeliyiz, halkın kararına saygılı olmalıyız. TBMM'ye bir görev düştüğü takdirde bunu milletvekili arkadaşlarımızın dirayetiyle ve ulusal çıkarlarımızı da gözönünde tutarak en iyi şekilde sonuçlandırmayı beklemeliyiz. Sanıyorum Sayın Özkök'ün açıklamalarında da hem Kıbrıs'taki referandumun hem de Meclis'te yapılacak görevin artık son karar olduğu konusunda ifadeler var. Ben olumlu buluyorum bütünü itibarıyla.'' 
     
     DENKTAŞ'IN KONUŞMASI 

     Arınç, bir gazetecinin, ''Denktaş'ın yarınki konuşmasına Başbakan Recep Tayyip Erdoğan'ın katılmayacağı, AK Parti milletvekillerinin de Antalya toplantısı nedeniyle Genel Kurul'da olmayacakları yönünde iddialar var. Bu iddialara cevap verecek misiniz '' şeklideki sorusu üzerine ''Her türlü iddialar, her türlü spekülasyonlar yarın sayın Denktaş TBMM'ye gelip milletvekillerimize hitap ettiği zaman son bulacaktır, en azından son bulmalıdır'' diye konuştu. Arınç, Denktaş'ın konuşmasından sonra artık Kıbrıs'ta yapılacak referanduma kadar hiç kimsenin, yeni bir spekülasyon, dedikodu ve iddiayı ortaya atmamasını istedi. 
     KKTC'de yapılacak referandumun sağlıklı sonuç vermesi için herkesin gayret etmesi gerektiğini bildiren Arınç, şunları söyledi 
     ''O kadar yalan yanlış şeyler konuşuluyor ki bunları sorarak biraz daha büyütmek, bunlara yer vererek bütün bunları daha konuşulur hale getirmenin bence bir faydası yok. Her gün bunlarla karşılaştığımız için, biraz da elimizde olmadan sinirlendiğimiz için ifade ediyorum. Dün İstanbul'da böyle bir olay oldu. Aynı konuyu 7 defa soran bir muhabiri ilk defa gördüm. Çok şükür ki Ankara'da yok böyle birisi... Yani içimden 'benim zekamdan şüphe mi ediyorsun arkadaş Soruyu anladım ve cevabını verdim' diyesim geldi. 
     Şunun için üzülüyorum ki bu tartışmalar devam ettiği sürece, sağlıklı bir karara ulaşılmazsa bundan büyük zararlar görürüz. 
     Sayın Denktaş, KKTC Cumhurbaşkanıdır. kendisiyle geçtiğimiz Pazar ve Pazartesi günleri konuştum. Kişisel düşüncelerimi ifade ettim ve talebinin olup olmadığını sordum. 'Ben Meclis'e gelip konuşmak istiyorum' dedi. Bu benim için mutlaka yerine getirilmesi gereken bir taleptir. Ben bu Meclis'in başkanıyım. Milletin Meclisinin başkanıyım. Bir Cumhurbaşkanı'nın bugüne kadar olduğu gibi bugünkü talebini yerine getirmek benim görevimdir. Dolayısıyla 15 Nisan tarihi üzerinde birlikte mutabık kaldık. O tarihte kimin hastası var, kimin çocuğu doğum yapıyor, kimin işi var, kimin işi yok, ben bunları hesaplayacak durumda değilim. Meclis Başkanı olarak buna karar verirken de bir başkasıyla istişare etmemin de bana yakışmadığını herhalde takdir edersiniz.'' Arınç, Sabancı'nın cenaze töreninde Başbakan Vekili Abdullah Gül ile biraraya geldiklerinde Denktaş'ın talibini ilettiğini, Gül'ün de ''çok haklısınız Meclisimize gelsin ve konuşmalarını yapsınlar'' dediğini söyledi. Ülke yönetimde görev alan insanlar olduklarını hatırlatan Arınç, ''Çok şükür ki dümdüz bir çizgide gidiyoruz. Hiç kimse bizden bir eğrilik beklemesin'' dedi. 
     Bugüne kadar Denktaş'ın talebini beklediğini anlatan Arınç, şöyle konuştu 
     ''Sayın Denktaş, benden bir talepte bulunmadı. Onun adına başkaları birşeyler yapmaya çalıştı. Ama ben kendisinden böyle bir talebi alınca derhal 'başüstüne' dedim ve gereğini yerine getirdim. 15'inde kim nerede beni ilgilendirmez. Meclisimiz açık, sayın Cumhurbaşkanı gelecek ve saat 15.30'da Meclisimizde konuşmasını yapacak. Hep beraber izleyeceğiz.'' 
     
     DAVETİYE 

     Bir gazetecinin ''23 Nisan'da resepsiyon var. Davetiyelerde sadece sizin adınız var. Bunun nedeni nedir '' şeklindeki sorusunu şöyle yanıtladı 
     ''Nedeni nedir diye bunu bana tekrar niye soruyorsunuz Yani ne öğrenmek istiyorsunuz Bilinmedik ne kaldı canım kardeşim. Keşke başka bir şey sorsaydınız. Yani bu davetiyenin niçin böyle yazıldığını herhalde siz de çok iyi biliyorsunuz, ben de çok iyi biliyorum. Bundan büyük üzüntü duyuyorsanız gelin o üzüntüyü birlikte paylaşalım.'' 
     
</TEXT>
</DOC>
