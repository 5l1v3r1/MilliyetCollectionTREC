<DOC>
<DOCNO> 246391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/siyaset/siy04.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'le kriz büyüyor 
</HEADLINE>
<TEXT>


Başbakan Erdoğan'ın 'devlet terörü' ile suçladığı İsrail'deki Türk Büyükelçisi ve başkonsolosu, 'son durum' değerlendirmesi için Ankara'ya çağrıldı... 

ANKARA Milliyet 


Türkiye, İsrail Büyükelçisi Feridun Sinirlioğlu ve Kudüs Başkonsolosu Hüseyin Avni Bıçaklı'yı "danışmalar için" Ankara'ya çağırdı. İsrail'in Refah mülteci kampına düzenlediği ve çok sayıda sivilin ölümüyle sonuçlanan saldırıların ardından Başbakan Recep Tayyip Erdoğan'ın açıklamalarıyla iki ülke arasındaki ilişkiler gerginleşti. Sinirlioğlu ve Bıçaklı'nın Ankara'da yapacakları değerlendirmelerde, ilişkilerin son durumunun yanı sıra, İsrail'in Gazze'den tek taraflı olarak çekilme planının da değerlendirmeye tabi tutulacağı belirtildi. 

Yarın dönecekler 
Daha önce ABD, Rusya, BM ve AB tarafından oluşturulan Yol Haritası'na destek veren Ankara'nın bölgedeki diplomatlarıyla yapacağı değerlendirmeden sonra yeni bir görüş oluşturması bekleniyor. İki diplomatın, Dışişleri Bakanı Abdullah Gül ve bakanlığın ilgili yetkilileriyle yaptıkları değerlendirmelerin ardından yarın görev yerlerine dönebileceği kaydediliyor. İsrail'in Filistinliler'e yönelik sertlik politikası, Ankara - Tel Aviv ilişkilerinde en kötü dönemin yaşanmasına neden oldu. 
Erdoğan, 20 Mayıs'ta yaptığı açıklamada, "Bunları seyrettikçe bir baba olarak hüzünlendim. Adeta devlet terörü noktasına tırmandırılan bu adımlara karşı başbakanları, devlet başkanlarını ortak dayanışma ve tavır almaya davet ediyorum" dedi. 


</TEXT>
</DOC>
