<DOC>
<DOCNO> 245383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur11.html </URL>
<DATE> 2004/06/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Üniversitede çıplak fotoğraf şoku 
</HEADLINE>
<TEXT>

     Tarkan ÇETİN ISPARTA, DHA 

ISPARTA'daki Süleyman Demirel Üniversitesi'nde SDÜ , bir kız öğrencinin çıplak fotoğraflarını çektikleri ileri sürülen iki öğretim üyesi açığa alındı. 
     Kimliği açıklanmayan ancak Süleyman demirel Üniversitesi öğrencisi olduğu belirtilen bir kız öğrencinin çıplak fotoğrafları, internetten aralarında Rektör Prof. Dr. Lütfü Çakmakçı'nın da bulunduğu bir çok öğretim üyesinin e- mail adresine gönderildi. Kimin gönderdiği belli olmayan e- mailde, kız öğrencinin fotoğrafının Fen Edebiyat Fakültesi Tarih Bölümü öğretim üyeleri Yrd. Doç. Doktor Ahmet Halaçoğlu ve okulda aynı odayı paylaştığı Yrd. Doç. Dr. Hasan Babacan tarafından çekildiği ileri sürüldü. 
     Rektörlük tarafından yaptırılan incelemede, fotoğrafların çekildiği yerin Yard. Doç. Dr. Halaçoğlu ve Yrd. Doç. Dr. Babacan'ın birlikte kullandığı odaya benzediği saptandı. Bu gelişme üzerine iki öğretim üyesi açığa alınarak, haklarında soruşturma başlatıldı. Evli ve 2 çocuk babası 38 yaşındaki Yrd. Doç. Dr. Hasan Babacan ile 43 yaşındaki Yrd. Doç. Dr. Ahmet Halaçoğlu, odalarını boşaltarak, okuldan ayrıldı. 
     Süleyman Demirel Üniversitesi Rektörü Prof. Dr. Lütfü Çakmakcı, e- mailin kendisine de gönderildiğini belirterek, "Soruşturmanın selameti açısından, iki öğretim üyesi arkadaşımızı açığa aldık. Olayın ne derece doğru olduğunu araştırıyoruz. Odaya gizlice giren başkaları da fotoğrafı çekmiş olabilir. Soruşturma tamamlanınca açıklama yapacağım'' dedi. 
     
</TEXT>
</DOC>
