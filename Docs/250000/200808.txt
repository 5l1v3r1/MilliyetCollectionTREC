<DOC>
<DOCNO> 200808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/yazar/gunes.html </URL>
<DATE> 2003/12/09/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Kıbrıs seçimleri borsadaki trendi etkilemez 
</HEADLINE>
<TEXT>

   
   Dün borsa yine yükselişteydi.Bu yükselişin ne kadar süreceği tartışılıyor. Kimine göre yakın hedef endeksin 18 bin olması. Kimine göre yıl sonunda 20 bin aşılabilir. 
   Borsada değişim beklentilerle oluşuyor. Kuşkusuz boş beklentiler de borsayı etkileyebiliyor. Ama bunlar geçici kalıyor. Beklentinin gerçekleşmesi ise bu değişimi kalıcı hale getiriyor. Gerçekleşme beklentilerin aksine olursa bu kez, daha önce oluşan eğilim tersine dönüyor. Tabii şunu da belirtmekte yarar var. Diyelim ki, ortada olumlu bir beklenti var. Ve borsa bunu satın aldı. Yükselme başladı. Ancak gerçekleşme yine bu beklentinin ötesindeyse yükselme sürebiliyor veya hızlanabiliyor. Şu ara İMKB'de en önemli beklenti AB sürecinde olumlu gelişmelerin elde edilmesi. AB'ye üyeliğin yolu açılırsa her şeyin fiyatı yükselecek. Çünkü dağ tepe Avrupalı olacak. Kısacası, iyimser beklentiler içindeyiz. 
   İkinci olumlu beklenti 2004 yılında enflasyonun, dolayısıyla faizlerin düşmeyi sürdürmesi. Kurdaki istikrarın da sürmesi bekleniyor. Bütün bunlar borsayı bir alternatif piyasa olarak cazip kılıyor. Beklentiler olumlu. Ama belirttiğimiz gibi gerçekleşmeler farklı olabilir. Bu durumda da borsadaki yükseliş yerini bir düşüşe bırakabilir. Birincisi Türkiye'nin tam üyelik konusunda AB'den alacağı yanıt, beklentiler kadar umut vermeyebilir. Tabii bir ret olasılığı bulunmuyor. Ama, bu konuda aceleci davrandığımız, daha çok eksiğimizin olduğu söylenebilir. Farklı bir statü gündeme gelebilir. Geçici de olsa O zaman da hayallerimize kar yağabilir. Böylesi bir gelişme de borsadaki olumlu beklentiyi tersine çevirebilir. 
   Mesela önümüzdeki hafta KKTC'deki seçimler var. Bu seçimle Denktaş yeniden görevine gelebilir. Bu durumda AB'nin kaytarma bahanesine kavuşacağı görülüyor. Ancak yanlış anlaşılmasın, Denktaş'ın seçilmesi için AB aslında içinden dua ediyor. 
   Fakat bütün bu gelişmeler siyasi nitelikli. Ekonomideki temel göstergeler ise oldukça olumlu. AB süreci hızlanırsa elbette ekonomide düzelmeler hızlanabilir. Ama uzasa da, 2004 yılı, normal siyasi koşullarda, olumlu görünüyor. Öte yandan önümüzdeki yıl ekonomiyi derinden sarsabilecek bir başka gelişme de terörist saldırılar. Bu saldırılar sürerse birçok sektörü etkileyebilir. Ama en başta turizmi. Borsa da bu gelişmelerden etkilenecektir. Buna rağmen biz borsadaki çıkışın terörden etkilense de geçici olacağını düşünüyoruz. Bazen geçici kar gerçekleşmeleri siyasi gerekçelere dayandırılır. Kıbrıs'taki seçimler de böyle olabilir. Dünyadaki çoğu gelişmekte olan borsa yükseliyor. Türk borsası ise ucuz kaldı. Kaldı ki, kriz sonrası bilançolar da giderek düzeliyor. Faizler de hızla düştüğüne göre neden İMKB yükselmesin 
   Borsa tahmininde bulunmak pek doğru değil. Ama çıkışın bir süre daha süreceğini söylersek yanıltıcı olmaz. 
   
      
   
</TEXT>
</DOC>
