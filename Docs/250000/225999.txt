<DOC>
<DOCNO> 225999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/guncel/gun03.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı avukattan 'özgürlük' dersi 
</HEADLINE>
<TEXT>

   Almanya'da türbanlı avukat, Türk babanın kızını örtünmeye zorladığını öğrenince davayı almadı 
      FRANKFURT Milliyet 
   
   Almanya'da türbanlı avukat Kadriye Aydın, türban takan bir genç kıza pasaport verilmediği iddiasıyla alacağı davayı, kızın babası tarafından örtünmeye zorlandığı gerekçesiyle reddetti. 
   Avrupa Parlamentosu Milletvekili Ozan Ceyhun, bir internet sitesindeki "türban tartışması ve yanlış kurbanlar" başlıklı yazısında Aydın'ı "Ancak demokratik hukuk devletinin bir avukatı böylesine mükemmel davranabilir" diye övdü. Aydın'ın tavrından çok etkilenen Ceyhun, olayı şöyle anlattı "Bir Türk baba gelmiş ve kızına türbanlı fotoğrafı nedeniyle pasaport verilmediğinden yakınmış. Alman yetkililer, babadan dini bir kurumdan alınmış, 'Türkiye'de tüm kadınlar türban taşımak zorunda' tarzı bir belge istemiş. Baba da, 'Böyle bir belgeyi olsa olsa türbanlı bir avukat aracılığıyla bulurum' diye bu avukata gelmiş. Avukat da genç kızın türbana zorlandığını tespit eder etmez, 'kadınlar arası bir dayanışma' içinde genç kızın özgürlüğünü savunarak davayı üstlenmeyi reddetmiş." 
   
   
   
</TEXT>
</DOC>
