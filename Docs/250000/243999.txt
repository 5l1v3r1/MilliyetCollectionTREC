<DOC>
<DOCNO> 243999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo15.html </URL>
<DATE> 2004/05/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Aydın İki yılda hem maddi hem de manevi olarak çok yıprandım... 
</HEADLINE>
<TEXT>

     Elazığspor Kulübü Başkanı Baki Aydın, iki yılda hem maddi hem de manevi olarak çok yıpratıldığını söyledi. 
     Aydın, AA muhabirine yaptığı açıklamada, kongreye az bir zaman kaldığını ve bugüne kadar sadece işadamı Mehmet Tosun'un adaylığını açıkladığını belirterek, kendisinin tekrar aday olmasının söz konusu olmadığını bildirdi. 
     Elazığ kamuoyunda Aday çıkmazsa ben de kulübü oğluma bırakırım şeklinde çıkan haberlerin gerçeği yansıtmadığını kaydeden Aydın, böyle haberleri yapanların kendisini yıpratmak istediğini iddia etti. 
     Tek isteğinin 5 Haziran'daki kongrede yeni bir yönetimin oluşturulması olduğunu kaydeden Aydın, yeni yönetime her türlü desteği vereceğini söyledi. Aydın, şöyle dedi 
     ''İki yıl boyunca çok çalıştım, didindim. Böyle bir sonucu beklemiyordum, ama olmadı ve ikinci lige düştük. Çok üzüldüm. Ancak her şeyin sonu değil, tüm Elazığlılara sesleniyorum. Gelin birlik içinde yeni ve güçlü bir yönetim oluşturalım. Takımı bu yıl ikinci ligde misafir olarak görelim. Bir yıllık misafirliğin ardından yeniden birinci lige çıkalım. Yeni yönetimin içinde olacaklara elimden gelen tüm desteği vereceğim. Ancak benim aday olmam diye bir şey yok. Çünkü iki yıl içinde hem maddi hem de manevi olarak çok yıpratıldım.'' Gelecek hafta yapılacak kongrede çoğunluğun sağlanamaması halinde kongrenin bir hafta sonraya erteleneceğini kaydeden Aydın, bunun kulüp için zaman kaybı olacağını sözlerine ekledi. 
     
</TEXT>
</DOC>
