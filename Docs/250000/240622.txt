<DOC>
<DOCNO> 240622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/spor/spo08.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Madalya bekliyoruz' 
</HEADLINE>
<TEXT>


İstanbulspor, ligde tutunmanın coşkusunu sabahlara kadar eğlenerek kutladı. Başkan Adnan Sezgin, tüm sıkıntılara rağmen devlete 4.5 trilyon borç ödediklerini söyledi 


'Pozitif enerji' 
KONYASPOR'U deplasmanda 2-0 yenerek ligde kalmayı başaran İstanbulspor kafilesi, maçtan sonra Konya Hilton Oteli'nin bar ve diskosunda sezonun stresini attı. Futbolcular puro, viski ve şampanya içip, dans ederek büyük başarıyı kutladı. Başkan Adnan Sezgin, "Futbolun etik değerlerine sadık kaldık. Kamuoyunun pozitif enerjisini hep arkamızda hissettik" diye konuştu. 

Yıldırım'a teşekkür 
SEZGİN, maçtan sonra birçok kulüp başkanının kendisini arayarak, tebrik ettiğini söyledi. Adnan Sezgin, "35 yıldır futbolun içindeyim, bu kadar amatör bir sezon yaşamadım. En büyük desteği Fenerbahçe Başkanı Aziz Yıldırım'dan aldık. Allah ondan razı olsun. Yeni ihale sonuçlanır sonuçlanmaz tüm oyuncuların alacaklarını vereceğim. Onların özverisini para satın alamaz" dedi. 

'Mucizeyi başardık' 
İSTANBULSPOR Başkanı, sezon boyunca geçirilen evreleri şöyle özetledi "84 personel, 400 taraftar ve 30 kişilik İstanbul Lisesi sınıfının desteğiyle bu mücadeleyi sürdürdük. Devlete 4.5 trilyon borcumuz vardı, ödedik. Böylesine sıkıntı içindeyken bu mucizeydi. İstanbul Defterdarlığı'ndan madalya bekliyoruz. 3.5 trilyon takıma harcadık. Oyunculara 1.5-2 trilyon borcumuz kaldı". 



</TEXT>
</DOC>
