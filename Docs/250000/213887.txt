<DOC>
<DOCNO> 213887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/soneko03.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kur düşüşü, kişi başına geliri 531 dolar artıracak... 
</HEADLINE>
<TEXT>

     Ortalama kurun 1.5 milyon liraya çekilmesi üzerinde durulurken, bu durumda milli gelir 279.8 milyar dolara, kişi başına gelir de 3 bin 897 dolara çıkacak. 
     Döviz kurunun düşük seyretmesi, ekonomi yönetiminin de hesaplarını yeniden gözden geçirmesine yol açtı. 
     A.A muhabirinin edindiği bilgiye göre, 2004 için 1 milyon 604 bin lira olarak alınan ortalama dolar kurunun, 1.5 milyon lira seviyesine çekilmesi düşünülüyor. 
     Bu durumda, 419.7 katrilyon lira olarak öngörülen gayri safi milli hasıla GSMH rakamı dolar bazında 279.8 milyar dolara çıkacak. 
     Kişi başına gelir ise 2004 programına göre 1 dolar artış kaydederek 3 bin 897 doları bulacak. Programda kişi başına gelir 3 bin 645 dolar olarak öngörülüyordu. 
     
     ORTALAMA KUR BİRAZ DAHA DÜŞERSE... 
     Öte yandan, kurun düşük seviyelerini koruması durumunda ortalama kurda yeniden bir revizyonun gündeme gelebileceği belirtiliyor. 
     Böyle bir durumda ortalama kurun 1 milyon 462 bin liranın altına indirilmesi halinde, 2004 yıl ortasında 71 milyon 789 bin kişi olacak Türkiye'de, kişi başına gelir de ilk kez 4 bin dolar sınırını aşacak. 
     
     DIŞ TİCARET RAKAMLARINA DA REVİZYON 
     Bu arada, ekonomi yönetimi dış ticaret rakamlarının da revize edilmesi üzerinde çalışıyor. 
     İthalat ve ihracattaki artışın devam etmesine paralel olarak ihracatın 54 milyar dolar, ithalatın ise 79 milyar dolar civarında gerçekleşeceği tahmin ediliyor. 
     2004 yılına ait cari açığın 7.6 milyar dolar olarak korunması düşünülürken, turizm ve işçi gelirlerinde büyük farklılıklar olamayacağı öngörülüyor. 
     Ekonomi yönetimi çalışmalarını sürdürürken, IMF ile Şubat ayında yapılacak görüşmelerde rakamların netleşmesi bekleniyor. 
     
</TEXT>
</DOC>
