<DOC>
<DOCNO> 208571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun39.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Federalizm konusunda anlaşmaya vardık 
</HEADLINE>
<TEXT>

     Irak Kürdistan Demokrat Partisi IKDP lideri ve Irak Geçici Hükümet Konseyi üyesi Mesud Barzani, Irak Geçici Hükümet Konseyi ile federalizm konusunda anlaşmaya vardıklarını söyledi. 
     Irak'ın Selahaddin kentinde Kürt, Türkmen ve Asurilere ait 30 parti temsilcisi IKDP lideri Mesut Barzani Başkanlığı'nda bir araya geldi. Basına kapalı olarak yapılan toplantıdan sonra IKDP'nin yayın organı Khabat gazetesi yapılan bu toplantıda Barzani'nin konuşmasını yayınladı. 
     Barzani, toplantıda yaptığı konuşmada, Irak'ta illerin ayrı ayrı yönetilemeyeceğini söyledi. 
     Irak'ta 2 esas Arap ve Kürt kavminin bulunduğunu anlatan Barzani, ''Diğer azınlıkların da hakları federalizm çerçevesinde korunacaktır'' dedi. 
     IKDP lideri Mesut Barzani, konuşmasına şöyle devam etti 
     ''Irak Geçici Hükümet Konseyi ile federalizm konusunda anlaşmaya vardık. Irak'ta iller ayrı ayrı yönetilemez. Kürdistan'ın bir özelliği var. Önceki toplantılarda konuştuğumuz gibi o özellikten dolayı biz Kürt halkı merkezle ilişkimizin şekillendirilmesine kendimiz karar vererek belirleyeceğiz. Her milletin kendi özelliği var. Irak'ta bulunan 2 esas kavim yani Arap ve Kürtler ve diğer azınlıklar onlarında hakları federalizm çerçevesinde korunmalıdır. Diğer bölgelerin özgürleşmesinden sonra zorla göç ettirilen insanların kendi bölgelerine dönmelerinden sonra geleceklerini tartışmalıyız. Türkmen ve Asurilerin haklarına gelince, onlar bizim kardeşlerimiz ve hüküm konseyinde haklarını istemeleri onların bir hakkıdır.'' Türkmenlerden bir bölüm insanın kendi durumunu anladığını ifade eden Barzani, şunları söyledi 
     ''Türkmenlerden bir bölüm insan kendi durumunu anlamıştır ve haklarını almaya çalışıyorlar. Diğer bir kısmı da Kürtdistan'da bulunan Kürt, Türkmen, Asuri ve Ermeni halklarının çıkarlarının karşısında duruyorlar. Bu kişilerin siyasetlerini bir daha gözden geçirmeleri gerekir. Bunlar siyasetlerini değiştirdikleri takdirde bu halklar bunlara minnet duyar. Kerkük bir Kürt bölgesidir dediğimizde yalnızca orda Kürt var demiyoruz. Kerkük'ün bu durumuna özel bir çözüm gerekir. Biz Bağdat'ta yaptığımız Geçici Hükümet Konseyi toplantılarında da bu detayları konuşuyoruz.'' 
     
</TEXT>
</DOC>
