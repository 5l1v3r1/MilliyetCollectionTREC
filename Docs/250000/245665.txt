<DOC>
<DOCNO> 245665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/dunya/dun01.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat meşalesi KKTC'den geçebilir 
</HEADLINE>
<TEXT>


YORGO KIRBAKİ Atina SEFA KARAHASAN Lefkoşa 


Yunanistan'ın başkenti Atina'da 13 - 29 Ağustos tarihleri arasında yapılacak 28. Yaz Olimpiyat Oyunları nedeniyle dünya turuna Sidney'den başlayan ve İstanbul'dan da geçecek olan Olimpiyat meşalesinin KKTC'ye de gitmesi ihtimali doğdu. 
Milliyet'e konuşan KKTC Spor Bakanı Özkan Yorgancıoğlu, Olimpiyat meşalesinin Kıbrıs Türk tarafından geçmesinden Kıbrıs Türk halkı olarak büyük bir mutluluk duyacaklarını belirterek, "Bir pürüz çıkmazsa Olimpiyat meşalesi KKTC'den geçebilir" dedi. Kıbrıs Rum Kesimi Olimpiyat Komitesi Başkanı Kikis Lazaridis, Olimpiyat meşalesinin Kuzey Kıbrıs'tan da geçmesi için bazı Kıbrıslı Türklerle görüşmeler yapıldığını açıkladı. Lazaridis, "Olimpiyat meşalesi tüm dünya halkları için barış ve dayanışma sembolüdür. Siyaset, din ve ırk ayrımı yapmayan bu meşalenin Kuzey Kıbrıs'tan da geçmesini arzu ediyoruz" dedi. 


</TEXT>
</DOC>
