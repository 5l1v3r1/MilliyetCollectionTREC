<DOC>
<DOCNO> 231275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko13.html </URL>
<DATE> 2004/04/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Gazprom, Türkiye'de çok büyük yatırımlar planlıyor" 
</HEADLINE>
<TEXT>

     Rusya Federasyonu'nun Ankara Büyükelçisi Petr Vladimirovich Stegniy, Rusya ve Bağımsız Devletler Topluluğu'nda ihtiyaç fazlası elektrik enerjisini Türkiye'ye satabileceklerini, bu konuda görüşmeler yapacaklarını bildirdi. 
     Büyükelçi, bavul ticareti yerine ''perakende ticaretin'' geliştirilmesinin, her iki ülkenin yararına olduğunu da söyledi. 
     Stegniy, Türkiye ile bu yıl özellikle enerji alanında bir çok konuda işbirliği yapmak istediklerini söyledi. 
     Rus doğalgaz şirketi Gazprom'un Başkanı Aleksey Miller'in yakında Türkiye'ye geleceğini belirten Büyükelçi, ''Gazprom Türkiye'de çok büyük miktarda yatırım yapmayı planlıyor'' dedi. 
     Ayrıca Türkiye ile birlikte, diğer ülkelere yönelik işbirliği yapabileceklerini anlatan Büyükelçi, Türkiye'nin enerji açısından cazip bir pazar olduğunu, bu nedenle Türkiye'nin uzun vadede stratejik enerji ihtiyaçlarını karşılayıcı yatırım amaçladıklarını vurguladı. Büyükelçi Stegniy, Rusya ve BDT'deki ihtiyaç fazlası elektrik enerjisini Türkiye'ye satabileceklerini, bu çerçevede geniş çaplı bir işbirliği yapacaklarını söyledi. 
     
     BAVUL TİCARETİ 
     Büyükelçi Stegniy, Rusya'nın bundan sonra piyasa merkezli bir ekonomi politikası izleyeceğini ifade ederken, bu çerçevede Türkiye ve bölgedeki ülkelerle daha sıkı ekonomik ve ticari işbirliğine gideceklerinin kaydetti. 
     Bavul ticaretinin geçen yıl 3.8 milyar dolara ulaştığını anlatan Büyükelçi, Rusya'da küçük ve orta ölçekli işletmeleri desteklemek istediklerini, bu çerçevede bavul ticaretini değerlendireceklerini ve çok dikkatli olduklarını söyledi. 
     Büyükelçi, ''bavul ticareti yerine perakende ticareti olması, her iki ülkenin yararına'' dedi. 
     İki ülke arasındaki ticaretin artması için her türlü desteği vereceklerini vurgulayan Büyükelçi Stegniy, inşaat sektörünün önemine işaret ederken, bunun gittikçe gelişme gösterdiğini kaydetti. 
     
</TEXT>
</DOC>
