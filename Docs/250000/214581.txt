<DOC>
<DOCNO> 214581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur36.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Film gibi aşk, mutlu sonu bekliyor... 
</HEADLINE>
<TEXT>

     Kore Savaşı'nda yaralanan Gemlikli Talip Yıldız ile tedavisi sırasında tanıştığı Suriyeli hemşire Melha Ejda arasında yaşanan aşk, benzeri ancak filmlerde görülebilecek bir öyküye dönüştü. 
     25 eylül 1950'de İskenderun'dan Pusan'daki Türk birliğine katılmak için yola çıkan Talip Yıldız, ilk çatışmada yaralanır. Askeri hastanede tedavi altına alınan Talip Yıldız, burada görevli Suriyeli hemşire Melha Ejda ile tanışır. İkili arasında başlayan yakınlaşma, Yıldız'ın tedavisinin ardından hastaneden ayrılmasından sonra da devam eder. Ancak, Talip Yıldız'ın bir çatışma sonrası esir düşmesi, yıllar geçtikçe daha da büyüyecek aşkı bir süre kesintiye uğratır. 
     Bulunduğu esir kampından firar eden ve savaşın bitmesinin ardından Türkiye'ye dönen Talip Yıldız, Gemlik'te evlenir. İlçede zeytincilik yaparak geçimini sağlayan Yıldız, daha sonra eşiyle birlikte Hollanda'ya göç eder ve burada 4 çocuğu olur. 
     Oysa, Suriyeli hemşire Melha Ejda, Yıldız Türkiye'ye döndüğünde 7 aylık hamiledir ve bu durumdan Talip Yıldız'ın haberi yoktur. Ejda bir erkek çocuk dünyaya getirir ve Yıldız ile birlikte kararlaştırdığı gibi oğluna ''Barbaros'' adını verir. Suriyeli hemşire, daha sonra kucağında çocuğuyla ''Büyük aşkını'' aramak için Türkiye'ye gelir. Ejda'nın Mersin'de başlayan yolculuğu, Gemlik'e kadar uzanır. Ancak, Yıldız Hollanda'da olduğu için Ejda'nın çabaları sonuç vermez. Bunun üzerine, Suriyeli hemşire Hollanda'ya gider, ama tüm uğraşılarına rağmen aşkını bulamaz. 
     Bu arada, Talip Yıldız'a, Melha Ejda'nın kendisini aradığı söylenir. Ancak, aile düzenini bozmak istemeyen Yıldız, Ejda'ya ulaşma konusunda çaba göstermez. Ejda ise Yıldız'ı bulma konusundaki ümidini kesince Suriyeli bir diplomatla evlenir. Ancak, diplomat daha sonra yaşamını yitirir. Bu kez, Yıldız'ı arama sırası Kore aşkının meyvesi Barboros'tadır. Barbaros da, babasını bulmak için Gemlik'e ardından da Hollanda'ya gider, ancak bir sonuç elde edemez. 
     Talip Yıldız, 1994 yılında ölür, ama Ejda ile yaşadığı aşk ve üvey kardeşi görme isteği bu kez Yıldız'ın büyük çocuğu Gül Uğursoy'un rüyalarına girmeye başlar. Gül Uğursoy, eşi Mustafa Uğursoy ile Barbaros ve Melha Ejda'yı aramaya başlar. Suriye Başkonsolosluğu'ndan bu konuda bilgi alamayan Uğursoy, Talip Yıldız'ın asker arkadaşlarından Melha Ejda'nın halen Mersin'de, Barbaros'un ise Antalya'da yaşadığı bilgisini alır. 
     Gül Uğursoy, Melha Ejda'nın büyük aşkını halen yaşattığına inandığını belirterek, ''Bu benim rüyalarıma giriyor. Türkiye'ye ilk geldiğinde, o zamanın büyük ulusal gazetelerine ilan bile vermiş. Ama, babamız sağken bir türlü bu görüşme olmamış'' dedi. 
     Melha Ejda ve Barbaros'u görmeyi hem kendilerinin hem de annelerinin istediğini dile getiren Uğursoy, ''Mersin ve Antalya valiliklerine başvurarak, yardım isteyeceğiz. Hep onlarla görüşeceğimizi umut ederek yaşıyorum. Görenler ve bilenlerin bize başvurmasını istiyorum. Şu ana kadar çabalarımızdan sonuç alamadık. Umarım bu görüşme sağlanır'' diye konuştu. 
     
</TEXT>
</DOC>
