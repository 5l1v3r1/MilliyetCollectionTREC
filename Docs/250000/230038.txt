<DOC>
<DOCNO> 230038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas14.html </URL>
<DATE> 2004/04/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bruce Willis'ten Demi Moore'a nispet .. 
</HEADLINE>
<TEXT>

     Eski eşi Demi Moore'un düğününde sağdıç olacağı açıklanan ünlü aktör Bruce Willis, bu nikahtan önce evlenmek için harekete geçti. Willis, ''Sahil Güvenlik'' dizisinin güzel yıldızı Brooke Burns'e evlenme teklif etti. 
     Internetteki ''eonline'' sitesinin haberine göre, 25'lik genç aktör Ashton Kutcher ile evlenmeye hazırlanan 41 yaşındaki eski eşi Moore'a düğününde sağdıç olmak için söz veren Willis, bu düğünden önce nikah masasına oturmaya hazırlanıyor. 
     49 yaşındaki aktör, Paris'te bir limuzinde, 26 yaşındaki Burns'e romantik bir şekilde evlenme teklif etti. Şehir turu atarken kendinden 23 yaş küçük olan Burns'e elmas bir yüzük sunarak ''benimle evlenir misin '' diye soran Willis, Burns'ten ''evet'' yanıtını aldı. 
     Willis'in Champs-Elysees'ye geldiklerinde şoför ve korumaya araçtan bir süre inmelerini rica ettiği, bu romantik evlenme teklifinin ardından güzel yıldızın sevinç gözyaşlarına boğulduğu ifade edildi. 
     Bruce Willis ile Demi Moore, 1987 yılında Las Vegas'ta evlenmiş, 13 yıllık evliliğin ardından 2000 yılında yollarını ayırmıştı. İki ünlü oyuncunun Rumer 16 , Scout 13 ve Tallulah 10 adlı üç çocukları bulunuyor. 

     
</TEXT>
</DOC>
