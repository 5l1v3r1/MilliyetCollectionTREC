<DOC>
<DOCNO> 238724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/yasam/axyas01.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaray start aldı 
</HEADLINE>
<TEXT>


İstanbul trafiğine çözüm getirmesi için başlatılan Marmaray Projesi Demiryolu Boğaz Tüp Geçişi inşaatının temeli dün Üsküdar Meydanı'nda törenle atıldı... 

MEHMET DEMİRKAYA, BÜLENT ÖZDEMİR İstanbul 

İstanbul trafiğine kalıcı bir çözüm getirmesi amacıyla başlatılan "Marmaray Projesi - Demiryolu Boğaz Tüp Geçişi" inşaatının temeli, Başbakan Recep Erdoğan tarafından dün atıldı. 
Üsküdar Meydanı'nda düzenlenen törende konuşan Erdoğan, İstanbul'da gecikmiş bir projeyi gerçekleştirmenin heyecanı içinde olduğunu söyledi. Marmaray hakkında şimdiden bazı dedikoduların yapıldığını, 'Efendim eğer deprem olursa ne olacak ' denildiğini kaydeden Erdoğan, "Japonya'da depremlerden geçilmiyor. Onlar ne yapıyorsa bilime dayalı olarak, biz de onu yapmak suretiyle bu eseri İstanbulumuza ve ülkemize kazandıracağız. Bütün bunların tedbirleri alınmış, bilimsel çalışmaları yapılmıştır" dedi. 
Erdoğan'a, konuşmasının ardından Üsküdar Belediye Başkanı Mehmet Çakır tarafından 1860'a ait tüp geçit projesinin orijinal plan örneği verildi. 
Daha sonra Erdoğan, bazı bakanlar, İstanbul Büyükşehir Belediye Başkanı Kadir Topbaş, Atina Belediye Başkanı Dora Bakoyanni ile yapımı gerçekleştirecek şirketin temsilcilerin bulunduğu kalabalık bir grup, Marmaray Projesi'nin temelini attı. 

Törende izdiham 

Yoğun güvenlik önlemlerinin alındığı törende, protokolü göremeyen vatandaşlar polis barikatını yararak meydana girmeye çalışınca izdiham yaşandı. "Tüp geçit hayırlı olsun" yazılı pankart asılan bir uçak tören süresince Üsküdar'da uçtu. Erdoğan, törenin ardından Üsküdar'daki İstanbul Büyükşehir Belediyesi Fethipaşa Sosyal Tesisleri'nde Bakoyanni ve bazı partililerle yemek yedi. 


</TEXT>
</DOC>
