<DOC>
<DOCNO> 222803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko44.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçındağ Bir ülke sahip olduğu markaları kadar zengindir... 
</HEADLINE>
<TEXT>

     Doğan Yayın Holding DYH Başkanı Mehmet Ali Yalçındağ, bir ülkenin sahip olduğu markaları kadar zengin olabileceğini belirtti. 
     DYH tarafından düzenlenen ''Anadolu'daki Avrupa'' toplantılarının ilki Denizli'de yapıldı. ''Marka Güçtür'' temalı toplantıya Denizlili sanayici ve işadamları büyük ilgi gösterdi. 
     Bu yıl 6 ilde benzer toplantılar düzenleyeceklerini bildiren DYH Başkanı Mehmet Ali Yalçındağ, DYH olarak büyük önem verdikleri Anadolu'daki potansiyel güç için Denizli'nin özgün bir örnek olduğunu vurguladı. Yalçındağ, şöyle konuştu 
     ''Neden buradan başladığımızın cevabı Denizli'nin kendisi. Denizli, ABD bornoz ve havlu piyasasının yüzde 35'ini, Avrupa'daki aynı pazarın da yüzde 22'sini kontrol ediyor. Denizlili işadamı Ukrayna'da çuval, Çin'de sakız, Güney Afrika'da tekstil, Bulgaristan'da da plastik doğrama fabrikası kuruyor. Denizli'de 500'e yakın tekstil, önemli sayıda bakır işletmesi var. Yani Denizli bir anlamda Anadolu'daki Avrupa'nın kalbi. Bir ülke sahip olduğu markaları kadar zengindir.'' 
     
     ERTUĞRUL ÖZKÖK- 
     Denizli'nin marka ve ülke ekonomisi açısından önemini, Körfez Savaşı öncesinde pek çok ABD gazetesinde yayınlanan bir karikatürü göstererek anlatan Hürriyet Gazetesi Genel Yayın Yönetmeni Ertuğrul Özkök, şunları söyledi 
     ''Karikatürün her bir karesinde bir ABD vatandaşı kendilerine destek vermeyen ülkelere olan tepkisini gösteriyor. 'Bundan sonra Fransız şarabı almayacağım, Alman arabası BMW veya Mercedes'e binmeyeceğim' diyor. Son karede banyoya girmiş ama elini uzatıp bornozunun olmadığını görünce, 'Kim size bornozumdan vazgeçebileceğimi söyledi' diyor. Yani Denizli, ürün olarak bütün dünyada Türk bornozu ve havlusu ile temsil ediliyor.'' Özkök, Efes Pilsen'in Rusya'da yaptıklarını, markasının nasıl kabul edildiğini görünce çok gururlandığını belirterek, ''Çocukluğumda İzmir'de 29 Ekim'de geçit töreninde geçen askerleri görünce çok gururlanırdım, aynen öyle gururlandım. Bir ülkenin markaları, bayrağı kadar gurur verici oluyor'' dedi. 
     
</TEXT>
</DOC>
