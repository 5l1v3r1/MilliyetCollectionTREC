<DOC>
<DOCNO> 235362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur41.html </URL>
<DATE> 2004/04/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
TEM'de emniyet şeridi kavgası .. Polise vatandaş tepki gösterince... 
</HEADLINE>
<TEXT>

     Ümraniye TEM Otoyolu bağlantısında emniyet şeridini kullanan polis ile buna tepki gösteren vatandaşlar arasında çıkan kavganın polis telsizine yansıması, kısa süreli alarma neden oldu. 
     Alınan bilgiye göre, bir ihbara yetişmek üzere TEM Otoyolu Çamlıca bağlantısı Vecdi Diker Tüneli'nden geçen bomba imha uzmanı sivil polis ekibinin bulunduğu araç emniyet şeridini kullanınca, vatandaşlar bu duruma tepki gösterdi. 34 VG 2498 plakalı otomobilin sürücüsü ile yanındaki iki kişinin tepkilerini sözlü olarak dile getirmesi üzerine, polisle aralarında tartışma çıktı. 
     Tartışmanın kavgaya dönüşmesi sonucunda da bir polis memurunun düşürdüğü tabancanın bir vatandaş tarafından yerden alınması üzerine kavga büyüdü. Bu gelişmeler sırasında bir polisin ekip otomobilinden telsizle, saldırıya uğradıkları yönünde anons yaparak meslektaşlarından yardım istemesinin ardından, polis alarma geçti. 
     Olayın meydana geldiği yere Ümraniye ve Üsküdar ilçelerinden çok sayıda polis sevk edilirken, bölgede sivil görev yapan Terörle Mücadele ve Özel Tim polisleri de olay yerine geldi. 
     Ekiplerin olay yerine gelmesiyle durum anlaşılırken, 3 kişi gözaltına alınarak Üsküdar Emniyet Müdürlüğü Asayiş Büro Amirliği'ne götürüldü. 
     
</TEXT>
</DOC>
