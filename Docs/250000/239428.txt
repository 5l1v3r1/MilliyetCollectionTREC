<DOC>
<DOCNO> 239428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo25.html </URL>
<DATE> 2004/05/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Mustafa Doğan Hamburg yolunda... 
</HEADLINE>
<TEXT>

     Almanya Birinci Futbol Ligi takımlarından FC Köln'de bu sezonu geçiren Mustafa Doğan'ın, Hamburg'a transfer olacağı iddia edildi. 
     Almanya'nın en yüksek tirajlı gazetelerinden Bild'e açıklama yapan Mustafa Doğan'ın menajeri Fritz Bischof, ''Doğan ya kuzey ya da güney ekiplerinden birine gidecek. Bu takım Hamburg da olabilir, 1860 Münih de olabilir''dedi. 
     Almanya Birinci Ligi'ne bu sezon çıkan ve düşmesi haftalar öncesi kesinleşen FC Köln'ün savunma oyuncusu Mustafa Doğan, takımı düştüğü için özel anlaşması gereği bedelsiz olarak serbest kalıyor. 
     Mustafa Doğan, taraftarların kendisine takımda kalması için büyük baskı uyguladığını, ancak ikinci ligde oynamak istemediğini söyledi. 
     Kendisine öneride bulunan kulüplerden biri olan 1860 Münih'in de düşme hattında bulunduğunu belirten Doğan, bu öneriye sıcak bakmadığını ve Hamburg'un önerisini düşündüğünü sözlerine ekledi. 
     
</TEXT>
</DOC>
