<DOC>
<DOCNO> 234589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/yazar/dundar.html </URL>
<DATE> 2004/04/25/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
TBMM Modern 
</HEADLINE>
<TEXT>

   23 Nisan'da 84 yaşına giren Meclis, kapılarını Popüler Kültür'e açtı 
   
      55 bin kişilik bir kasaba düşünün. 
   Ahalisi sabah gelip akşam oldu mu giden... 
   İlle kravat takıp lacivert takım elbiseden üniforma giyen... 
   Siyaset dışında sohbet, çay dışında meşrubat bilmeyen... 
   İşte bu kasaba, Türkiye Büyük Millet Meclisi kampüsü... 
   Geleneksel toplumda evlenemeyen, çocuğu olmayan, iş bulamayan, şifa arayan, yatıra koşar dilek ağacına çaput bağlar ya günümüzün modern toplumunda bu ihtiyacı TBMM karşılıyor. 
   Geçen yasama yılında 1 milyona yakın insan ziyaret etmiş Meclis'i... 
   Kapıda her daim kuyruk var. 
   Seçmen, vekilinin peşinde... 
   Günde ortalama 8 bin kişi, yani kasabamızın nüfusundan fazla insan, hastaneye yatabilmek, çocuğuna iş bulabilmek, karısını tayin ettirebilmek için veya başka bir nedenle Meclis kapısına geliyor. Özel dönemlerde, mesela yeni bir iktidarın ilk günlerinde bu rakam günde 20 bine kadar çıkıyor. 
   Benim ziyaretim farklı bir nedenle oldu. 
   Geçen Ekim ayında Meclis'in İletişim Danışmanı Kemal Öztürk'ten bir davet aldım. İlginç bir projeleri vardı. Bir grup popüler insana TBMM'yi gezdirip izlenimlerini yazmalarını isteyecekler, sonra da bu izlenimleri yayınlayacaklardı. 
   1980'lerde birkaç yıl parlamento muhabirliği yapmıştım. Meclis'i bildiğimi sanırdım. Ama bu proje için mihmandarımız Safa Bey'le birlikte 
   Parlamentonun hiç girmediğim yerlerine girince pek de tanımadığımı anladım. 
   'Popülerler' listesindekilerden Coşkun Aral'la birlikte 
   
      Sekreterler    Bir milletvekiline nasıl ulaşılır 
   Meclis'e gelen yurttaşın ilk karşılaştığı kişi kapıdaki polis... Pazartesi ve Cuma'ları tüm gün ziyaret serbest. Aradaki günlerde genel kurul olmadığı saatlerde ziyaretçi kabul ediliyor. 
   Günde ortalama 8 bin kişinin kampüse giriş yaptığı düşünülürse kapıdaki polisin durumu daha iyi anlaşılır. Kimler yok ki, kapıya dayananlar arasında İçeri giremeyince girişteki ağacın altına peçete serip vekili için getirdiği portakalları soyup yiyenler mi ararsınız, "Vekilim 10 dakika görmek istedi" diye milletvekilinin köpeğini getirenler mi... 
   Randevulu gelenler, Meclis kapısını aşıp Halkla İlişkiler binasına gidiyor. 
   Milletvekilleri üçer katlı bu binalarda çalışıyor. Her milletvekilinin bir sekreteri bir de danışmanı var. Çoğu, küçük ışıksız odalarda biraz eğreti oturuyor. 
   1 milyar maaşla çalışan sekreterler 'Seçmen nasıl atlatılır' bahsinde uzmanlaşmış artık. Milletvekilleri seçmenle köşe kapmaca oynuyor. Özellikle doğulu milletvekilleri "Hastayım, sana geldim" diye kapısına dayanan seçmenlerinden dertli... 
   Yine 1 milyar alan danışmaların işi daha ağır. Çoğu, vekilin arabasını sürmekten, faturalarını yatırmaya kadar her işe bakıyor. Daha zoru ise seçmenin işini takip etmek... Hastaneye yatırmalar, iş bulmalar, tayin terfi işlemleri danışmanların sırtında... 
   Bir vekilin ortalama 50 misafiri geliyor günde... Çay 100 bin lira... Bir milletvekili sadece çay için ayda ortalama 300 milyon harcıyor. 
   
      Tutanak Müdürlüğü    Gizli görüşmelerin saklandığı kasa 
   Meclis genel kurulunda ağızdan çıkan her söz teybe kaydedilip kağıda dökülüyor, sonra 1920'den beri çıkan Tutanak dergisinde yayınlanıyor, ciltlenip saklanıyor. 
   Bunu yapan birim Tutanak Müdürlüğü... 
   Burada 69 kişi çalışıyor. 41'i stenograf... 
   Mahzenden Genel Kurul'a çıkan bir merdiven var. Stenolar, oradan 3'er kişilik ekipler halinde salona çıkıp oturuyor, 7,5 dakika sonunda nöbet değişiyor. Bu arada kürsünün altındaki kayıt cihazı konuşulanları teybe alıyor. Konuşma hızında yazan stenolar, bu kayıtla notlarını karşılaştırıp deşifre ediyor. 
   Aralarında 26 yıldır bu işi yapan var. Neler görmemiş ki 
   "Ben öyle demedim, yanlış yazmışsın" diyenler mi istersiniz, ettiği küfürden utanıp sildirmeye çalışanlar mı 
   Gizli oturumlarda yeminli stenograflara sağır dilsiz kavaslar eşlik ediyor. Konuşma metinleri Tutanak Müdürü'nün odasında, çelik kasadaki bir deri bond çantada saklanıyor. 
   Tutanak Müdürü Mustafa Özeroğlu "Türkiye'nin en çok yazı okuyan insanı benim" diyor. Yılda 40 bin sayfa tutanak okuyormuş. Bunu 18 yıldır yaptığını düşünsenize.... 
   Zamanla Meclis'te vekiller de stenolar da değişmiş. O eski şiir okur gibi konuşan hatipler gitmiş, yerine ağır şiveli vekiller gelmiş. 
   Tabii yeni stenolar için anlamak da güçleşmiş. 
   Özellikle kadın stenografların zorlandığı bir konu da vekillerin ana avrat küfürlerini kağıda dökmek... Ama çekinmeye gerek yok. Genel Kurul'u bir sınıf gibi düşünürsek, öğretmen bile küfrettikten sonra talebenin dili tutulur mu 
   
   
      Sığınak    Meclisin yeraltı dünyası... 
   Ülkenin olduğu gibi Meclis'in de bir 'yeraltı dünyası' var.Meclis sığınağı bir savaş anında ülkenin yönetileceği yer... 
   Son Irak savaşı sırasında tatbikat yapılmış burada... Milletvekillerine, sığınak planları dağıtılmış. 
   TBMM sivil savunma ekibiyle birlikte sığınağın 20 odası ile Kararg h ve Kontrol Merkezi'ni geziyoruz. 
   Tam Genel Kurul salonunun altındayız. Salonun yanlarından inen ve birbirine açılan uzun dehlizlerin duvarlarında şemalar, tablolar, çıplak lambalar, maskeler, sirenler, yangın muslukları asılı... Savaş durumunda Başkanın oturacağı masanın üzerinde planlar var... 
   Saldırı halinde iletişimin uydu aracılığıyla sağlanacağını öğreniyoruz. 
   Uzmanlar, sığınağın en ağır bombardımanlara dayanıklı olduğunu söylüyor. İlk radyoaktif serpintiye karşı da korunaklı imiş... 
   15 gün hiç dışarı çıkmadan beslenebilecekleri iaşe stokları var. Sığınak, mutfakla da bağlantılı... 
   Olağanüstü hallerde Divan'ın toplanacağı odaya mavi örtülü masalar ve televizyon konmuş. Yarın belki ülkenin savaşa girme kararı burada alınacak. Ancak bir sorun var 
   Sığınak 1960'da, eski meclisin 400 milletvekiline göre yapıldığı için 550 milletvekilini zor kaldıracak gibi görünüyor. Vekil sayısını artıranlar, işin bu yanını düşünmemiş anlaşılan. Ayrıca yer altındaki Genel Kurul salonundan havalandırma boruları geçirildiği için ve alan daralmış, başı eğmeden ilerleme imkanı kalmamış. Dileriz buraya hiç ihtiyaç duyulmaz. 
   
      
   
</TEXT>
</DOC>
