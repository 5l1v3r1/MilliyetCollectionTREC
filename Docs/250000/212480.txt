<DOC>
<DOCNO> 212480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/siyaset/asiy.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye ambargo kalkar 
</HEADLINE>
<TEXT>

   Başbakan Erdoğan, Kıbrıs sorununda çözüme varılamaması halinde, KKTC'ye uygulanan ambargonun kaldırılabileceğini söyledi 
      WASHINGTON Milliyet 

   
   Başbakan Recep Tayyip Erdoğan, Türkiye'nin BM Genel Sekreteri Kofi Annan'ın tüm ön şartlarını kabul ederek yapıcı tutum sergilemesine rağmen Kıbrıs sorununda çözüme varılamaması halinde, KKTC'ye uygulanan ambargonun kaldırılabileceğine işaret etti. 
   Erdoğan, Washington'da medya temsilcileriyle yaptığı söyleşide, Türkiye'nin, attığı adımlarla Kıbrıs sorununun çözümünde engelleyici konumdan çıktığını belirterek, "Bundan sonraki süreç, anlaşma olmasa da, KKTC'ye uygulanan ambargonun kaldırılmasıdır. ABD ve AB Komisyonu Başkanı Romano Prodi'nin yaklaşımlarından da bu anlaşılıyor" dedi. Erdoğan'ın bu sözleri, Yunanistan ve Rum Yönetimi'nin anlaşmaya yanaşmaması halinde, ABD ve bazı Avrupa ülkelerinin KKTC'ye ambargoyu delebileceklerinin işaretini Türk tarafına verdikleri yorumuna neden oldu. 
   Diplomatik kaynaklar da, ambargonun kaldırılabileceği mesajının Yunanistan ve Rum Yönetimi üzerinde çözüm baskısını artıracağı beklentisini dile getirdi. KKTC'ye uygulanan ambargonun kaldırılmasının gündeme gelmesi halinde, Rum Yönetimi'nin 1 Mayıs'ta adayı temsilen AB üyesi olması da tartışılır hale gelecek. 
   
   İnsan haklarına aykırı 
   Türkiye'nin attığı adımlarla artık engelleyici taraf olmaktan çıktığını vurgulayan Erdoğan, medya temcileriyle söyleşisinde şunları dile getimişti "Bundan sonraki süreç anlaşma olsa da, olmasa da, KKTC'ye uygulanan ambargonun kaldırılmasıdır. Buradaki yaklaşımdan da, Prodi'nin yaklaşımından da bu anlaşılıyor. Zaten bazı Avrupa ülkeleri KKTC'ye uygulanan ambargoyu insan haklarına aykırı buluyor." 
   
   Papadopulos Şartlar oluşmadı 
   Kıbrıs Rum Yönetimi lideri Tassos Papadopulos, Birleşmiş Milletler Genel Sekreteri Kofi Annan ve Avrupa Komisyonu Başkanı Romano Prodi ile görüştüğü Brüksel'den adaya dönüşünde, müzekerelerin yeniden başlaması için elverişli şartların henüz oluşmadığını söyledi. 
   Türkiye'nin Kıbrıs'la ilgili tavrının iyimserlik yaratabilecek bir değişiklik göstermediğini belirten Papadopulos, Annan'ın müzakereleri yeniden başlatmak için ortaya attığı koşulların yerine getirileceğine dair gerekli saydığı teminatları almadığı görüşünde olduğunu vurguladı. 
   Papadopulos, ayrıca ABD Dışişleri Bakanı Colin Powell'ın müzakerelere müdahalesinin olmayacağını, ne arabulucu, ne de yardımcı rolü üstleneceğini belirterek, "Bunu ne BM, ne AB, ne de Powell'ın kendisi istemiyor" dedi. n ATİNA, LEFKOŞA Milliyet 
   
   Kıbrıs'ta düğmeye Bush basacak...    YORGO KIRBAKİ Atina 

   Başkan Bush'un 'Annan şartlarını' kabul etmeye davet edecek mektubu, hafta başı taraflara ulaşacak 
   Kıbrıs Rum Kesimi'nde müzakerelerin başlamasının an meselesi olduğu, ancak çok yakın gelecekte böyle bir şey beklenmediği konuşuluyor. Rum Kesimi, ABD ve Birleşmiş Milletler Genel Sekreteri Kofi Annan'ın "Mektup ve telefonla diplomasi trafiği" başlatması bekleniyor. 
   Rum basınındaki haberlere göre ilk adımı ABD Başkanı Bush atacak. Bush'un, tarafları Annan'ın şartlarını kabul etmeye davet edecek mektubunun Başbakan Tayyip Erdoğan ile Rum Yönetimi lideri Tasos Papadopulos'a en geç hafta başına kadar ulaşacağı belirtildi. Bush, telefonla arayacağı Yunanistan Başbakanı Kostas Simitis'den bir kez daha "Rum tarafını ikna etmesini" isteyecek. İkinci adımdaysa ABD Dışişleri Bakanı Colin Powell, Türkiye ve Yunanistan Dışişleri Bakanları Abdullah Gül ve Yorgo Papandreu ile telefon görüşmeleri yapacak. 
   Üçüncü adımda Annan Erdoğan, Simitis, Denktaş ve Papadopulos'a birer mektup göndererek, müzakerelerin başlayabilmesi için taraflardan en kısa sürede nihai ve net yazılı cevaplar isteyecek. 
   
   Rumlardan Türklere 'oy kullanma' hakkı    SEFA KARAHASAN Lefkoşa 

   Kıbrıs Rum Yönetimi, Türklerin 13 Haziran'da yapılacak Avrupa Parlamentosu AP seçimlerinde oy kullanabilmesi için yasa çıkardı. Kıbrıslı Türklerin oy kullanabilmesi için Rum kaymakamlıklarına önceden başvurması gerekiyor. Türkler seçim gününde sadece Rum Kesimi'nden aldığı kimliğini göstererek ara bölgede kurulacak sandıklarda oyunu kullanabilecek. Rum gazeteleri, Rum İçişleri Bakanlığı'nın, Kıbrıs Türklerinin bu yasaya ilişkin bilgilendirilmeleri için Kıbrıs Türk gazetelerine vereceği ilan ve broşürlerle KKTC'de seferberlik başlatacağını yazdı. 
   
   
</TEXT>
</DOC>
