<DOC>
<DOCNO> 227162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun43.html </URL>
<DATE> 2004/03/31/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
AP, ABD ile yolcu bilgilerinin paylaşılmasına karşı çıktı 
</HEADLINE>
<TEXT>

     Avrupa Parlamentosu AP , Avrupa Birliği'nin denizaşırı yolcular hakkındaki bilgileri ABD'ye vermesini öngören anlaşmanın uygulanmasına karşı çıktı. 
     Parlamento, Strasbourg'da yaptığı toplantıda, 202'ye karşı 229 oyla kabul ettiği bağlayıcı olmayan kararda, Avrupa Komisyonu'nun ABD ile daha iyi bir anlaşma yapmasını istedi. 
     Ticari olarak toplanan bilgilerin kamu güvenliği amaçları için kullanılmasının hiçbir yasal dayanağı olmadığı belirtilen kararda, bu bilgilere bu şekilde ulaşmanın hem üye ülkeler, hem de AB'nin özel bilgilerin gizliliği yasalarına aykırı olduğu kaydedildi. 
     Parlamento, kararında, komisyonun anlaşmayı düzeltmemesi durumunda, anlaşmanın uygulanmasının engellenmesi isteğiyle Brüksel'deki Avrupa Adalet Divanı'na başvuracağını belirtti. Komisyon sözcüsü ise anlaşmanın yürürlüğe girmesi yönünde belirlenen bir tarih olmadığını, Komisyon'un ilk toplantısında konuyu ele alacağını söyledi. 
     AB Dışişleri Bakanları, dün yaptıkları toplantıda, kendi güvenlik güçlerine yolcularla ilgili bilgilere daha sınırlı bir erişim imkanı vermeyi kabul etmişti. 
     
</TEXT>
</DOC>
