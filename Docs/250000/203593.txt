<DOC>
<DOCNO> 203593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/guncel/gun06.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Testere krizinde son durum 
</HEADLINE>
<TEXT>
   THY'ye göre ihmal poliste 
   İSTANBUL Milliyet 
   
   Türk Hava Yolları THY yetkilileri, İstanbul-Bodrum seferini yapan uçağa "elektrikli testere" ile binen yolcular konusunda ihmalin poliste olduğunu öne sürdü. 
   Geçen cuma günü THY'nin İstanbul-Bodrum seferini yapan uçakta duyulan benzin kokusu üzerine hosteslerin port bagajlarda yaptığı kontrollerde, Rıfat Tansel Tugal ve Tanju Tugal'a ait içinde benzin olan elektrikli testere bulunmuştu. Uçağın Bodrum'a inmesinin ardından Rıfat Tugal ve Tanju Tugal polis tarafından gözaltına alınmışlardı. 
   THY yetkilileri en büyük ihmalin ise poliste olduğunu öne sürerek, "Polis, yaptığı yoğun güvenlik kontrollerinde kabine tırnak çakısının dahi girmesine izin vermiyor. Uçuş ekibimizi dahi didik didik arıyorlar. Yolcunun elektrikli testeresine nasıl izin veriliyor" dedi. 
   Kendi personellerinin de kusurlu olduğunu kabul eden THY yetkilileri, "Gerek uçuş ekibi gerekse yer hizmetleri personelinin konuyla ilgili savunmalarını aldık. Kusuru görülenlere işten çıkarmaya kadar cezalar verilebilir. İki-üç gün içinde gereken yapılacak" diye konuştu. 
   
   
</TEXT>
</DOC>
