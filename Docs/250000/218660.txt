<DOC>
<DOCNO> 218660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/spor/spo02.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombardıman 
</HEADLINE>
<TEXT>

   Galatasaray Mali Genel Kurulu, muhalefetin gövde gösterisine dönüştü. Cansun başta olmak üzere birçok üye, Başkan Özhan Canaydın ile yönetimine, özellikle de Fatih Terim'e yüklendi 
      ERHAN TELLİ 

   
   Açık yüzde 90 
   GALATASARAY Kulübü'nün olağan mali genel kurulu dün Galatasaray Lisesi Tevfik Fikret Salonu'nda 493 üyenin katılımıyla gerçekleşti. 8.5 saat süren kongrede, kulüp borcunun 173 trilyon 770 milyar lira, alacağın ise 17 trilyon 943 milyar lira olduğu açıklandı. 2003 yılı mali raporu ve 2004 yılı bütçesi ibra edildi. Yeni dönemde 57 trilyon 325 milyar lira gelir beklenirken, 77 trilyon 661 milyar lira da gider olacağı hesaplandı. Futbola ise 44.6 trilyon lira bütçe ayrıldı. Üyelerden sadece Fırat Irmak yönetimi ibra etmedi. 
   
   Cansun cevap verdi 
   ESKİ Başkan Mehmet Cansun, kendisini suçlayan Özhan Canaydın'ı yalanlayarak, borcun kendi yönetimlerine göre 62 milyon dolar daha arttığını belirtti. Cansun, kendisi hakkında eski başkanlardan Selahattin Beyazıt'ın, "Kulübe 250 bin dolar borç taktı gitti" diye sağda, solda söylediğini duyduğunu ifade edip, buna yanıt verdi 2000-02 yılları arasında 37 milyon dolara şahsi kefil oldum. Vakıfbank'tan alınan kredi için de 4 evimi, arsa bile ipotek ettim. Ama neler duyuyorum. Dedikodular yüreğime oturdu." 
   
   'Annemizin ligi ' 
   ŞU anki yönetimde bulunan Alp Yalman bile, "Benim bıraktığım Galatasaray, bu Galatasaray değildi. Ben görevimi tam yapamamışım ki şu anda geleceğe yönelik umut verici tabloları göremiyoruz" diye konuştu. Üye Hayri Kozak ise Terim'i eleştirerek, "Daha önce rakiplerimize söylediğimiz gibi gelecek sezon annemizin liginde oynayacağız" ifadesini kullandı. Genç kuşağın temsilcilerinden Sedat Doğan ise Sarı - Kırmızılılar'ın depresyon geçirdiğini ifade etti, "Borçlar küçültülemezse ne adamız ne de malımız kalacak" dedi. 
   
   'Kredi şahsi hatam' 
   TÜM konuşmaların ardından söz alan Başkan Özhan Canaydın, muhalefet bombardımanından çok mutlu olduğunu söyledi, "Artık bu kürsü gençlerindir" dedi. Başkan, Cansun'a yanıt vererek, "Kefaletleri herkes imzalar. Bunları afişe etmenin, Galatasaray'ın etiğine yakışmadığını belirtmek isterim" diye konuştu. En büyük hatasının kredi olduğunu vurgulayan Canaydın, transferde yanlış yaptıklarını da vurguladı, şöyle devam etti "Kredi benim şahsi hatamdır. Zaman kaybettik ama bir lira bile kaybetmedik." 
   
   Kongre notları 
   BEŞ dakikalık süre önergesi daha önce anında kabul edilirdi. Ancak dün böyle olmadı. Beş dakika önerisi ilk kez büyük çoğunlukla geri çevrildi. 
   CANAYDIN'IN açılış konuşması çok az sayıda alkış aldı. Ancak daha sonra kürsüye çıkan Cansun'un ismi anons edilince salon alkıştan inledi. Cansun konuşmasında adaylık kapısını açık bıraktı. 
   CANSUN'UN aidat yatıran üyeler arasında yaptırdığı araştırmada, aday olması halinde kazanmasının zor olduğu ortaya çıktı. Seçime hazırlıklı olmayan Cansun'un sekreterinin bile aidatını yatırmadığı öğrenildi. 
   BİR Amerikan şirketinden Sahip Som aracılığıyla alınması planlanan 100 milyon dolarlık kredi, cuma günü resmen düştü. Böylece Galatasaray yeni kredi arayışlarına başlayabilecek. 
   BAŞKAN adayı Yılmaz Toköz'ün, "Başkan olup olmayacağım belli değil. Şaka mı, ciddi mi, ben de bilmiyorum" demesi herkesi güldürdü. Divan Başkanı Oğuz İmregün'ün "Başkan adayısınız, ona göre davranın" demesi ortamı gerdi. 
   MAHMUT Recevik adlı bir üye ise ilginç bir noktaya temas etti. Dergiye kapak olan futbolcuların bir bir gittiğini vurgulayan Recevik, "En son da Terim kapak oldu" diye konuştu. 
   ÜYELER 2004 bütçesinin nisanda görüşülmesini istedi. Ancak yönetim, AIG'e ödenecek para ve UEFA standartları dosyasının 1 Mart'ta federasyona verilmesi gerektiği gerekçesiyle hemen oylama istedi ve bütçe kabul edildi. 
   "HERŞEY Galatasaray için" platformunun genç üyeleri dün ilk kez kürsü aldı. Gençler, yönetime ince mesajlar gönderirken, kulübün hemen holdingleşmesini ya da Real Madrid, Barcelona gibi üye sayısını artırmasını istedi. 
   CANAYDIN'A yakın bazı gençler ise, genç platformcuların, holdingleşme önerisini Amerika'yı yeniden keşfetmek olarak yorumladı. Ayrıca "Başkan zaten düşünüyordu. Ama kendilerine malediyorlar" yorumu yaptılar. 
   KATILIMIN yüksek olması nedeniyle, Tevfik Fikret Salonu yetersiz kaldı. Salon tıka basa dolarken, üyeler havasızlık ve sıcaktan terlediler. Üyeler daha iyi bir salon istediler. 
   
   
   
</TEXT>
</DOC>
