<DOC>
<DOCNO> 245516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/yasam/yas03.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutulan kitap Truva'yla 'dirildi' 
</HEADLINE>
<TEXT>


Araştırmacı Cevdet Saraçer'in dört yıl önce basılıp sadece 400 satan 'Tarihsel Doku İçinde Unutulan Kent' adlı kitabı, 'Truva' filminin ardından tükendi 

ŞEVKET ERZEN DHA 

Araştırmacı yazar Cevdet Saraçer'in 'Truva' filminin kahramanı 'Aşil'in mezarının Osmancık'ta bulunduğunu iddia ettiği "Tarihsel Doku İçinde Unutulan Kent" adlı kitabı yok satıyor. Dört yıl önce basılan ve sadece 400 adet satan kitabın ilk baskısından geri kalan 1600 adedi, Brad Pitt'in rol aldığı filmin vizyona girmesiyle tükendi ve ikinci baskıya geçildi. 
Aşil'in mezarının Adatepe mevkiinde bulunduğunu iddia ettiği kitabını İlyada ve Odysseia Destanı'nı inceleyerek yazdığını belirten Saraçer, destanda Aşil'in mezarının bulunduğu yer isimlerine dikkat çekerek şunları söyledi "Aşil'in naaşına loş yollardan geçilerek gidildiği belirtiliyor. Buralar Kızılırmak'ın yukarısındaki vadilerdir. Yine destanda Akkaya diye bahsedilen yerleşim bölgesi Osmancık'tadır. 'Asfodel çayırı' denilen yer de Osmancık'tır." 
Truva filminde Aşil'in öldükten sonra yakılarak küllerinin denize savrulduğunu hatırlatan Saraçer, şöyle devam etti "Gerçekte kemikleri cilalandı, yağlandı. Daha sonra ilahiler ve ağıtlarla Adatepe mevkiinde toprağa verildi." 



</TEXT>
</DOC>
