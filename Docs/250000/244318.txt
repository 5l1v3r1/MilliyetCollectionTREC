<DOC>
<DOCNO> 244318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/ekonomi/eko03.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'ta yol açıldı, Tatneft imzaya hazır 
</HEADLINE>
<TEXT>


Tüpraş'ın özelleştirilmesinde yürütmenin durdurulması kararı kaldırıldı. Tatneft'in açıklaması 'İmzaya hazırız' oldu 

ANKARA Milliyet 

Ankara Bölge İdare Mahkemesi, 10. İdare Mahkemesi'nin Tüpraş'ın özelleştirilmesine ilişkin ihale komisyonu kararının yürütmesinin durdurulmasına ilişkin kararını kaldırdı. Oy çokluğuyla alınan kararla Tüpraş'ın özelleştirilmesinin önü açıldı. 
Tüpraş'ın yüzde 65.76'sının özelleştirilmesine ilişkin ihalede 1.3 milyar dolarla en yüksek teklifi Tatneft - Zorlu konsorsiyumu vermişti. 
Dünkü gelişme üzerine Tatneft Temsilcisi Ramil Mavlyutov, "Tüm özelleştirme işlemleri için dava açılıyor. Şimdi yürütmeyi durdurma kararı kaldırıldı. Şu anda hukuki engel yoksa biz sözleşmeyi imzalamaya hazırız" dedi. 

Hukuki kaos olabilir 
Petrol - İş Sendikası'nın özelleştirme kararının iptaline ilişkin açtığı dava ise sürüyor. ÖYK, dava sonuçlanmadan hızlı bir biçimde hisselerin satışına ilişkin imza tarihi belirler ve özelleştirme kararı yürürlüğe girerse davanın sonucu işleri karıştırabilecek. Mahkeme, ÖYK'nın kararını iptal ederse Tüpraş, yasaya aykırı bir kararla özelleştirilmiş olacak ancak hisse devri yapıldığı için işlem geriye yürümeyecek. Bu durumda, işlemi yapanlar hakkında cezai soruşturma ya da tazminat davası açılması gibi ihtimallerin doğabileceğini söyleyen uzmanlar, hisse devri işleminin iptali için de ayrı bir dava açılabileceğini kaydettiler. 


</TEXT>
</DOC>
