<DOC>
<DOCNO> 239498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur51.html </URL>
<DATE> 2004/05/12/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
'Bar cinayeti' davası başladı... Sanıklar ne dedi 
</HEADLINE>
<TEXT>

     Adana'da bir barda, bir kişinin öldüğü, bir kişinin yaralandığı olayla ilgili tutuklanan sanıkların yargılanmasına başlandı. 
     Adana 5. Ağır Ceza Mahkemesi'ndeki duruşmada, tutuklu sanıklar Abdurrahman Kaplan, Cumali Noyman, Cemal Avcı, Baki Havan, Sezer Sanliman ve müştekiler Ahmet Yurtar ile bar sahibi Mehmet Yardım hazır bulundu. 
     Aynı olayla ilgili olarak haklarında gıyabi tutuklama kararı bulunan Halis Keleş ve Arslan Kahraman ise yakalanamadıkları için duruşmaya getirilemedi. 
     Sanıklardan Abdurrahman Kaplan, olayın meydana geldiği Fatih Mahallesi'ndeki barı, işyeri sahibinden para sızdırmak amacıyla kurşunladıkları iddiasını kabul etmedi. Olay günü bir kahvehanede arkadaşlarıyla buluştuklarını ve daha sonra otomobille gezmeye çıktıklarını belirten Kaplan, ''Otomobile bindikten sonra bira içmek için Adnan Menderes Bulvarı'na gitmeye karar verdik. Arkadaşımız Halis Keleş otomobilden inerek yanımızdan ayrıldı. Daha sonra Cumali Noyman ile kararlaştırdığımız yere gittik'' dedi. 
     
     ''BARIN KAPALI OLDUĞUNU SANDIM'' 
     Kaplan, Adnan Menderes Bulvarı'ndan dönüşte Fatih Mahallesi'nde bir tekel büfesinden çerez almak için otomobili durdurduklarını belirterek, şöyle devam etti 
     ''Cumali sarhoş olduğu için uyuyordu. Çerezi alıp otomobile döndüğümde bir süre önce hesap meselesi nedeniyle kavga ettiğimiz barı gördüm. Aklıma olay anı gelince sinirlenerek üzerimde taşıdığım tabancayla oraya doğru ateş ettim. Perdeleri çekik ve ışık yanmadığı için barın kapalı olduğunu sanmıştım.'' Sanık Cumali Noyman ise cinayet ve yaralama olayıyla ilgisinin bulunmadığını söyledi. Otomobilde uyurken silah sesi duyduğunu belirten Noyman, şöyle devam etti 
     ''Uyandığımda arkadaşım Abdurrahman Kaplan'a silah sesi duyduğumu söyledim. O da bana canının sıkıldığını ve havaya ateş ettiğini anlattı. Mahalledeki kahvehaneye döndüğümüzde ise tabancayı bana vererek yanımdan ayrıldı'' dedi. 
     Diğer tutuklu sanıklar Cemal Avcı, Baki Havan ve Sezer Sanliman da olayla ilgilerinin bulunmadığını belirterek, tahliyelerini istediler. 
     Olay sırasında ayağından yaralanan Ahmet Yurter ise saldırı kendisine yapılmadığı için sanıklardan şikayetçi olmadığını söyledi. Yurter, ayağından çıkarılan ve cebinde taşıdığı kurşunu ''Bundan kurtulmak istiyorum'' diyerek mahkeme başkanına verdi. Diğer müşteki Mehmet Yardım ise şikayetçi olduğu sanıkları tanımadığını söyledi. 
     Mahkeme heyeti, dosyadaki eksiklerin tamamlanması ve tanıkların dinlenmesi amacıyla duruşmayı erteledi. 
     Adana'da, yaklaşık 2 ay önce Fatih Mahallesi'ndeki Ceren Bar'a yapılan silahlı saldırıda, Serdal Kaplan ölmüş, Ahmet Yurter ise yaralanmıştı. 
     
</TEXT>
</DOC>
