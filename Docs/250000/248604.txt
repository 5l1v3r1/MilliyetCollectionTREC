<DOC>
<DOCNO> 248604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/siyaset/siy07.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit ailesiyle ağladılar 
</HEADLINE>
<TEXT>



Eski DEP milletvekilleri Orhan Doğan, Leyla Zana, Hatip Dicle ve Selim Sadak, DEHAP Genel Başkanı Tuncer Bakırhan'la birlikte önceki gün Beytüşşebap'ta PKK KONGRA - GEL militanlarının saldırısında şehit düşen jandarma er Murat Akman'ın Batman'daki evine giderek ailesine taziye ziyaretinde bulundu. DEP'liler, Akman'ın 5 aylık hamile eşi Gülnaz ve annesi Rındehan Akman tarafından yolda karşılandı. Zana'ya sarılan acılı anne Kürtçe ağıt yaktı, Zana ve Sadak da aile fertleriyle birlikte dua etti. Şehit babası Mehmet Sait Akman, "Sizden, milletvekillerinden rica ediyorum. Bu acıyı dindirin" dedi. Zana da, "Biz kimsenin ölmesini istemiyoruz. Hepsi bizim çocuklarımız" yanıtını verdi. 


</TEXT>
</DOC>
