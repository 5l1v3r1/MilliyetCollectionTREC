<DOC>
<DOCNO> 201313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yazar/pulur.html </URL>
<DATE> 2003/12/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Şik yet ve ispiyonculuk... 
</HEADLINE>
<TEXT>

   
   SOSYAL hayatımızın büyük sorunlarından biri "şikayet"in "ispiyonculuk" olarak değerlendirilmesidir. 
   Biri yasalara, yönetmeliğe, kurallara aykırı bir şey yaptı mı, "iyi vatandaş" bunu hemen şikayet eder, yanlışın düzeltilmesini sorumluların cezalandırılmasını ister 
   Kara kaplı kitapta böyle yazar ama, gel gör ki hayat öyle değildir, şikayet ettiğiniz duyulur duyulmaz, hemen adınızı "ispiyoncuya" çıkarırlar. 
   Arkasından "ekmek parası" ya da "çoluk çocuğun nafakası" gibi duygusal laflarla size şikayet ettiğinize pişman ederler. 
   
   DAHA beteri de vardır. 
   Şikayet edilene, kendisini kimin şikayet ettiğini fısıldarlar, adam yolda çevirir, tehdit eder, kapıya dayanır, çoluk çocuğunuzun hayatını, geleceğini karartacağını söyler, ev halkı korkar, siz de, sonunda gider, şikayeti geri alırsınız. 
   
   YA da, şikayet ederek, yani bir rüşvet kapısı açmış olursunuz... 
   Böyle bir olayı "Milliyet" Cağaloğlu'ndayken yaşamıştık tam karşımızda bir inşaat vardı, cadde işgal halindeydi, üstelik o cadde, turistik bir caddeydi. Rahmetli Burhal Felek, inşaata takmıştı, ha bire şikayet ediyor, cadde iki gün temiz kalıyor, üçüncü gün yine işgal başlıyordu. 
   
   BİR gün inşaatın sahibi bize geldi derdini anlattı 
   "Burhan Felek Bey, bizi şikayet ediyor, onlar da geliyorlar, göstermelik bir ceza kesiyorlar, yüklüce rüşvet alıp gidiyorlar. 
   Burhan Bey'in her şikayetinde rüşvetin miktarı yükseliyor. Ben bu inşaatı bitirmek zorundayım. Onun için Burhan Bey'e söyleyin, beni şikayetten vazgeçsin, önümüz bayram, ben de onun göstereceği, on, on beş hatta yirmi çocuğu giydireyim, kuşatayım, harçlık vereyim, çanta, kitap, defter alayım, rüşvet vereceğime sevaba gireyim." 
   Adamın başvurusunu "Burhan Felek"e naklettik, önce kızdı köpürdü ama, sonra yumuşadı, galiba makul buldu. 
   
   GEÇENLERDE trafik tıkanmış, ana caddede arabalar sağda üç sıra yapmışlar, bir araba güç geçiyor, hele otobüsler... 
   Biraz ileride görevliler var, hiç huyumuz değildir ama, dayanamadık, şikayet edecek olduk, biri bizi tanıdı 
   "Bu rezaleti yazın, siz yazınca, bize, gidin orayı temizleyin derler." 
   "Canım yazmaya ne gerek var, görmüyor musunuz " 
   Arkadaşı güldü 
   "Aman ha, sakın yazmayın, siz yazınca, burada birkaç gün fırtına eser, ceza kesilirken de sizin adınızı verirler, ne yapalım o yazdı derler, cezayı yiyen, size küfreder " 
   Düşündük, haklı 
   Durup dururken, niye küfür yiyelim 
   
      
   
</TEXT>
</DOC>
