<DOC>
<DOCNO> 244037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur24.html </URL>
<DATE> 2004/05/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kadıköy'e bomba koyan 8 TİKKO'lu yakalandı 
</HEADLINE>
<TEXT>

     Kadıköy Acıbadem Caddesi'ndeki Mc Donald's restoranının otoparkında bulunan bir araçta meydana gelen patlama olayına ilişkin 8 kişi yakalandı. 
     İstanbul Terörle Mücadele Şube Müdürlüğü'nden yapılan açıklamaya göre, 20 Mayıs 2004'te Mc Donald's restoranının otoparkındaki 34 EUS 75 plakalı araçta meydana gelen patlamanın ardından Terörle Mücadele Şube Müdürlüğü ile İstihbarat Şube Müdürlüğü'nün koordineli olarak yaptıkları operasyonlarda, 8 kişi gözaltına alındı. 
     Gözaltına alınan kişilerin, Mc Donald's restoranındaki bombalama olayının yanı sıra 16 Ekim 2001'de Tokat Kadıvakfı Köyü Kömürçukur mevkiinde askeri konvoya roketli saldırıda bulunularak 1 astsubay ve 1 erin şehit edilmesi, 3 Mayıs 2003'te Tokat Reşadiye Yuvacık Köyü kırsalında güvenlik güçleri ile silahlı çatışmaya girilmesi, 17 Mayıs 2003'te Tokat Reşadiye Eymür Köyü ile 20 Mayıs 2003'te Baydarlı Yaylası'nda silahlı propaganda yapılması ve bir kişinin cep telefonunun gasp edilmesi eylemlerini gerçekleştirdikleri belirlendi. 
     Yakalanan kişilerin gösterdikleri yerlerde yapılan aramalarda, patlayıcı yapımında kullanılan 10 kilogram amonyum nitrat, 25 kilogram potasyum nitrat, 30 kilogram kimyevi toz madde, 5 kilogram kimyevi sıvı madde, 3 adet bomba düzeneğinde kullanılmak üzere hazırlanmış cep telefonu, 1 adet zaman ayarlı elektronik devre, 1 adet zamanlayıcı, 1 adet çalıntı araç, 2 adet çalıntı plaka, 1 adet ruhsat, 2 adet kurusıkı tabanca ile bu tabancalara ait 10 fişek, 4 adet el telsizi, 3 bilgisayar, 15 CD ve disket, 1 gaz maskesi, sahte kimlik yapımında kullanılan laminatör ve çeşitli aletler ile sahte nüfus cüzdanları ele geçirildi. 
     Yakalanan kişilerin yasadışı TİKKO örgütüne üye oldukları, resmi kurum ve kuruluşlara bombalı saldırı hazırlığı yaptıkları öne sürüldü. 
     Eylemlerin planlayıcısı olduğu belirlenen H.Ç.Y ile 3 kişi, işlemlerinin tamamlanmasının ardından İstanbul DGM'ye sevk edildi. 
     Bu arada, dün DGM'ye gönderilen 4 kişinin ise sorgularının ardından serbest bırakıldığı bildirildi. 
     
</TEXT>
</DOC>
