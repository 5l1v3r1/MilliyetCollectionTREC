<DOC>
<DOCNO> 238490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/guncel/gun06.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı'yı, 'Brütüs' mü kaçırdı 
</HEADLINE>
<TEXT>



Alaattin Çakıcı'nın yurtdışına kaçmasında yardımcı olduğu iddia edilen "Brütüs" adlı yatın sahibi Mehmet Salih Hantal, Antalya'da gözaltına alındı. Antalya Kaçakçılık ve Organize Suçlar Şube Müdürlüğü ve Sahil Güvenlik Grup Komutanlığı ekipleri, İstanbul polisinden gelen bir istihbarat üzerine, dün Antalya Limanı'na baskın düzenledi. Burada demirli bulunan "Brütüs" adlı yatın sahibi Hantal ile Çakıcı'nın kaçışında rol oynadığı ileri sürülen 3 kişi gözaltına alındı. İfadelerinin alınmasının ardından Hantal, İstanbul polisine teslim edilirken, diğer 3 kişi serbest bırakıldı. Bir polis yetkilisi, Hantal'ın ilk ifadesinde Çakıcı'yı Rodos Adası'na bırakıp döndüğünü söylediğini iddia etti. 



</TEXT>
</DOC>
