<DOC>
<DOCNO> 231694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy05.html </URL>
<DATE> 2004/04/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
AKP'li Göksel "Sorunlar bizimle çözülecek" 
</HEADLINE>
<TEXT>

     AK Parti Genel Başkan Yardımcısı Nükhet Hotar Göksel, ''Sorunlar, bizimle çözülecek'' dedi. 
     AK Parti Genel Başkan Yardımcısı ve İzmir Milletvekili Göksel, partisinden seçimi kazanan İzmir'deki ilçe belediye başkanlarını ziyaret etti. Aliağa Belediye Başkanı Tansu Kaya ve Bergama Belediye Başkanı Raşit Ürper ile görüşen Göksel, ilçelerin sorunları hakkında belediye başkanlarından bilgi aldı. 
     AK Parti'nin yerelde de kalkınmayı başlattığını bildiren Göksel, şunları kaydetti 
     ''Aliağa ve Bergama'nın sorunları, AK Parti belediyeciliğiyle birlikte çözülecek. Bu ilçeler, şu anda olmaları gereken konumdan çok uzaktalar. Bergama gerek tarihi gerekse jeotermal kaynakları, Aliağa ise enerji yatırımı konusunda oldukça zengin ve müsait bir yer. Bu iki ilçemizde büyük bir potansiyel var. Ancak bu potansiyeli hizmete dönüştürmek lazım. Yerel kalkınmayı hızlandırarak bu iki büyük ilçenin makus talihini kıracağız. Bunun için AK Parti Hükümeti olarak sizlere gereken desteği vereceğiz. Zaten belediye başkanlarımız da yaptıkları çalışmalarla bu sorunları bir bir çözerek, kısa süre içerisinde AK Parti belediyeciliğinin farkını ortaya koyacaklar.'' Bergama'nın turizmden yeteri kadar pay alamadığını savunan Göksel, Belediye Başkanı Ürper'in alışveriş ve eğlence merkezi projesine destek vererek, burada ekonomik canlanmayı sağlayacaklarını söyledi. 
     Bergama Belediye Başkanı Raşit Ürper ile Aliağa Belediye Başkanı Tansu Kaya, ilçelerine ilişkin projelerini hayata geçirme konusunda destek beklediklerini bildirdiler. 
     
</TEXT>
</DOC>
