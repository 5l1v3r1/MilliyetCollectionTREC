<DOC>
<DOCNO> 243938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sondun08.html </URL>
<DATE> 2004/05/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İran'daki deprem... Gazvin Eyaleti'nde 3 gün yas ilan edildi... 
</HEADLINE>
<TEXT>

     İran Cumhurbaşkanı Muhammed Hatemi, deprem bölgesinde incelemelerde bulunurken düşen helikopterde hayatını kaybeden Gazvin Eyalet Valisi Mesud İmami'nin ölümü nedeniyle halka başsağlığı diledi. 
     İran resmi haber ajansı İRNA'nın haberine göre, Hatemi yayınladığı mesajda, depremzedelere yardım elini uzatan İran halkına teşekkür etti, ülkesine ve halkına hizmet ederken bir grup insanın meydana gelen kazada şehit düştüğünü belirtti. 
     Bu arada, Gazvin eyaletinde Vali İmami ve valilik görevlilerinin helikopter kazasında ölmesi nedeniyle üç günlük yas ilan edildi. 
     Bir helikopter dün deprem bölgesi Rudbaralamut kenti civarında incelemelerde bulunduktan sonra dönüş yolunda Marukin köyü yakınında dağlık arazide düşmüş, kazada İmami'nin yanı sıra eyalet valiliğinden iki yetkili, İran televizyonundan bir muhabir, bir subay, eyalet polis şefi ve helikopterdeki üç kişilik mürettebat ölmüştü. 
     Kazanın nedeni bilinmiyor, ancak helikopterin kötü hava koşulları nedeniyle düşmüş olabileceği belirtiliyor. 
     Öte yandan, deprem nedeniyle Mazendaran eyaletinde 3879 binanın hasar gördüğü kaydedildi. 
     İran'da önceki gün başkent Tahran'ın 70 kilometre kuzeyinde merkez üssü Belede kenti olan bir deprem meydana gelmişti. Tahran Üniversitesi Jeofizik Enstitüsü Sismoloji Merkezi depremin büyüklüğünün Richter ölçeğine göre 5.5, ABD Jeolojik Araştırmalar Merkezi 6.2 olduğunu bildirmişti. 
     
</TEXT>
</DOC>
