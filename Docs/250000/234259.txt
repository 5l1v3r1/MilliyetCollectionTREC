<DOC>
<DOCNO> 234259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonyas06.html </URL>
<DATE> 2004/04/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Modacı Dilek Hanif, Portekiz'e gidiyor... 
</HEADLINE>
<TEXT>

     Modacı Dilek Hanif, Avrupa Birliği AB Komisyonu Portekiz Temsilciliği tarafından Lizbon'a davet edildi. 
     Konuya ilişkin yapılan yazılı açıklamaya göre, geçtiğimiz Ocak ayında Paris Haute Couture Haftası'nda gerçekleştirdiği defileyle dünya moda çevrelerinin dikkatini çeken Dilek Hanif, 27 Nisan-2 Mayıs tarihleri arasında gerçekleşecek ''Avrupa Birliği Genişlemesi-Lizbon Fuarı'' etkinliklerinde Türkiye'yi temsil edecek. 
     AB Komisyonu Portekiz Temsilciliği, Lizbon Valiliği, Portekiz İş Konseyi ve Türkiye'nin Lizbon Büyükelçiliği tarafından düzenlenen etkinliklerde, AB'ye üye olacak 10 ülke ile adaylık tarihi netleşecek ve Türkiye dahil 3 aday ülke, ''Tanıtım Günleri''nde kendilerini tanıtacak. 
     Modacı Dilek Hanif de ilk olarak koleksiyonunu 29 Nisan'da, Portekiz Cumhurbaşkanı'nın eşi Bayan Sampio'nun himayesinde gerçekleştirilecek özel bir davette, Portekizli modacı Augusto ile birlikte bu haftaya katılan ülke temsilcileri ve Portekiz protokolüne sunacak. 
     Hanif, 30 Nisan'da ise haftaya katılan tüm ülkelerin yer alacağı gala gecesinde koleksiyonu ile podyumu renklendirecek. 
     Dilek Hanif, ayrıca 2 Mayıs'ta Lizbon'da gerçekleştirilecek ''Türk Günü''nde haute couture koleksiyonunu sunacak. 
     
</TEXT>
</DOC>
