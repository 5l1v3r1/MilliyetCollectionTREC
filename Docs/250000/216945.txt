<DOC>
<DOCNO> 216945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/soneko02.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamside son 10 yılın en verimsiz sezonu yaşanıyor... 
</HEADLINE>
<TEXT>

     Giresun Balıkçılar Kooperatifi Başkanı Ferit Çeçeli, son 10 yılın en verimsiz sezonu olan bu sezon, 100 bin ton dolayında hamsi avlanabildiğini söyledi. 
     Çeçeli, AA muhabirine yaptığı açıklamada, Karadeniz'de sezonun ilk aylarında başlayan hamsi avının, bol av için kendilerini ümitlendirdiğini, ancak havaların sıcak geçmesi nedeniyle bunun gerçekleşemediğini belirtti. 
     Karadeniz'de bu sezon 100 bin ton dolayında hamsi avlanabildiğini ifade eden Çeçeli, ''Bu rakam çok düşük rakamdır. Halbuki geçen sezon 500 bin ton gibi rekor sayılabilecek bir miktarda hamsi avı gerçekleşmişti'' dedi. 
     Çeçeli, bu sezon hamsi avının çok kısa sürdüğünü dile getirerek, ''Karadeniz'de havalar, Kasım ve Aralık aylarında oldukça sıcak geçti. Soğuk suları seven hamsi bir türlü açık sulardan sığ sulara inmedi. Büyük hamsi sürüleri Türk karasularına inmeden soğuk suların olduğu karşı kıyılara gitti. Bu nedenle Karadeniz'de son 10 yılın en verimsiz hamsi avı sezonunu bu yıl yaşadık'' diye konuştu. 
     Türk karasularında hamsi avının bitmesiyle av takımlarının büyük bir bölümünün Gürcistan'da avlandığını kaydeden Çeçeli, ''Bu sezon balıkçılarımız rızkını Gürcistan'da aramaktadır. Zorunlu olarak Gürcistan'a giden balıkçılarımız, şu an burada avlanmaktadır. Gürcistan'da av daha ne kadar sürer ve sezon ne zaman kapanır bilemiyorum'' dedi. 
     Giresun'da balıkçı tezgah ve manavlarında, Gürcistan'dan getirilen hamsinin kilogramı 4 milyon liradan satılıyor. 
     
</TEXT>
</DOC>
