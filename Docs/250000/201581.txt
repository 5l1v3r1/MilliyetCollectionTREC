<DOC>
<DOCNO> 201581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun41.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kara Ses" operasyonlarında silah ve mühimmat ele geçirildi 
</HEADLINE>
<TEXT>

     Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın yandaşlarına karşı dün düzenlenen geniş çaplı operasyonlarda silah ve mühimmat ile propaganda malzemesi ele geçirildiği bildirildi. 
     Federal İçişleri Bakanlığı tarafından yapılan açıklamada, 13 eyalette toplam 1183 binada arama yapıldığı, aramalarda 5 tabanca, 2 tüfek ve yaklaşık 500 mermi ile birlikte kuru sıkı tabancaların da ele geçirildiği belirtildi. 
     Silah Yasası'nı ihlal ettiği gerekçesiyle tutuklanan bir kişinin yanı sıra 5 kişinin de uyuşturucu ticaretinden ve yasadışı olarak Almanya'da bulunmaktan gözaltına alındıkları kaydedildi. 
     Önemli sayıda propaganda malzemesi ile bazı bilgisayar ve cep telefonlarına da el koyulduğu, bu malzemenin değerlendirilmekte olduğu ve şu ana kadar elde edilen bilgiler doğrultusunda İCCB'nin faaliyetlerini gizlice sürdürdüğünün anlaşıldığı ifade edildi. 
     
</TEXT>
</DOC>
