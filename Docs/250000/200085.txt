<DOC>
<DOCNO> 200085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur29.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan AB Büyükelçilerine Türkiye'yi hızlı okumayın .. 
</HEADLINE>
<TEXT>

     Başbakan Recep Tayyip Erdoğan, İngiliz edebiyat ve siyaset adamı Thomas Macaulay'e göre dikkatlice okunmuş bir sayfanın hızlıca okunmuş bir ciltten iyi olduğunu ifade ederek, Avrupa'nın Türkiye'yi hızlıca okumaya kalkmaması gerektiğini söyledi. 
     Erdoğan, AB üyesi ülkelere, ''Önyargısız ve ağır çevirdiğiniz her sayfada sizi daha da etkileyecek ve kendine bağlayacak unsurlar bulacağınıza eminim'' diye seslendi. 
     Başbakan Erdoğan, AB üyesi ve aday ülkelerin büyükelçilerine verdiği yemekte yaptığı konuşmada, Türkiye'nin AB üyeliği sürecinde gerçekleştirmeye çalıştığı reformların uygulanmasındaki sorunlar ve yapılması gerekenlerin hükümetin daimi gündem maddelerinden biri olduğunu belirtti. 
     Bu çerçevede Türk vatandaşlarının günlük yaşamlarında kullandıkları Türkçe dışındaki dil ve lehçelerin öğrenilmesine yönelik yasal düzenlemelerin Resmi Gazete'de yayımlandığını anımsattı. Erdoğan, Güneydoğu'da özel Kürtçe kursu için başvuruların esasen kabul edilmeye başlandığını, Kürtçe konferanslar düzenlemekte olduğunu, yerel idarenin duyuruları hem Kürtçe hem Türkçe olarak yayınladığını ifade etti. 
     Bu dil ve lehçelerde yayın yapılmasına ilişkin hazırlıkların da ileri bir aşamaya geldiğini belirten Erdoğan, RTÜK Yönetmeliği'nin Bakanlar Kurulu tarafından gelecek günlerde yürürlüğe konulacağını söyledi. Erdoğan, MGK'nın danışma organı niteliğinin güçlendirilmesi ve parlamentonun askeri harcamalar üzerindeki kontrolü alanında da uygulamaya yönelik ilave hazırlıklar içinde olduklarını belirterek, MGK Genel Sekreterliği Yönetmeliği'nin de Bakanlar Kurulu tarafından yayınlanacağını kaydetti. 
     
     DİNİ ÖZGÜRLÜKLER 
     Dini özgürlüklerin geliştirilmesi bağlamında İslam dışındaki inanç sahiplerinin ibadet yerleri açabilmesine yönelik tedbirleri almaları konusunda yerel makamların talimatlandırıldığını anlatan Erdoğan, şöyle konuştu 
     ''Daha iki hafta önce Dışişleri ve İçişleri bakanlıklarımızdan üst düzey bir heyet Protestan Alman ve Hollanda kökenli nüfusun ibadet koşullarının iyileştirilmesi için neler yapılabileceğini yerinde tespit etmek amacıyla Antalya'ya gönderdik. Yeni kilise inşa edilmesi veya mevcut bir binanın kilise olarak kullanılması konusunda herhangi bir güçlük yoktur. Nitekim imar planında düzenleme yapılmak suretiyle tarihi bir kilisenin restore edilerek ibadete açılması imkanı da yaratılmıştır. 
     Ayrıca, Alanya'da ihtiyaç hasıl olduğu için bir Hıristiyan mezarlığı kurulmuştur. Bu açılımlar, ihtiyaç bulunan diğer yörelerimiz için de geçerlidir. İşkence ve kötü muameleyle mücadelemiz sıfır hoşgörü yaklaşımıyla sürecektir. Diğer alanlarda da, uygulamada yeknesaklığın sağlanması amacıyla çalışmalar yapılmaktadır. Bunların takipçisi olacağız. Başbakan Yardımcısı ve Dışişleri Bakanımız ile Adalet ve İçişleri Bakanlarımız Reform İzleme Grubu bünyesinde düzenli biçimde biraraya gelmektedir. 
     Bugüne kadar yaptıklarımızın, bundan sonra yapacaklarımızın göstergesi olduğunun bilinmesi gerekmektedir.'' 
     
     ''KUVVETLİ MESAJ BEKLİYORUZ'' 
     Erdoğan, bu çerçevede, Türkiye'nin, 12-13 Aralık'taki AB Zirvesi'nde 2003 İlerleme Raporu'ndaki olumlu havanın siyasi düzeyde desteklenmesini ve Türkiye'ye üyelik müzakerelerinin daha da yaklaştığı yönünde kuvvetli bir mesaj verilmesini beklediğini bildirdi. 
     AB Komisyonu'nun 2003 Strateji Belgesi'nde de vurguladığı üzere, reform sürecinin etkilerinin fiiliyata yansımasının zaman alabileceğinin unutulmaması gerektiğini belirten Erdoğan, ''Türkiye'nin geçtiği süreç salt yasal bir değişim değildir, bir zihniyet dönüşümüdür. Bilhassa uygulamada karşılaşılabilecektir. Münferit olaylarla her zaman karşılaşılabilecektir. Zira, Kopenhag siyasi kriterlerine uyum ne on günde, ne on ayda, ne de on yılda tamamlanabilecek bir çabadır. Evrensel olan her şey gibi, siyasi kriterler de zaman içinde gelişmekte, yenilenmektedir'' dedi,. 
     Temel haklar kavramının Magna Carta'dan Fransız ihtilaline kadar geçirdiği değişimin benzerinin, bugün ile 50 yıl sonrası arasında da yaşanacağı görüşünü ifade eden Başbakan Erdoğan, önemli olanın, çağdaş asgari standartların gerisine düşmemek ve herkesin tatmin olabileceği sistemi oturtmak olduğunu dile getirdi. 
     
     ''HIZLI OKUMAYIN'' 
     Türkiye'nin çabasının da esasen bu olduğuna dikkati çeken Erdoğan, şöyle konuştu 
     ''Önümüzdeki yıl Türkiye'nin siyasi kriterleri karşılayıp karşılamadığı değerlendirilirken, AB'nin bu hususları dikkate alacağına inanıyoruz. Sizler, ülkelerinizin yapacağı nihai değerlendirmede onların gözü-kulağı olacaksınız. Ricam, önümüzdeki dönemde bizimle çok daha yakın bir diyalog içende olmanızdır. Lütfen duyduklarınıza, bilhassa olumsuz olanlara hemen inanmayın. Yanlış veya eksik bilgiye dayalı değerlendirmeler her yerde olduğu gibi ülkemizde de maalesef yaygındır. Dışişleri Bakanlığımız başta olmak üzere, tüm kurumlarımız sizlerle işbirliğine açıktır. 
     İngiliz edebiyat ve siyaset adamı Thomas Macaulay'e göre 'dikkatlice okunmuş bir sayfa, hızlıca okunmuş bir ciltten iyidir'. Lütfen Türkiye'yi hızlıca okumaya kalkmayın. Önyargısız ve ağır ağır çevirdiğiniz her sayfada, sizi daha da etkileyecek ve kendine bağlayacak unsurlar bulacağınıza eminim.'' Erdoğan, İngiliz yazara atfen kullandığı ifadelerin ardından İngiltere'nin Ankara Büyükelçisi Peter Westmacuott'a dönerek ''Bunu en iyi Peter anlamıştır'' diyerek espri yaptı. 
     
</TEXT>
</DOC>
