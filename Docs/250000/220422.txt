<DOC>
<DOCNO> 220422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/spor/spo02.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adrese teslim günü 
</HEADLINE>
<TEXT>

   Sarı - Lacivertli kulübün olağan genel kurul toplantısı dün başladı. Aziz Yıldırım'ın tek aday olarak girdiği kongrede üyeler bugün sandık başına gidecek, Başkan ve ekibine oy verecek 
      
   'Çizecekler gelmesin' 
   SARI - Lacivertli kulübün Olağan Genel Kurul toplantısı dün Faruk Ilgaz Tesisleri'nde start aldı. Başkan Aziz Yıldırım, üyelerin büyük ilgi gösterdiği kongrede yaptığı konuşmada, "Listedeki isimleri çizmek zihniyetinde olan insanlar oy vermeye gelmesin. O liste benim listem, onlarla ben çalışacağım. Herkes geçmiş düşünceleri bıraksın, bu yönetime sahip çıkalım" diyerek, ekibine destek verilmesini istedi. Yıldırım, konuşmasının büyük bir bölümünde grupları eleştirdi. 
   
   Muhalefete yüklendi 
   1907 Fenerbahçe Derneği Başkanı Necdet Ersoy'a yüklenen Yıldırım, "Bu dernek ya eski haline dönmeli, ya da işlevini bitirdiği için kapanmalıdır. Çıkar kavgasından elinizi çekin" dedi. Zaman zaman duygulanan Fenerbahçe Başkanı, iki yıl önceki gözyaşlarını hatırlattı, "Duygusalım. Gözyaşlarım bunu anlatıyordu. Herkesi kucaklarım, niye kucaklamayayım. Elini uzatsın diyorlar. Herkese uzatıyorum. Elimi uzattığım kapı da, Fenerbahçe Kulübü'nün kapısıdır" ifadelerini kullandı. 
   
   'Kaderin cilvesi' 
   ALTI yıl önceki genel kurulda bir oy farkla Vefa Küçük'ün önünde seçimi kazandığını vurgulayan Yıldırım, şöyle devam etti "Kaderin cilvesi, bir oyla şimdi nerelere geldik. Her şey söylenebilir, ama yapılamaz. Söylediklerimizi yaptık ve camiayla beraber inanıyorum ki bizler de büyüyoruz." Fenerbahçe kongresinde bugün saat 10.00'da başlayacak oy verme işlemi saat 16.00'da sona erecek. 2004 yılı kulüp üye aidatlarını yatıran 8 bin 827 üye sandıkta oy kullanabilecek. 
   
   Kongre notları    Sadettin Saran Haysiyet Divanı'na 
   AZİZ Yıldırım, son divan toplantısından sonra bir gazetede yer alan açıklamaları nedeniyle Sadettin Saran'ı Haysiyet Divan Kurulu'na vereceğini açıkladı. Yıldırım, "Saran gelecek iddia ettiği bu kirli ilişkileri Haysiyet Divanı'nda açıklayacak. 1.5 yıl geçmişi olan bir insan, başkan olmak için entrikaların içine girdi" dedi. 
   
   Futbola 86 trilyon 
   KONGREDE yönetimin 2003'teki faaliyetleri görüşülüp, bu yıl için ön görülen bütçe onaylandı. Toplantıyı Genel Kurul Divan Başkanlığı'na seçilen Talat Yılmaz yönetirken, 2004 yılı için ön görülen 86 trilyon 520 milyar liralık tahmini bütçe kabul edildi. Yeni bütçede futbol faaliyet giderlerine 36 trilyon, amatör şubelere ise 27 trilyon 250 milyar lira ayrıldı. 
   
   Liste çalışmaları 
   BAŞKAN Aziz Yıldırım, listesini oluşturmak için son dakikaya kadar çalıştı. Kendisine yardımcı olan 2. Başkan Nihat Özdemir, teklif götürülen Abdullah Kiğılı ile çalışmaktan mutluluk duyacaklarını söyledi. Yönetici Mehmet Karasu ise, yedek üye olması önerilince görev almak istemedi. 
   
   Sıra geldi transfere    Yönetim, Tuncay ve Volkan gibi isimlerle bu hafta içinde masaya oturmayı planlıyor 
   Kollar sıvanıyor 
   FENERBAHÇE, sezon sonu gelmeden iç transferdeki sorunları tamamen aşmak istiyor. Yönetim sözleşmesi sona erecek olan Tuncay ve Volkan gibi isimlerle bu hafta masaya oturmayı planladığı öğrenildi. Yıldız oyunculara ön teklif yapılacak ve düşündükleri rakam konusunda fikir alış verişinde bulunulacak. Görüşmelerinin takımı etkilemesinden çekinen yöneticiler, futbolcular üzerinde imza baskısı oluşturmama kararı aldı. Sarı - Lacivertli oyuncularla imza için yeşil ışık yakana kadar pazarlık yapılacağı, hatta gerekirse sezon sonuna kadar bile bekleneceği iddia edildi. 
   
   Gençler yıkıldı    AVRUPA'DAKİ tek temsilcimiz, yenilgi sonrası büyük üzüntü yaşadı. Başkan İlhan Cavcav, "Fenerbahçe golün üzerine yattı. Maçın üç dört farklı lehimize cereyan etmesi gerekirdi. Hiçbir oyuncumuzu satma niyetinde değiliz. Federasyonun, reddedilen erteleme talebini yeniden gözden geçireceğine inanıyorum" dedi. Teknik Direktör Ersun Yanal, basın toplantısına katılmadı ve takım ile birlikte maçın hemen ardından tesislere gitti. 
   
   
</TEXT>
</DOC>
