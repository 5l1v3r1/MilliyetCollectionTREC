<DOC>
<DOCNO> 220012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun40.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum yönetimi "Türk tarafınca toprak verilmesi masaya gelmedi" 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, Türk tarafınca toprak verilmesi olasılığı konusunun ne müzakere masasına getirildiğini, ne de bu konuda Rum tarafının nabzının tutulduğunu söyledi. 
     Rum radyosunun haberine göre Hrisostomidis, ''Türk tarafının daha fazla toprak vermesine ilişkin bilgilerin sadece basın haberlerinden ibaret olduğunu, Rum yönetiminin böyle bir olasılığa ilişkin hiçbir resmi bilgi almadığını'' söyledi. Hrisostomidis, ''Ankara'nın toprak konusunda böyle bir jest yapması şaşırtırdı'' dedi. 
     BM Genel Sekreteri'nin Kıbrıs Özel Temsilcisi Alvaro de Soto'nun Ankara ziyaretini yorumlaması istenen Rum sözcü, de Soto'nun ziyaretinin, KKTC Cumhurbaşkanı Rauf Denktaş'ın ''müzakerelerde gütmekte olduğu olumsuz tavırla alakalı olabileceğini'' iddia etti. Hrisostomidis, ''Denktaş'ın müzakere masasına koyduğu hemen bütün tezlerin Annan planının dışında olduğunu, planın temel yapılarını yeniden açtığını'' savundu. 
     ''Dörtlü konferansın yüksek düzeyde olması'' önerisine de değinen Kipros Hrisostomidis, bunun geçmişte de konuşulduğunu, böyle bir şey olursa, BM Genel Sekreteri'nin de katılması gerektiğini söyledi. 
     
</TEXT>
</DOC>
