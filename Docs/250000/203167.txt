<DOC>
<DOCNO> 203167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun13.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü bir roman daha Yeni Zelanda'da filme çekilecek 
</HEADLINE>
<TEXT>

     ''Yüzüklerin Efendisi'' serisinin kazandığı büyük başarıdan sonra, başka bir ünlü roman serisinin daha Yeni Zelanda'da filme çekileceği bildirildi. 
     Film yapım şirketi Walden Media, Kuzey İrlandalı yazar C.S. Lewis'in Aslan, Dolap ve Cadı The Lion, the Witch and the Wardrobe adlı çok sevilen fantastik romanını filme çekmeyi kararlaştırdı. Filmi, Oscar ödüllü animasyon filmi Shrek'in yönetmeni Yeni Zelandalı Andrew Adamson yönetecek. 
     Adamson, Dominion Post Newspaper'a yaptığı açıklamada ''filmin çalışmalarına Yeni Zelanda'da başlayacağımızdan olağanüstü heyecanlı ve mutluyuz'' dedi. 
     Filmin, Lewis'in 7 ciltlik ünlü fantastik dizisi Narnia Günlükleri'nden Chronicles of Narnia yapılacak 5 filmlik serinin ilki olacağı belirtildi. 
     Yapım hazırlıkları devam eden 110 milyon dolar bütçeli filmin çekimlerine, gelecek yılın ortasında South Island'daki ormanlar, dağlık bölgeler ve kıyılarda başlanacak. 
     Peter Jackson'ın, J.R.R. Tolkien''in ''Yüzüklerin Efendisi'' romanına dayanarak geçen 4 yıl içinde Yeni Zelanda'da çektiği 3 filmlik seri, dünya çapında büyük ün ve para kazandı. 
     Yeni Zelanda ekonomisinin ''Yüzüklerin Efendisi'' filminin ülkede çekilmesi nedeniyle milyarlarca dolar gelir elde ettiği belirtiliyor. 
     Bu başarı üzerine. Yeni Zelanda hükümetinin ülkede film çekimini teşvik etmek için bu yıl başlattığı programa göre, yapım şirketleri filmin üretimini tamamladıklarında toplam harcamalarının yüzde 12,5'ini hükümetten geri alabiliyor. 
     
     YENİ ROMAN, YENİ FİLM 
     Yeni filmin dayandığı, 1950'de yayınlanan Aslan, Dolap ve Cadı, 7 kitaplık Narnia Günlükleri dizisinin ikinci ve en meşhur kitabı. 
     Dizide ayrıca ''Büyücünün Yeğeni The Magician's Nephew , At ve Çocuk The Horse and His Boy , Prens Hazarlı Prince Caspian , Şafak Yıldızının Yolculuğu The Voyage of the Dawn Treader , Gümüş Sandalye The Silver Chair ve Son Savaş The Last Battle bulunuyor. 
     Dünya çapında 60 milyondan fazla satan Narnia Günlükleri, Türkçe'de İş Bankası Kültür Yayınları tarafından 7 cilt olarak yayınlandı. 
     
</TEXT>
</DOC>
