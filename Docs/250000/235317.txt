<DOC>
<DOCNO> 235317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo46.html </URL>
<DATE> 2004/04/27/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Lucescu Bilgili'nin görevi bıraktığını yeni öğrendim... 
</HEADLINE>
<TEXT>

     Beşiktaş Teknik Direktörü Mircea Lucescu, Beşiktaş'ta olağanüstü kongre kararı alındığını bu sabah öğrendiğini, şaşırdığını ve bunun kendisi için sürpriz olduğunu söyledi. 
     Lucescu, BJK Nevzat Demir Tesisleri'nde gerçekleştirilen antrenman sırasında basın mensuplarına yaptığı açıklamada, dün Romanya'da olduğunu ve telefonunun kapalı durumda bulunduğunu belirterek, ''Bu sabah İstanbul'a dönünce olanları öğrendim. Şaşırdım. Benim için sürpriz oldu. Şimdiye kadar başkanla görüşme fırsatı bulamadım. Yurtdışına gitmiş. Dönmesini bekliyorum. Kendisiyle konuştuktan sonra açıklama yapacağım. Konuşmadan bir açıklama yapmak istemiyorum'' dedi. 
     Rumen teknik adam, futbol takımı olarak sorumlulukları bulunduğunu ve bunun farkında olduklarını kaydederek, ''Türkiye Birinci Süper Ligi'nde mücadele ediyoruz. Kurallara bağlı olarak son 3 maçımızı bitirmek istiyoruz. Her maça 3-4 oyuncumdan yoksun çıkmak zorunda kalıyorum. Yine de sonuna kadar mücadele vereceğiz'' diye konuştu. 
     İkinci başkan Hüsnü Güreli'nin, futbolcuların paralarının ödendiğini söylediğini ve kendisini de yabancı transfer istememekle suçladığını belirten basın mensuplarının, futbolcuların paralarını gerçekten alıp almadığını sormaları üzerine Lucescu, şöyle dedi 
     ''Bir şey bilmek istiyorum. Bunlarla ilgileneceğinize topun dışarıdan çevrilip çevrilmediğini, kaleciye altı pasta faul yapılıp yapılmadığını konuşalım. Bunlar benim için önemli. Diğerleri idari konulardır. Onları idareciler daha iyi bilir. Beni ilgilendiren, sahadaki performanstır. Bu konuyu tartışmak istemiyorum.'' Her zaman olduğu gibi, kendilerine yapılan haksızlıklara değinen Lucescu, ''Üç aydır maçları görüyorsunuz. Hiçbir ekip bizim yaşadıklarımızı yaşamadı. Her maçta neler kaybettiğimizi herkes biliyor. Artık önümüzde 3 maç var. Elimizdeki imkanlarla bu maçları tamamlamaya çalışacağız. Elimizdeki imkanlar diyorum, çünkü her maçta birkaç futbolcumdan yoksun kalıyorum'' diye yakındı. 
     
</TEXT>
</DOC>
