<DOC>
<DOCNO> 227419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/guncel/gun06.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırcı'nın son umudu eve Dönüş Yasası 
</HEADLINE>
<TEXT>

   Geçmişte idamdan kurtulmak için 7 TİP'liyi "şahsi nedenlerle öldürdüğünü" söyleyen Kırcı, "örgüt işiydi" diyerek kurtulmak istiyor 
      GÖKÇER TAHİNCİOĞLU Ankara 
   
   Yargıtay Ceza Genel Kurulu'nun YCGK , tahliyesine dayanak oluşturan "infaz hesaplama yöntemini" yanlış bulmasıyla yeniden cezaevine girmesi gündeme gelen Bahçelievler katliamı hükümlüsü Haluk Kırcı'nın, cezaevinde bulunduğu sırada Eve Dönüş Yasası'ndan yararlanmak için başvurduğu ortaya çıktı. Kırcı, geçmişte idamdan kurtulmasını sağlayan "7 TİP'li öğrenciyi kişisel nedenlerle öldürdüğüne" ilişkin kararı, "cinayetler örgüt adına işlendi" şeklinde değiştirip 14 yıllık cezadan kurtulmayı amaçlıyor. 
   
   Hesap hatası 
   YCGK, "İdam cezası kalktığından, idamlar tek müebbete çevrilir ve 1991'deki şartla salıverme indirimine göre tek müebbet için 8 yıl yatılır" hesabını yanlış buldu. Böylece 13 gün önce tahliye edilen Kırcı'nın hukuki süreçler tamamlandıktan sonra kendisine ulaşılabilirse yeniden cezaevine girmesi gündeme geldi. Avukat Hüseyin Ayan da YCGK'nın kararının bu aşamada kendileri için bağlayıcı olmadığını ancak Kırcı'yı etkilemesi halinde, kendisinin de cezaevine dönmesini isteyeceğini söyledi. Ayan, şunları söyledi 
   
   Pişmanlığı kanıtlamalı 
   "Pişman olduğunu kanıtlaması için cezaevine dönmesi gerekir. Kırcı, Bahçelievler olayından sonra, cinayetleri siyasi amaçla işlemediğini söyledi. Bu savunmayla, idamdan kurtuldu. Kırcı, daha sonra bu cinayetleri Abdullah Çatlı'nın emriyle Ülkü Ocakları adına işlediğini defalarca anlattı. Kırcı'ya geçmişte verilen cezanın, sadece adam öldürmeden değil, siyasi amaçla adam öldürmeden verilmesi gerekirdi. Bu konuda girişimde bulunup yanlış kararın düzeltilmesini, Kırcı'nın da yasadan yararlandırılmasını isteyeceğiz." 
   Eve Dönüş Yasası'ndan sadece örgüt ve çete üyeleri yararlanabiliyor. Kırcı, yargılandığı dönemde "adam öldürme" suçundan ceza aldı. Cinayetleri örgüt adına işlemiş gözükmediği için yasadan yararlanmadı. 
   
   
   
   
</TEXT>
</DOC>
