<DOC>
<DOCNO> 242310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun18.html </URL>
<DATE> 2004/05/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Schröder Irak'a Müslüman ülkelerden asker gönderilsin 
</HEADLINE>
<TEXT>

     Almanya Başbakanı Gerhard Schröder, Irak'a NATO yerine Müslüman ülkelerden birlikler gönderilmesini istediğini söyledi. 
     Başbakan Schröder, Almanya'da akredite olan yabancı gazeteciler için bugün başbakanlıkta düzenlediği basın toplantısında, Irak'ta, bu ülkenin kültürüne yakın ülkelerden birliklerin görev yapmasını savunduğunu belirterek, ''Irak'taki koalisyon birlikleri önemli rol oynuyor. Ancak ben, Irak'a NATO yerine Müslüman ülkelerden birlikler gönderilmesini diliyorum'' dedi. 
     Irak savaşıyla ilgili görüşler ne olursa olsun, tüm ülkeler gibi Almanya'nın da Irak'ın istikrarlı bir demokrasiye kavuşmasını istediğini ifade eden Schröder, ''Irak'ta öncelikle egemenliğin halka devredileceği geçici bir hükümet kurulması, daha sonra da güvenliğin sağlanması gerekiyor. BM'ye bu konuda yeni bir tasarı getirilirse üzerinde tartışırız. ABD ve İngiltere'nin bu konuda bir tasarı hazırladığını öğrendim, ancak henüz içeriğini bilmiyorum'' diye konuştu. 
     Başbakan Schröder, Irak polisinin eğitimini üstlendiklerini hatırlatarak, şartlar el verdiği takdirde ülkenin yeniden imarına katkı sağlamaya da hazır olduklarını kaydetti. 
     Schröder, Ortadoğu sorunuyla ilgili olarak da, ''İsrail ile Filistinliler arasındaki kriz, 'yol haritası' barış planıyla Ortadoğu sorunu çözülmeden ortadan kaldırılamaz. Bu planın öngördüğü şekilde İsrailliler kendi güvenlikli sınırları içinde terör endişesi olmadan yaşayabilmeliler. İsrail'in yanında da bağımsız bir Filistin devleti kurulmalı'' dedi. 
     Schröder ayrıca, Yahudilerin Almanya'ya yönelik göçünün artmasından büyük mutluluk duyduğunu, bunun, tarihin açısından Almanya için çok önemli olduğunu söyledi. 
     Muhalefet partilerinin aday gösterdiği Horst Köhler'in cumhurbaşkanlığına seçilmesi konusunda ne düşündüğü şeklindeki bir soruya karşılık da Schröder, ''Ben geçmişte de muhafazakar bir cumhurbaşkanıyla çalışmıştım. Roman Herzog ile yaklaşık 1 yıl boyunca birlikte çalıştık. Bu konuda tecrübem var'' dedi. 
     Schröder, iktidar partilerinin aday gösterdiği Gesine Schwan'ın da çok başarılı olduğunu belirterek, Köhler'i aday gösteren muhalefet partilerinin toplam 622 temsilcisinden sadece 604'ünün Köhler'e oy verdiğini hatırlattı. 
     Başbakan Schröder, muhalefet parti başkanlarıyla yapacağı Göç Yasası görüşmeleriyle ilgili olarak da, ''Modern bir Göç Yasası gerekiyor. Bu konuda sizlere açıklama yapmadan önce parti başkanlarıyla görüşeceğim. Muhalefet partileri güvenlik konularının da Göç Yasası'nda birlikte ele alınmasını istiyor. Benim açımdan bir sorun yok'' dedi. 
     
</TEXT>
</DOC>
