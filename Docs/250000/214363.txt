<DOC>
<DOCNO> 214363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/ekonomi/aeko.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çin, yuanı revalüe edecek' tartışması 
</HEADLINE>
<TEXT>

   Çin'in para birimi yuanın değerini artıracağına revalüasyon dair haberler, ABD lobisinin güç kazandığı yorumlarına neden oluyor 
      EKONOMİ SERVİSİ 
   
   Çin ekonomi gazeteleri, bankacıları ve ekonomistleri hükümetin para biriminde önümüzdeki birkaç ay içinde revalüasyona gidebileceğini belirtiyor. Uzun süredir ABD ve Avrupa'dan gelen baskılara rağmen değerini yitirmeyen yuanın revalüe edileceği spekülasyonu, haftalık China Business Post gazetesindeki Merkez Bankası yetkililerinin kaynak gösterildiği "Bir ay sonra yuan yüzde 5 revalüe edilecek" haberi ile başladı. 
   Merkez Bankası yetkilileri ise "Bu gazetenin fikridir Merkez Bankası'nın böyle bir kararı yoktur" diyerek haberi doğrulamadı. Ancak, Çin Merkez Bankası'na yakın ekonomistler revalüasyon kararının yakın bir tarihte gerçekleştirilmesi için çalışmaların yapıldığını belirtiyor. Haberi yapan China Business Post diğer gazeteler gibi hükümet kontrolünde. 
   Geçen yıl Çin, ABD'ye karşı ticarette 120 milyar dolar açık verdi. Dolardaki düşüş karşısında ABD'nin savunması da 'dış açık tehdidi' idi. Dolardaki değer kaybı ABD'nin ihracatta güçlü konuma gelmesine yardımcı olurken, yuanla ilgili 'revalüasyon' spekülasyonlarının çıkması ABD lobisinin güç kazandığı yorumuna neden oldu. Yuanın revalüasyonuna dair haberlerin G - 7 zirvesinde alınan 'daha esnek kur politikaları' kararının ardından gelmesi de düşündürücü. 
   
   Kurda yol ayrımı 
   Çin Yuanı 1994'ten bu yana 8.27 dolar seviyelerinde seyrediyor ve o günden bu yana sadece binde 3 değişim gösterdi. Çin'in gelecek yıl döviz kurunu serbest dalgalanmaya bırakması bekleniyor. Bu yıl sonunda dalgalanma oranının yüzde 10'larda tutulacağı bir yapı, gelecek yıllarda da tamamen serbest bir döviz piyasasına geçişin yapılacağı tahminler arasında. 
   Ancak, Çin Merkez Bankası Para Politikaları Direktörü Yi Gang, Agence France - Presse'e yaptığı açıklamada "Şu anda belirlenmiş bir takvim yok" dedi. Çin haber ajansı Xinhua ise pazartesi günü Çin'in yuanı en önemli iş ve ticaret ortağı 10 ülkenin para birimine endeksleyeceğini duyurdu. 
   
   Revalüasyon nedir    Ulusal paranın dış değerinin hükümet kararıyla yükseltilmesi veya bir ülke parasının altına ya da yabancı ülke paralarına göre değerinin yükseltilerek yeniden ayarlanması anlamına geliyor. Devalüasyonun tam tersidir. 
   
   Çin malına önlem    Dış Ticaret Müsteşarı Tuncer Kayalar, yerli üreticilerin yakındığı, başta Çin olmak üzere Uzakdoğu ülkelerinden yapılan ithalatın fiyatlarının düşük olmasına ilişkin sorunların kota ve gözetim uygulamalarıyla aşılmaya çalışıldığını bildirdi. Bazı tekstil ürünleri ve diğer ürünlerde kota ve gözetim uygulamaları yapıldığını hatırlatan Kayalar, tekstil dışı ürünlerde Çin menşeli 15 grupta kota uygulaması ve 32 üründe gözetim uygulaması bulunduğunu kaydetti. Kayalar, 2005 yılında Dünya Ticaret Örgütü üyesi ülkelerin tekstil ürünlerindeki önlemleri uygulamadan kaldırması gerektiğini, ancak Çin menşeli ürünler için uygulamadaki miktar kısıtlamalarının 2008'e kadar yeniden yürürlüğe konulmasının mümkün olduğunu söyledi. 
   
   Türkiye ile ticarette Çin 1.5 milyar dolar önde    Türkiye ile Çin arasındaki ticarette Türkiye aleyhine olan açık 1 milyar 532 milyon 466 bin doları bularak bir önceki yıla oranla yüzde 91.4 arttı. 
   Çin Gümrükler Genel Müdürlüğü'nün verilerine göre, Türkiye 2003 yılında Çin'den 2 milyar 65 milyon 265 bin dolarlık ithalat yaparken, bu ülkeye 532 milyon 799 bin dolarlık mal ihraç etti. İki ülke arasındaki toplam ticaret hacmi 2 milyar 598 milyon 64 bin dolara ulaştı. Türkiye'nin geçen yıl Çin'den yaptığı ithalat yüzde 89.6, Çin'e yaptığı ihracat yüzde 84.5, iki ülke arasındaki toplam ticaret de yüzde 88.5 arttı. 
   Türkiye ve Çin arasındaki ticaret hacmi 2002 yılında 1 milyar 378 milyon 61 bin dolara ulaşırken, Türkiye'nin Çin'den yaptığı ithalat 1 milyar 89 milyon 295 bin dolara, Çin'e yaptığı ihracat da 288 milyon 766 bin doları bulmuştu. 
   Türk yetkililer, Türkiye'nin Çin'e yönelik ihracatını artırmak için alınacak önlemler çerçevesinde Çin'de Türk ürünlerinin sergilendiği bir ticaret merkezi kurulması için çabaların sürdüğünü belirttiler. 
   
   
</TEXT>
</DOC>
