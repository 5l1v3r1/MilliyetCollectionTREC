<DOC>
<DOCNO> 247004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/guncel/axgun01.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugünleri göremediler 
</HEADLINE>
<TEXT>


Leyla Zana'nın 13 yıl önce yaptığı Kürtçe konuşma, TBMM tutanaklarına 'bilinmeyen bir dildeki kelimeler' diye geçti. 13 yıl sonra AB'ye uyum için TRT aynı dilde yayın yaptı... 

Saliha Çolak Ankara 

Sosyal Demokrat Halkçı Parti SHP listelerinden milletvekili seçilerek 13 yıl önce TBMM'ye giren eski DEP'li Leyla Zana ve Hatip Dicle'nin olaylı ve tarihi yemin töreni tutanakları, Türkiye'nin geçirdiği dönüşümü de ortaya koyuyor. 
20 Ekim 1991 genel seçimlerinden sonra 6 Kasım 1991'de "en yaşlı üye" Ali Rıza Septioğlu başkanlığında toplanan TBMM Genel Kurulu'nda, bugün terör örgütü KONGRA GEL Başkanı olan SHP Siirt Milletvekili Zübeyir Aydar ile DYP Şanlıurfa Milletvekili Sedat Bucak, k tip üye olarak divanda görev aldı. Dicle'nin "Bu yemin metnini Anayasa'nın baskısı altında okuyoruz" diye söze başlaması, Zana'nın da yeminini Kürtçe tamamlaması tartışmalara neden oldu. 

"Birtakım kelimeler..." 
Kürtçe sözler, Meclis tutanaklarına, "Hatip tarafından bilinmeyen bir dille, birtakım kelimeler ifade edildi" şeklinde geçti. Tartışmalar sürünce Septioğlu, Türkiye'de Kürtçe konuşmanın yasak olduğunu anımsattı. Zana'ya yemini tekrar ettirildi. İkinci yeminin ardından Zana'nın tekrarladığı Kürtçe kelimeler yine tutanaklara "bilinmeyen bir..." şeklinde kaydedildi. 
Zana'nın, Türkler ve Kürtlerin kardeşliğine ilişkin "Kırmanci" lehçesindeki sözleriyle ilgili tutanakların üzerinden 13 yıl geçti. Zana, 10 yıllık cezaevi hayatını, devlet televizyonu TRT'den "Kırmanci" lehçesiyle yayın yapıldığı gün tamamlamış oldu. 

Kimisi 'küfür' zannetti 
Olaylı Meclis oturumunun tutanaklarından satırbaşları şöyle 
Leyla Zana Diyarbakır - SHP Yemin metnini okudu... 
Hatip tarafından bilinmeyen bir dille birtakım kelimeler ifade edildi. DYP ve ANAP sıralarından kapaklara vurmalar . 
Başkan Bir dakika bakar mısın kızım 
Mahmut Öztürk Aksaray - DYP Burası Türkiye Cumhuriyeti... 
Başkan Türkiye Cumhuriyeti bir kanun devletidir DYP ve ANAP sıralarından bravo sesleri . Ant içme de kanunun gösterdiği şekilde yapılır. Vebali kendi boynuna... 
Zana ikinci kez yemin ettikten sonra Hatip tarafından bilinmeyen bir dille, birtakım kelimeler ifade edildi . 
Nabi Poyraz Ordu - ANAP Ne dedi, belli değil ki... 
Yücel Seçkiner ANAP Küfretti. 
Başkan Zabıtlara bakılacak. 
Ercüment Konukman İstanbul - ANAP Stenograflar Kürtçe bilmiyorlarsa, bunu nasıl zapt edebilirler 


</TEXT>
</DOC>
