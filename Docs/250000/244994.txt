<DOC>
<DOCNO> 244994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko19.html </URL>
<DATE> 2004/06/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk Philips'ten yoksullara yönelik örnek yardım... 
</HEADLINE>
<TEXT>

     Türk Philips Ticaret A.Ş. Elektronik Ürünler Genel Müdürü Atilla Tüfekçi, yurtlarda kalanlarla sokak çocukları ve varoşlardaki okullar ile kışlalara bu yıl 400 bin dolarlık sosyal yardım yapacaklarını söyledi. 
     Atilla Tüfekçi, Sosyal Hizmetler ve Çocuk Esirgeme Kurumu'na SHÇEK katkıda bulunmak ve sokak çocuklarını topluma kazandırmak için pilot illerde sivil toplum örgütleriyle işbirliği yaparak bilgisayar destekli eğitim verilmesi konusuna yoğunluk verdiklerini belirtti. 
     Dar gelirli ailelerin çocuklarının gittikleri okulları belirleyerek, bilgisayar ve eğitim amaçlı elektronik malzemeler gönderdiklerini kaydeden Tüfekçi, şöyle devam etti 
     ''Duygusal bir toplumuz. İnsanlara, yapacağınız yardımın nereye gittiğini ve getireceği yararı iyi anlatırsanız, her taraftan destek ve katkı görürsünüz. Bu yöndeki girişimlerimiz sonucunda, yurtlarda barınanlarla sokak çocukları ile yoksul semtteki okullara bilgisayar armağan ediyoruz. 2004 yılında bu kapsamdaki sosyal yardımlar için 400 bin dolarlık bir bütçe ayırdık. Bu sezon, Malatya, Nazilli, Aydın, Hasankeyf, Bursa, Adana ve Kilis'te ilköğretim okullarına 20'şer adet bilgisayar armağan ettik. Bu çalışmaları 81 ile yaymayı hedefliyoruz.'' 
     
     BAĞIŞLARDA PERSONEL BAŞARISI UYGULAMASI 
     Ekip çalışmasına büyük önem verdiklerini belirten Tüfekçi, çok çalışan ve ciro artışına katkılarıyla dikkati çeken personeli motive edecek bağış uygulaması yaptıklarını belirterek, şunları söyledi 
     ''Başarı tek başına kazanılmaz. Takım çalışmasının önemine inanıyorum. Elemanlarımızın işlerine daha sıkı sarılmasını ve kuruma bağlılığını artırmaya yönelik motivasyon sağlayacak projeler gerçekleştiriyoruz. 
     Son olarak, Adana'da başarılı büro personelimizin mezun olduğu Cebesoy İlköğretim Okulu'nu 20 adet bilgisayar bağışında bulunduk. Vali Kemal Önal'ın katıldığı törenle bilgisayar odasının açılışını gerçekleştirdik ve personelimizi de adını buraya vererek onurlandırdık. Bu çalışmayı diğer elemanlarımız için de yapacağız.'' Philips'in dünya genelindeki cirosunun 32 milyar Euro olduğunu, bunun 2.6 milyarlık bölümünü AR-GE'ye ayırdıklarını belirten Tüfekçi, ''Büyük kuruluşlar kazançlarının yüzde 10 ila 20'sini eğitim ve sosyal amaçlı çalışmalara harcamalıdırlar. Bizler insana yatırım yapıyoruz. Bu kapsamda elemanlarımızı kurumumuzun hissedarları gibi görüyoruz. Yönetici olarak onlara sevgimizi esirgememeliyiz'' diye konuştu. 
     
</TEXT>
</DOC>
