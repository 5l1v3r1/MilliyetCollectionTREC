<DOC>
<DOCNO> 217129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun24.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mel Gibson'ın İsa'yı anlatan ''Tutku"su, tarihin en kanlı filmi mi 
</HEADLINE>
<TEXT>

     Yönetmenliğini ünlü sinema oyuncusu Mel Gibson'ın yaptığı ''Tutku'' The Passion filmi, sinema eleştirmenlerini şaşırttı. 
     Filmle ilgili olarak ''New Yorker'' dergisinde bir eleştiri yayınlayan David Denby, Hz. İsa'ya uygulanan şiddeti gözler önüne seren filmin ''sinema tarihinin en zalim ve kanlı filmi olduğunu'' öne sürdü. Denby, ''Filmin, İsa'nın yaymaya çalıştığı sevgi mesajını, kin ve nefret mesajına dönüştürme tehlikesi taşıdığını'' da iddia etti. 
     Denby, filmin yönetmeni Gibson'ı, haçın üzerine çıkarak ''biraz daha kan, daha kan'' diye bağıran bir rejisöre benzetirken, sinema eleştirmenleri Robert Ebert ve Richard Roeper, ''Tutku''yu ''çok büyük bir film'' olarak nitelendirdiler. 
     Eleştirmenler, ''Filmin Musevi aleyhtarı duyguları kamçılaması olasılığı bulunmadığı'' sonucuna da vardılar. 
     Denby ise ''Filmin, Roma valisi Pontius Pilatus'un, Hz. İsa'nın öldürülmesindeki rolünü hafifleterek, suçu Musevilere yıkmaya çalışan bir eğilim içinde olduğunu'' ileri sürdü. 
     Musevi liderler ve bazı Hıristiyan bilim adamları da ''Filmin, Musevi düşmanlığını körükleyebileceği'' tehlikesinden söz etmişlerdi. 
     Gibson'un filmi, çarşamba günü gösterime girecek, ancak sinema meraklıları için New York ve başka kentlerde, bugün ve yarın ön gösterim yapılacağı bildiriliyor. 
     Filmde, Hz. İsa'nın ölümünden önceki son 12 saatte kendisine yapılan işkenceler ve çarmıha gerilişi anlatılıyor. 
     
</TEXT>
</DOC>
