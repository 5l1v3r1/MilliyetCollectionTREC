<DOC>
<DOCNO> 210348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun14.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üvey anne dehşeti... Oğlunu seloteyple sararak öldürdü .. 
</HEADLINE>
<TEXT>

     ABD'de üvey oğlunu sadece burnu açık kalacak şeklide seloteyple sararak çocuğun ölümüne neden olan anne ömür boyu hapse mahkum oldu. 
     Kansas eyaletinin Olathe kasabasında yaşayan Christy Edgar, kurabiye çaldığı için cezalandırmak amacıyla 9 yaşındaki üvey oğlunun bütün vücudunu, sadece burnu açık kalacak şekilde bantlayarak, çocuğu gece evde tek başına bıraktı. 
     Küçük çocuk daha sonra kendi kusmuğu ile boğularak ölmüş olarak bulundu. 
     Christy Edgar, kocası Neil, bir çocuk bakıcısı ve bir tarikat üyesi 5 kişi hakkında, çiftin evlat edinilmiş 3 çocuğu ile aileyi tanıyan başka bir çocuğa kötü muamele yapmaktan dava açılmıştı. 
     Christy ve eşinin bu tarikatın kilisesinde rahip ve rahibelik yaptığı kaydedildi. 
     Savcı, Christy Edgar'ın küçük çocuklara işkence eden ve bir çocuğu öldüren bir çetenin lideri olduğunu ileri sürmüş, Edgar geçen Ağustos ayında hakkındaki dava başlamadan birkaç dakika önce beklenmedik şekilde, Aralık 2002'de seloteyple bantladığı üvey oğlunun ölümüne neden olduğunu kabul etmişti. 
     Ayrıca çocuklara kötü muameleden iki defa 32 ay hapis cezasına çarptırılan Edgar, ancak 20 yıl sonra affedilme hakkı kazanabilecek. 
     Birinci dereceden cinayet ve çocuklara kötü muameleden suçlu bulunarak ömür boyu hapse mahkum olan Edgar'ın kocası Neil ve çocuk bakıcısı Chasity Boyd için de 20 yıldan önce af umudu yok. 
     Neil Edgar'ın kız kardeşi Julia Edgar-Montgomery'nin de dahil olduğu 5 tarikat üyesi ise kendilerine yöneltilen, çocuklara kötü muameleye teşebbüs suçlamasına karşı savunma yapmadılar. 
     Bu kişilerden sadece Edgar-Montgomery 55 13 ay hapis cezasına mahkum oldu. 
     
</TEXT>
</DOC>
