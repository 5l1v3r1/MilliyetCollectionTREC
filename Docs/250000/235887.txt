<DOC>
<DOCNO> 235887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy02.html </URL>
<DATE> 2004/04/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
MİT görevlileri ile ilgili iddialar... CIA ''Doğruluk payı yoktur'' 
</HEADLINE>
<TEXT>

     Kuzey Irak'ta CIA görevlileriyle çalışan MİT görevlilerinin davranışlarıyla ilgili haberin gerçeği yansıtmadığı bildirildi. 
     MİT'ten yapılan yazılı açıklamada, bugün bir gazetede yayınlanan ''ABD'de çıkan kitap MİT'çileri çok kızdıracak'' başlıklı haberin, ''asılsız ve seviyesiz'' olarak değerlendirildiği kaydedildi. 
     Konuyla ilgili olarak gazete ve CIA nezdinde inceleme yapıldığı ifade edilen açıklamada, CIA'den gelen bilgi notuna yer verildi. 
     Buna göre, CIA, söz konusu haberin ''üzüntüyle okunduğunu'' bildirdi. 
     CIA, MİT görevlilerinin davranışlarına ilişkin haberin, ABD'li yazar Bob Woodword tarafından yazılan kitaba dayandırıldığını anımsatarak, şunları kaydetti 
     ''Teşkilatınızın da gayet iyi bildiği üzere, haberde hiçbir doğruluk payı bulunmamaktadır. Öncelikle Saddam Hüseyin rejimine yönelik savaştan önce teşkilatınızın hiçbir görevlisi Kuzey Irak'ta bizim görevlilerimizle birlikte çalışmamıştır. İkinci olarak gazetenin, bu bilgileri aldığını iddia ettiği kitapta, teşkilatınızdan hiç bahsedilmemiştir. Yalnızca servisimizin ekibine eşlik eden 'Türklerden' bahsedilmiştir.'' MİT'in adını sadece haberi yayınlayan gazetenin gündeme getirdiğini belirten CIA, ''Üçüncü olarak, gazetedeki haber gerçekleri zaten tamamıyla yansıtmayan, kitapta anlatılan olguları ve olayları çarpıtmış ve sansasyonel bir şekilde sunmuştur. Servisimiz, bu talihsiz ve temelsiz haberin yayınlanmış olmasından derin bir üzüntü duymaktadır'' değerlendirmesinde bulundu. 
     Kitapta, MİT'e ait hiçbir atıf olmadığına işaret edilen MİT açıklamasında, ''Kurumun Basın Müşavirliği'nden teyit alınmadan bir Türk gazetesinde MİT mensuplarını seviyesiz bir şekilde küçültmeye çalışan asılsız bir haberin bu şekilde kullanılmasının manası ve hedefi anlaşılamamıştır. Kurumumuz ve personeli, bu konuda haysiyetine yöneltilen bu yayın nedeniyle hukuki yollardan da hakkını arayacaktır'' denildi. 
     
</TEXT>
</DOC>
