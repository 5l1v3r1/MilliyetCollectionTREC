<DOC>
<DOCNO> 240298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo08.html </URL>
<DATE> 2004/05/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bilgili Hakkınızı helal edin. Ben de 12 yıllık hakkımı helal ediyorum... 
</HEADLINE>
<TEXT>

     Beşiktaş Kulübü'nde başkanlık gerevini 30 Mayıs'ta yapılacak olağanüstü kongrede bırakacak olan Serdar Bilgili, Divan Kurulu üyeleriyle vedalaştı. 
     The Ritz Carlton Oteli'nde gerçekleştirilen olağan Divan Kurulu toplantısında veda konuşması yapan başkan Bilgili, hiçbir beklentisi olmadan 12 yıl boyunca Beşiktaş'a hizmet etmeye çalıştığını belirterek, ''Hakkınızı bana helal edin. Ben de 12 yıllık hakkımı helal ediyorum'' dedi. 
     1992 yılından 2004 yılına dek Beşiktaş'ta görev aldığını hatırlatan Bilgili, şunları söyledi 
     ''Beşiktaş benim mutluluğum, üzüntüm, yaşama sevincim oldu. 28 ile 40 yaş arası, en verimli çağımda Beşiktaş'a hizmet etmeye çabaladım. Bu görev sürem içinde doğrular ve yanlışlarım oldu. Ama bugün Beşiktaş'ın modern ve kurumsallaşmış yapıya gelmesindeki en büyük katkıyı ben ve arkadaşlarım yaptık. Benden sonra gelecek arkadaşların da hep yanında olacağım. Yapılan hatalarda ilk eleştirileri bizden alacaklar. Ancak bunu basın yoluyla değil, yüz yüze yapacağız. Hazırladığımız plan ve projelerin gerçekleşmesi için yeni yönetime her türlü desteği vereceğimize de huzurlarınızda söz veriyorum. Beni sevenler, bana kırgın olanlar, beni takdir edenler veya etmeyenler vardır. Ama şu unutulmasın, ben kesinlikle hiçbir beklentim olmadan 12 yıl boyunca kulübüme hizmet ettim.'' 
     
</TEXT>
</DOC>
