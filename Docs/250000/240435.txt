<DOC>
<DOCNO> 240435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/yasam/yas03.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatalca'ya dev park 
</HEADLINE>
<TEXT>


Emine Sabancı Kamışlı'nın 2 bin metrekarelik alana yaptırdığı, içinde basketbol ve futbol sahalarının yanı sıra oyun alanlarının olduğu park törenle açıldı 

AHU COŞKUN İstanbul 

Şevket ve Hayırlı Sabancı'nın kızı Emine Sabancı Kamışlı tarafından Çatalca'da yaptırılan, içinde oyun sahaları ve araçları bulunan "Emine Sabancı Kamışlı Çocuk Parkı" dün törenle açıldı. 
Çatalca Kale İçi Mahallesi Kalearkası mevkiinde 2 bin metrekarelik alan üzerine kurulan parkın açılış kurdelesini Kamışlı çiftinin çocukları Fethi ve Kerem Kamışlı kesti. 

'Büyüklerime teşekkürler' 
Açılışta konuşan Emine Sabancı Kamışlı, "Burada böyle yardımlarda bizlere örnek olan ve bu alışkanlıkları öğreten aile büyüklerime hepinizin huzurunda teşekkür etmek istiyorum. Ama öncelikle bu teşekkürlerim arasında bu yolu bize açan merhum amcalarım Sakıp ve Hacı amcamı da rahmetle anmak istiyorum. Onlar bugün aramızda olmasalar bile ben onların bu gibi projelere duydukları heyecanı hissediyorum ve diyorum ki merak etmeyin izinizdeyiz" dedi. 

Yoğun katılım 
Emine Sabancı Kamışlı Parkı'nda futbol, basketbol sahaları, çocuklar için yapılan oyun araçlarının yanı sıra çay bahçesi de bulunuyor. Parkın açılışına Hacı Sabancı'nın eşi Özcan Sabancı, Ömer Sabancı'nın eşi Arzu Sabancı, Şevket Sabancı'nın eşi Hayırlı Sabancı, Sabancı Holding CEO'su Celal Metin ile Kanal D İcra Kurulu Başkanı Arzuhan Yalçındağ ve çok sayıda davetli katıldı. 


</TEXT>
</DOC>
