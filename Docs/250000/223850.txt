<DOC>
<DOCNO> 223850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur16.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'daki saldırı... Canlı bombaların vasiyetnameleri bulundu 
</HEADLINE>
<TEXT>

     Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yapılan bombalı saldırının ardından sürdürülen operasyonlarda, intihar eylemlerinde kullanılacak şekilde hazırlanmış bomba düzenekleri ele geçirildiği bildirildi. 
     Terörle Mücadele Şube Müdürlüğü'nden yapılan açıklamada, 9 Mart 2004 günü, Engin Vural ve Nihat Doğruel isimli 2 intihar eylemcisi tarafından gerçekleştirilen bombalı saldırının ardından, soruşturma kapsamında elde edilen bilgilerin değerlendirilerek operasyonel faaliyetlere dönüştürüldüğü belirtildi. 
     Açıklamada, 16 Mart 2004 tarihine kadar 18 kişinin gözaltına alındığı, bu kişilerden 2'sinin Terörle Mücadele Şube Müdürlüğü'nden serbest bırakıldığı, DGM'ye sevk edilen 16 kişiden 3'ünün de tutuklandığı kaydedildi. 
     16 Mart 2004 tarihinden beri devam eden operasyonel çalışmalarda ise intihar eylemcileriyle eylem öncesi birlikte hareket edip eylemin planını yaparak bombaları hazırladığı tespit edilen 1 kişinin yakalandığı anlatılan açıklamada, bu kişinin sorgusunun ardından 2 kişinin daha aynı gün ele geçirildiği ve gözaltına alınan kişilere silah temin eden 1 kişinin de yakalandığı bildirildi. 
     
     İNTİHAR SALDIRISI HAZIRLIĞI... 

     Açıklamada, yakalanan kişilerin devam eden sorgularının ardından aydınlatılan eylemler de şöyle sıralandı 
     21 Ağustos 2003 tarihinde, Şişli'de diş hekimi Yasef Yahya'nın tabancayla öldürülmesi. 
     Eylem için hedefler belirleyip keşif çalışmaları gerçekleştirilmesi ve bu keşifler doğrultusunda intihar saldırısı hazırlıkları yapılması. 
     2 Ocak 2003 tarihinde Kartal'da 2 kişinin silah zoruyla gasp edilerek, bunlardan birinin fidye için kaçırılması. 
     
     ''CANLI BOMBALAR''IN VASİYETNAMELERİ... 

     Aynı açıklamaya göre, yakalanan kişilerin yer göstermesi sonucu ele geçirilen malzemeler ise şöyle 
     9 Mart 2004 günü Kartal'daki bombalı saldırıyı düzenleyen 2 intihar eylemcisinin ailelerine hitaben bıraktıkları vasiyetnameler, 2 adet 20x5 santimetrelik boru bomba, 3 adet molotofkokteyli, 7.65 milimetre çaplı bir tabanca, 6 adet çeşitli çaplarda el yapımı susturucu, 25 adet elektrikli infilak kapsülü, 4 adet el yapısı başlatıcı, infilak fitili, bol miktarda maytap fitili, 42 adet mavi renkli çatapat, 19 adet patlangaç, 3 adet intihar eylemlerinde kullanılacak şekilde hazırlanmış bomba düzeneği, patlayıcı madde yapımında kullanılan alüminyum tozu, aseton, hidrojen peroksit, gliserin, sülfirik asit, nitrik asit ve laboratuvar malzemeleri ile bombada anahtar sistem yapımında kullanılan çok ve tek telli kablolar, elektronik cihazlar, piller, soket ve kablolar, elektrik anahtarları, el aletleri ile diğer malzemeler, 1 adet gaz tabancası ve gaz tüpü, alüminyum boru ve tapaları, silah temizleme malzemeleri, tıbbi malzemeler ve bazı haberleşme cihazları. 
     
     DGM'YE SEVK EDİLEN 4 KİŞİ 

     Bu arada polis yetkilileri, soruşturma kapsamında gözaltında alınan kişilerden, silahları temin ettiğini öne sürdükleri Mehmet K. ile diş hekimi Yahya'yı öldürdüğünü itiraf ettiğini belirttikleri Adem Ç. ve eylem hazırlığında bulunabilecek kişiler olduğunu iddia ettikleri Hasan D. ve Ali T'nin DGM'ye gönderildiğini kaydettiler. 
     
</TEXT>
</DOC>
