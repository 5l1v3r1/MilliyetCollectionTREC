<DOC>
<DOCNO> 223929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/spor/aspo.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KOPTU KOPACAK 3-1 
</HEADLINE>
<TEXT>

   Beşiktaş yıllardır kendisine ters gelen rakibi karşısında yine fazla varlık gösteremedi. Murat Salar ve Murat Hacıoğlu'nun iki golü umutları tüketti, lig ikinciliği de tehlikeye girdi 
      
   90 dakika    BİLAL MEŞE 

   İnanmak başarının yarısıdır... Hele zorluk derecesi yüksek sporlardan birisi olan futbolda "inancınız" yoksa vay halinize... Sezon başından bu yana Beşiktaş için bir tezimiz vardı, o da "Kartal iyi futbol oynamıyor" diye. Bu tezi Beşiktaş güçlü rakiplerine puan farkı yaptığı dönemlerde bile gündeme getirdik, düşüncemizden asla taviz vermedik. 
   Beşiktaş'taki bu inanılmaz düşüşün temelinde kötü futbol ve takımın temel taşlarının yaş ortalamasının yüksek oluşu yatıyor. Diyarbakırpor maçı da bu gerçeğin ta kendisidir... Doksan dakikayı şöyle bir gözden geçirelim, elle tutacağımız, kürsüye çıkaracağımız bir oyuncu yok. Biraz Pancu, biraz da Sergen, çabaladı, uğraştı, hepsi o kadar. Diyarbakır'da üç "altın" puan bırakan Beşiktaş, zirve yarışından koptu, kopacak. Büyük sürprizler olmadığı taktirde bu kafayla, bu inançsızlıkla Beşiktaş'ın ikinciliğini koruması da zor. 
      Cem Papila'nın kararlarına, kırmızı kartlarına alkış tutan bizler, dün Kuddusi Müftüoğlu'nun hatalarını gördükçe "art niyet" aramaktan da kendimizi alıkoyamıyoruz 
   9.dakikada Pancu savunmadan topu söktü, sağında bekleyen İlie'nin koşu yoluna topu gönderdi, kaleci Şenol çıkarak zamanında ayak koydu, topu kornere çeldi. 18'de soldan kazanılan korner atışında Pancu topu ceza alanı içine kesti, Sergen kafayla arkaya aşırdı, Zago yükseldi, zor olanı yaptı, topu üstten kafayla auta gönderdi. 32'de Kais'in sağdan korner atışından gelen topa altı pasa yakın Cumhur yükseldi, kafayı çaktı, Cordoba uçarak topu kornere tokatladı. 37'de Sinan soldan kesti, Zago kafayla uzaklaştırdı, ceza alanı dışında Murat gelişine nefis vurdu, hem savunma, hem de Cordoba topu filelerde gördü 1-0 
   Golden sonra Beşiktaş biraz olun kıpırdandı. 38'de Pancu ara pasıyla soldan Sergen'i kaçırdı, tecrübeli futbolcu soluyla topu tavana çaktı, ne var ki, yan hakemin bayrağına yenik düştü 
   İkinci yarıya biraz baskılı başlayan Beşiktaş, 68.dakikaya kadar rakip kaleye yüklendikçe, yüklendi. Karambollar yarattı, pozisyonlar üretti, ne var ki son vuruşlar yetersiz kaldı. Bu dakikada Ramazan'ın Serdar Topraktepe'yi ceza alanı içinde formasından çekmesine Müftüoğlu seyirce kalınca, Kartal oyundan iyice düştü. 71'de Murat Hacıoğlu, Bakadal'dan aldığı pasla soldan indi, Emre'yi geçti, nefis vurdu 2-0 
   78'de Tümer sağdan indi, Pancu'yu kaçırdı. Rumen futbolcu önce kaleci Şenol'u geçti, ardından da zor pozisyonda topu filelere gönderdi 2-1 
   Pancu'nun golüyle umutlanan Beşiktaş, oyunun geri kalan dakikalarında çok adamla rakip kaleye yüklendi, riske girdi. Nitekim 85.dakikada Çetin, Zago'nun hatasından yararlandı, topla sağdan cezaalanına girdi, Murat Hacıoğlu'nu gördü, Cordoba çıktı, tecrübeli futbolcu aşırtma bir şutla maçın skorunu belirledi 3-1. 
   Kartal'ın işi şimdi mucizelere kaldı Zorlu yarışta Fenerbahçe'ye avantaj kazandırdı. Ama futbol bu Ne olacağı belli olmaz. Ama bu kafayla zor. 
   
   Bitmeyen çile    LİGİN ikinci yarısında ağır yaralar alan Beşiktaş, son kazasını dün 17 yıldır kazanamadığı Diyarbakır deplasmanında yaptı. Şampiyonluk yarışından uzaklaşmaya başlaşan Kartal'ın, oynadığı son 9 maçta toplam puan kaybı 16'ya ulaştı. 
   
   Çöküşün tablosu 
   Beşiktaş - Samsun 0 - 4 
   Bursaspor - Beşiktaş 0 - 1 
   A.Gücü - Beşiktaş 1 - 1 
   Beşiktaş - Denizli 3 - 1 
   Malatya - Beşiktaş 0 - 0 
   Beşiktaş - İstanbul 1 - 2 
   Trabzon - Beşiktaş 3 - 0 
   Beşiktaş - Elazığ 5 - 3 
   Diyarbakır - Beşiktaş 3 - 1 
   
   Maçın hakemi 
   Kötü yönetti 
   BU sezon müthiş bir form düşüklüğü gösteren Kuddusi Müftüoğlu yine hatalarla dolu bir maç yönetti. İlk yarıda Sergen'in attığı nizami golü yardımcı hakeminin yanlış bayrağı sonrası iptal ederken, ikinci 45 dakikada Serdar'ın Ramazan tarafından ceza sahası içinde çekilmesinde penaltıyı es geçti. İkili mücadeleleri iyi süzemedi, kart uygulamalarında yetersizdi. 
   
   Maçtan notlar 
   Özberk'in gururu 
   DİYARBAKIRSPOR Teknik Direktörü Sakıp Özberk, Beşiktaş'ı devirerek güçlerini gösterdiklerini söyledi. Özberk, "UEFA şansımızı sürdürmemiz için bu maçı kazanmamız gerekiyordu. Çok akıllı oynayıp, istediğimizi aldık" dedi. 
   
   İstifa sinyali 
   BEŞİKTAŞ menajeri Sinan Engin, Diyarbakır karşısında alının 3 - 1'lik yenilgi sonrası istifa sinyalleri verdi. Engin, "Takım içinde gerekli önlemler alınacak. Hatta kendim için de bazı önlemler almayı düşünüyorum" diye konuştu. 
   
   Rapor istediler 
   YÖNETİM, Diyarbakırspor yenilgisinin ardından ödemeleri durdururken, Lucescu'dan da detaylı rapor istedi. Yarın yapılacak olan toplantıda bazı oyunculara para cezasının verilebileceği bildirildi. 
   
   Gösteri yaptılar 
   KARŞILAŞMADAN önce Atatürk Stadı'nda havai fişek şovu vardı. Yönetimin organize ettiği gösteri taraftarlara keyifli anlar yaşattı. Bu arada maçtan önce beş bayandan oluşan dans grubu tribünleri coşturdu. 
   
   Teşvik iddiası 
   KARŞILAŞMADAN önce en çok konuşulan konulardan biri yine teşvik primiydi. Fenerbahçe Yönetimi'nin, Diyarbakırspor'a 269 bin dolarlık prim ödediği iddiaları kulaktan kulağa dolaştı. 
   
   PAF'lar galip 
   BEŞİKTAŞ'IN genç takımı, PAF Ligi maçında Diyarbakırspor engelini tek golle aşmayı başardı. 90 dakikası büyük bir mücadeleye sahne olan maçta Siyah-Beyazlılar'ı güldüren golü Türker filelere gönderdi. 
   
   
</TEXT>
</DOC>
