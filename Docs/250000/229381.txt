<DOC>
<DOCNO> 229381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur05.html </URL>
<DATE> 2004/04/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Özel okullarda KDV oranı yarıya düşecek... 
</HEADLINE>
<TEXT>

     Milli Eğitim Bakanlığı, özel okulları teşvik etmek üzere bir dizi destek öngörüyor. Bakanlık özel okullardan alınan yüzde 8'lik KDV'yi yüzde 4'e düşürmeye, yemeklerdeki yüzde 18'lik KDV'yi de yüzde 8'e indirmeye hazırlanıyor. 
     Milli Eğitim Bakanlığı MEB özel okullara destek amacıyla KDV oranlarını düşürecek, özel okul açmak isteyenlere 20 yıllık arsa tahsisinde bulunacak. Edinilen bilgilere göre, MEB'in 625 sayılı Özel Öğretim Kurumları Yasası'nda yapmak istediği değişikliklere yenilerini ekleyecek. İlk hazırlanan taslakta özel okulların, işleyişlerinde engel olarak gördükleri bürokratik işlemlere ilişkin düzenlemeler getiren Bakanlık, bu okullara öğrenci akışını artırmak için mali kolaylıklara da gidecek. 
     
     KDV YÜZDE 8'DEN 4'E 

     Bakanlık, özel okullardaki öğrenci sayısını artırmak amacıyla ilk olarak KDV oranını düşürecek. Bu okullarda çocuklarını okutan velilerin Maliye'ye ödediği yüzde 8'lik KDV'yi yüzde 4'e indirecek olan Bakanlığın değişikliğinin gerçekleşmesi durumunda KDV ile 5 milyara ulaşan bir özel okulun ücreti 4 milyara düşecek. Bakanlık ayrıca özel okullardaki yemek ücretini de indirmek için bundaki KDV oranında da indirim yapacak. Özel okullardaki yemeklerden alınan yüzde 18'lik KDV yüzde 8'e çekilecek. Bakanlık, KDV'yi indirmeye yönelik girişimlerine özel okul sahiplerinin de ücretleri düşürerek karşılık vermesini bekliyor. 
     
     20 YILA VARAN ARSA TAHSİSİ GELİYOR 

     Bakanlık ayrıca özel okulların sayısının arttırılması için de arsa tahsisi uygulamasını getirecek. Özel okul açmak isteyenlere şimdilik 5 yıl olarak planlanan ancak 20 yıla çıkarılabileceği belirtilen arsa tahsisinin hükümetin teşvik kapsamına aldığı illerde uygulanacağı bildirildi. Bu illerin sayısının 56 olduğu kaydedildi. Bakanlık, söz konusu okullara vergi muafiyeti ile elektrik, su giderlerinin ödenmesinde kolaylık sağlanması yönündeki düzenlemelere ise sıcak bakmıyor. 

ANKA 

     
</TEXT>
</DOC>
