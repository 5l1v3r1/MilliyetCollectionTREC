<DOC>
<DOCNO> 239617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun12.html </URL>
<DATE> 2004/05/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Beklenen sonuç Iraklıların yüzde 80'i ABD'ye güvenmiyor... 
</HEADLINE>
<TEXT>

     Iraklıların yüzde 80'inin koalisyon yönetimine güvenmediği ortaya çıktı. 
     Irak'taki ''Amerikalı vali'' Paul Bremer'in isteği üzerine yapılan nabız yoklamasının sonuçları, bugünkü Washington Post gazetesinde yayımlandı. 
     Yoklama, Irak halkının yüzde 82'sinin, işgal güçlerinin Irak topraklarında bulunmasından rahatsız olduğunu gösterdi. 
     Gazete, araştırmanın, Iraklı tutuklulara yapılan işkencelerin basına yansımasından önce Bağdat, Musul, Basra, Nasıriye, Kerbela ve Ramadi bölgelerinde yaşayan Iraklılar arasında yapıldığına dikkat çekti. 
     Araştırmaya göre, Bağdatlıların yüzde 45'i, Basralıların ise yüzde 67'si, radikal Şii lideri Mukteda Sadr'ı destekliyor. 
     Bütün bunlara mukabil, Iraklıların çoğu kendi polislerine ve askerlerine güveniyor. Halkın yüzde 79'unun polise, yüzde 61'inin de orduya güvendiği ortaya çıktı. 
     
     HONDURAS ASKERLERİ AYRILDI 
     Bu arada, Honduras'ın Irak'ta bulunan birliğindeki 312 askerinin Kuveyt'e geldiği bildirildi. 
     Honduras Savunma Bakanı Federido Breve, 29 Ağustos'tan beri Necef'te üslenen Honduras askerlerinin Pazar gününden itibaren Kuveyt'teki Virginia Amerikan üssüne gelmeye başladığını belirtti. 
     Breve, Irak'ta bulunan toplam 369 askerin ''ay sonundan önce'' Honduras'a döneceğini kaydetti. 
     Irak'ta 369 Honduraslı asker görev yapıyordu. İspanya'dan sonra Honduras ve Dominik Cumhuriyeti, Irak'taki koalisyon dahilinde görev yapan askerlerini geri çekeceklerini açıklamışlardı. 
     
</TEXT>
</DOC>
