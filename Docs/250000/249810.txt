<DOC>
<DOCNO> 249810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/guncel/agun.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortum radarla saptanır mı 
</HEADLINE>
<TEXT>


Meteoroloji Genel Müdürü Ünal, Ankara'da yaşanan hortumun radarla tespit edilemeyeceğini söylerken, kurumun internet sitesi, 'saptanır' diyor 

Aydın Hasan Ankara 

Ankara'da Çubuk ilçesi Sünlü köyünde Sünlü'de üç kişinin hayatını kaybetmesine neden olan hortumun, oluşumundan önce Elmadağ'daki meteoroloji radarı tarafından tespit edilip edilemediği hala netleşmedi. Devlet Meteoroloji İşleri DMİ Genel Müdürü Adnan Ünal, "Radarla, hortum olayının tespiti mümkün değil" dedi. Ancak, genel müdürlüğün resmi internet sitesinde, radarla hortumun önceden saptanmasının mümkün olduğu bilgisi yer alıyor. 
Ünal, Çubuk'ta soğuk ve sıcak hava hareketleri sonucunda "karasal tornado hortumu" oluştuğunun belirlendiğini belirterek şunları söyledi 
"100 metre çapında 500 metre boyundaki hortum, 15 dakika kadar sürmüş. Bu ilk hortum değil. 1959'da Konya'da, 1980'lerde Çorum'da can kaybı olan hortum olayları yaşanmış. Elmadağ'daki radarımız faaliyette. Radardan da meteoroloji mühendisi arkadaşlarımız sorumlu. Radarla, bulutun içindeki oluşumu tespit ediyoruz. O gün, çok gürültülü sağanak yağış olacağını, şiddetli rüzgar olacağını tespit ettik ve duyurduk. Ancak, çok ani bir hareket sonucu oluştuğu için hortumun olacağını, nerede olacağını radarla tespit etmek mümkün değil." 
DMİ'nin resmi internet sitesindeki "Radar Nedir " başlıklı bölümde ise, şu ifadeler yer alıyor "Meteoroloji alanında radarların kullanılmasıyla şiddetli yağışlar, dolu, tornado, taşkın ve selleri önceden belirleyebilmek mümkün olmuştur. Aktif, bir uzaktan algılama sistemidir." 

'Yarım saat önce görülür' 
Meteoroloji Mühendisleri Odası Başkanı Mustafa Diren ise şu değerlendirmeyi yaptı "Elmadağ'daki radarın bu yılbaşından itibaren faaliyete geçtiğini söylediler. Bu radardan elde edilen bilgiler anında genel müdürlüğe aktarılır. Havadaki ani değişiklikleri bu radar saptar. Hortumun olacağı radardan sağlanan verilerin değerlendirmesiyle 30 dakika önceden anlaşılabilir. Çubuk'taki hortumla ilgili şu iki durum olmuş olabilir Birincisi radarla hortumun olacağı tespit edilmiş, ancak dikkate alınmamış olabilir. İkincisi de tespit edememiş olabilirler." 

'Can kaybı erken uyarıyla önlenirdi' 

Meteoroloji Mühendisleri Odası Genel Sekreteri Erhan Angı, "Eğer Elmadağ radarı teknik anlamda kullanılabilseydi erken uyarı yapılarak en azından bu can kayıpları önlenebilirdi" dedi. 3 - 4 trilyon lira değerindeki radarlardan Ankara, İstanbul, Balıkesir ve Zonguldak'ta bulunuyor. İstanbul ve 300 kilometre çevresindeki hava hareketlerini ölçen radarın yıldırım düşmesi sonucu arızalandığı ve iki aydır faaliyet olmadığı belirtildi. Bir japon firmasının radarı onardığı kaydedildi. 


</TEXT>
</DOC>
