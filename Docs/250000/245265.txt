<DOC>
<DOCNO> 245265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko05.html </URL>
<DATE> 2004/06/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
OPEC'in kararı petrolün ateşini düşürdü... 
</HEADLINE>
<TEXT>

     OPEC dün Temmuz'dan itibaren üretimini, asgari beklentinin de altında bir miktar olan günlük iki milyon varil artırma kararı almasına rağmen, petrol fiyatlarının düşmesini sağlayarak istediği etkiyi yarattı. 
     OPEC'in vardığı iki aşamalı anlaşmaya göre, 1 Ağustos'tan itibaren üretimi 500,000 varil daha artırılacak. 
     Dün alınan karar ilk bakışta, OPEC'in günlük üretimini 1 Temmuz'dan itibaren yüzde 8 artırarak 25.5 milyon varile çıkarması, OPEC'in daha büyük bir artırım yapmasını bekleyenlerde hayal kırıklığı yarattı. 
     Ancak petrol fiyatları, OPEC'teki önemli körfez üreticilerinin, petrol fiyatlarının düşmesi konusunda ciddi oldukları görüşü üzerine geriledi. ABD hafif ham petrolü TSİ 08 40'da 13 sent düşüşle varil başına 39.15 dolardan işlem görüyordu. 
     Londra'da bulunan Energy Market Consultants'dan Marshall Hall, "Son iki yıldır OPEC ilk kez petrolü için gelecekteki talebi vurgulayan bir kota belirledi. Suudiler, Kuveytliler ve Birleşik Arap Emirlikleri fiyatların düşmesini sağlayacak miktarda üretim yapacakları için 30 gün içinde petrolün varilinin 5 dolar gerileyeceğini düşünüyoruz" dedi. 
     OPEC'in en büyük üreticisi Suudi Arabistan'ın petrol bakanı Ali El Naimi, "Bu karar piyasaya çok ama çok güçlü bir sinyal verecek" dedi. Naimi, Ağustos ayında yapılacak artırımın azaltılması yönünde görüşülemez olduğunu, ancak daha da artırılabileceğini sözlerine ekledi. 
     Katar Petrol Bakanı Abdullah El Attiyah ise, "Bu iyi bir uzlaşma, Temmuz'da yeniden toplanmadan önce bu politikanın petrol piyasalarına etkisini sınayabileceğiz" diye konuştu. 
     OPEC, artan enerji maliyetlerinin ekonomik büyüme üzerinde yaratacağı etkilerden endişelenen sanayileşmiş ülkelerden büyük baskı görüyordu. OPEC açısından ise, üreticiler fiyatların yakıt talebini risk altına sokabilecek kadar yüksek seviyelere ulaşmasını istemiyorlar. 

REUTERS 

     
</TEXT>
</DOC>
