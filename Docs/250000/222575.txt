<DOC>
<DOCNO> 222575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur30.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FSM Köprüsü Kavacık çıkışında kamyon yangını yolu kapadı 
</HEADLINE>
<TEXT>

     Fatih Sultan Mehmet FSM Köprüsü Kavacık çıkışında karton yüklü bir kamyonun kasasındaki yangını söndürme çalışmaları nedeniyle otoyolun Ankara istikameti bir süre trafiğe kapalı kaldı. 
     Edirne'den Ankara yönüne gitmekte olan 34 UYT 87 plakalı karton yüklü kamyonun kasasında, Fatih Sultan Mehmet Köprüsü'nün Kavacık çıkışında, Anadoluhisarı kavşağına geldiği sırada yangın başladı. Yangın, kasadaki kartonları tutuşturarak büyürken, kamyon sürücüsü yol kenarına çektiği aracından inerek itfaiyeden yardım istedi. 
     Olay yerine kısa sürede ulaşan Kavacık itfaiye grubuna bağlı ekipler, yanmakta olan karton paketlerini kamyonun kasasından yere indirerek, yaklaşık 1 saat süren çalışmayla söndürdüler. 
     Yangın nedeniyle kamyonda, küçük çaplı hasar oluştuğu bildirildi. 
     TEM Otoyolu'nun Ankara istikameti, yangın söndürme çalışmaları sırasında bir süre trafiğe kapalı kaldı. Yangının söndürülmesi ve kamyonun çekilmesiyle otoyolda trafik yeniden normale döndü. 
     Yetkililer, kamyon sürücüsünün henüz bilgisine başvurulmadığını, yangının çıkış nedeninin araştırıldığını kaydettiler. 
     
</TEXT>
</DOC>
