<DOC>
<DOCNO> 247088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun25.html </URL>
<DATE> 2004/06/11/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Belçika'da Türkiye dosyası... AB üyesi olabilir mi, olamaz mı 
</HEADLINE>
<TEXT>

     Belçika'nın muhafazakar ''La Libre Belgique'' gazetesi, pazar günü, Avrupa Parlamentosu seçimleriyle yapılacak bölgesel seçimler çerçevesinde, ülkedeki siyasi partilerin ''Türkiye meselesi''ne yaklaşımlarını konu alan bir yazıya yer verdi. 
     ''Türkiye AB üyesi olabilir mi, olamaz mı '' sorusunun seçim meydanlarında sık sık gündeme geldiğini, bunun doğal olduğunu, çünkü sonbaharda AB'nin öncelikli gündem maddesini bu dosyanın oluşturacağını yazan gazete, Belçikalı politikacıların bu soruya ''çok temkinli'' yaklaştıklarını belirtti. 
     Türkiye dosyasının siyasi partilerin içinde bölünmelere neden olduğunu, daha geniş kapsamlı ''Nasıl bir Avrupa istiyoruz '' sorusunun ön plana çıktığını anlatan gazete, ''Belçika'da, aşırı sağ hariç hiç kimsenin, Valery Giscard d'Estaing'in, 'Türkiye'nin katılımı AB'nin sonu olur' görüşünü paylaşmadığını belirtti. 
     Flaman Liberal Parti VLD ve Valon Liberal Parti'nin MR bu konuda en net ve Türkiye'den yana tavır alanlar olduğuna işaret eden ''La Libre Belgique'', MR üyesi Dışişleri Bakanı Louis Michel'in ve VLD üyesi Başbakan Guy Verhofstadt'ın, ''Helsinki sözünün tutulmasından yana'' tavırları üzerinde durdu. 
     Verhofstadt'ın, ''Türkiye'ye kapıları kapatsaydık bu ülkeyi kökten dinciliğin kucağına itmiş olurduk'' sözlerini hatırlatan gazete, buna rağmen, liberaller arasında da bölünmeler olduğunu, MR üyesi Gerard Deprez'in Türkiye konusunda referandum önerdiğini anlattı. 
     Belçika'da koalisyonu ortağı sosyalistlerin programlarında Türkiye konusuna yer verilmediğine dikkat çeken gazete, Valon Sosyalist Parti'nin Avrupa Parlamentosu üyesi Veronique De Keyzer'in, ''Kopenhag kriterleri arasında yer alan Kürt sorunu''ndan söz ettiğini, ''AB'nin Türkiye'yi içine almasından kaynaklanacak şoku nasıl hazmedebileceğini'' sorguladığını yazdı. 
     Hıristiyan Demokrat Parti CDH Başkanı Joelle Milquet'nin Türkiye'ye ''kesinlikle hayır'' demediğini, ancak Romanya ve Bulgaristan'ın yakında üye olacaklarını hatırlatarak, genişlemenin bu bölümünün başarısının öncelikli olduğunu anlattığını belirten gazete, Flaman Hıristiyan Demokrat Parti CDV üyesi Jean Luc Dehaene'ın da Türkiye'ye sıcak bakmadığını ifade etti. 
     Belçikalı Yeşiller'in Türkiye'nin AB'ye katılımından yana tavır koyduklarını bildiren gazete, parti üyesi Pierre Jonckheer'in, ''Uluslararası durum dikkate alınırsa aralık ayında Türkiye'ye müzakere tarihi verilmemesi bir felaket olur'' sözlerine yer verdi. 
     Gazete, tüm partilerin Türkiye'den Kopenhag kriterlerini yerine getirmesini beklediklerini, Ankara'nın da bu yolda çok somut adımlar attığını yazdı. 
     
</TEXT>
</DOC>
