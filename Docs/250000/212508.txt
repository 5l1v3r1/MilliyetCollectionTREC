<DOC>
<DOCNO> 212508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/yasam/ayas.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Süper grip' korkusu 
</HEADLINE>
<TEXT>

   Alman Robert Koch Enstitüsü, Asya'da 10 can alan 'kuş gribi' virüsünün, insanlardaki grip virüsüyle birleşip 'yenilmez olmasından' endişe ediyor 
      DIŞ HABERLER SERVİSİ 
   
   Asya'da etkisini gösteren ve milyonlarca tavuğun itlaf edilmesine yol açan 'kuş gribi', Avrupa'da ciddi paniğe yol açtı. 
   Almanya'nın önde gelen sağlık araştırma kurumlarından Robert Koch Enstitüsü yöneticisi Reinhard Kurth, Der Spiegel dergisine yaptığı açıklamada, 'kuş gribi' virüsüyle insanlardaki grip virüsünün birleşerek bir 'süper virüs' haline gelmesinden endişe duyduklarını itiraf etti. Kurth, böyle büyük bir kriz durumunda 'Tamiflu' adlı virüs ilacının büyük miktarlarda dağıtılabilmesi amacıyla, bir acil durum planı hazırladıklarını söyledi. 
   
   İngilizler aşı peşinde 
   Plana göre, 'Süper gribin' ortaya çıkıp hızla yayılması durumunda, öncelikle ülkedeki 3 milyon doktor, hemşire ve sağlık personeline Tamiflu verilecek. İlaç, ikinci aşamada, 3 milyon 800 bin yönetici ve polise dağıtılacak. Üçüncü aşamada da solunum yolu hastalığı olan yaklaşık 20 milyon kişiye verilmesi planlanan Tamiflu'dan yaklaşık 20 ton üretilmesinin gerekli olduğu kaydedildi. 
   Bu arada BBC radyosunun haberine göre, İngiliz bilim adamları, Asya'da görülen ve salgına dönüşmesinden korkulan kuş gribi virüsüne karşı gen teknolojisi yardımıyla bir aşı geliştirmeye çalışıyor. Vietnam'dan 'olağanüstü önlemler' altında, özel zırhlı bir konteynır içinde getirilen virüs örneği, Londra'nın kuzeyindeki bir laboratuvarda tutuluyor. BBC, aşının önemli kısmının, 2 ay içinde hazırlanabileceğini bildirdi. 
   
   SARS, en fazla uçakta yayılıyor    ANKARA ANKA 
   Saygın tıp dergisi New England Journal of Medicine'da yayımlanan rapora göre, uçak yolculukları, Akut Solunum Yetmezliği Sendromu SARS virüsünün yayılması için en elverişli ortamı oluşturuyor. Rapor, ABD'deki Hastalık Kontrol ve Önleme Merkezi'nin çalışmalarına dayanıyor. Merkez, SARS'lı kişileri taşıyan 3 uçaktaki yolcular ve mürettebatla görüştü. Sonuçta, uçaktaki tek bir SARS 'lının, virüsü, 22 yolcuya bulaştırdığı ortaya çıkarken, hastalığı kapan yolcularda 4 gün sonra belirtiler görülmeye başlandı. En yüksek risk, virüslü yolcunun önündeki 3 sırada oturan yolcularda gözlendi. 
   
   
   
</TEXT>
</DOC>
