<DOC>
<DOCNO> 221151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/spor/spo11.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Carlos'tan UEFA gerçeği 
</HEADLINE>
<TEXT>

   Real Madrid'in yıldızı, kendisine ceza veren UEFA Disiplin Kurulu'nu ağır bir dille eleştirdi, "Yaşlı ve futboldan anlamayan kişiler geleceğimizle oynuyor" dedi 
      
   İki maç cezaya tepki 
   İSPANYA'NIN Real Madrid takımında top koşturan Roberto Carlos, UEFA Disiplin Kurulu'nun verdiği iki maçlık cezanın ardından ortalığı birbirine katacak açıklamalar yaptı. Bayern Münih maçında Demichelis'e yumruk attığı gerekçesiyle ceza alan Brezilyalı oyuncu, kurul için "Birtakım yaşlı ve futboldan anlamayan kişiler, geleceğimizle oynuyor" yorumunu yaptı. 
   
   Televizyon ve puro 
   ROBERTO Carlos, Zürih'e gidip, UEFA Merkezi'nde 1.5 saat savunma verdiğini de açıkladı. Sambacı şunları söyledi "Salon lüks, havalandırmalı ve 5 yıldızlı otele benziyordu. Kurul üyeleri, televizyon izleyerek, içki ve puro içerek beni dinlediler. Savunmamdan hiçbir şey anlamadıklarını fark ettim. Bu tür kişiler oyuncuların ve takımların ekmek paralarıyla oynuyor." 
   
   
</TEXT>
</DOC>
