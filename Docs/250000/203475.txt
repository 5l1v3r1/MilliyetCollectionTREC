<DOC>
<DOCNO> 203475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/spor/ygokce.html </URL>
<DATE> 2003/12/21/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Sergen'in kapanış gösterisi 
</HEADLINE>
<TEXT>

   
   Ligin ilk yarı perdesi kapanıyor. Soğuklar bastırdı, tatil planları yapılıyor. O nedenle kafalar karışık. Beşiktaş zaten böyle streslere de alışık. Rizespor Rafael'in golüyle öne geçince hiç paniklemediler. Sıkıntılı santradan sonra o golü unutup kendi bildiklerince, gönüllerince oynamaya devam ettiler. Maç, zaman zaman kapalı Rize savunmasını açma sanatına, sonunda da karnaval havasına büründü. Kaçan bir penaltı var, tabelada yine toplam sekiz gol. Herkes becerisini ortaya koydu, gösterisini yaptı. Çalımını attı, yapacağını yaptı. 
   Günün kahramanı yine Sergen. Rize'nin golüne karşılık verip dengeyi sağlayan o. Takımına penaltıyı kazandıran o... Arkadaşlarıyla pas alışverişi yapan, trafiği yöneten, oyunu yönlendiren o... Attığı ikinci gol de başka bir ustalık gösterisi. Arada Ahmed Hassan serisi... Goller peşpeşe gelince Rize de skora katkıda bulunmak için fırsat bulup yüklendi, tabelayı süsledi. Kaleciler de, seyirciler de gole doydu. 
   Şimdi şu gol şenliğinin şamatasını bir yana bırakıp, gelin gerçekleri görelim. Beşiktaş'ta Giunti'nin yokluğu, Tayfur'u sıkıntıya soktu. Yanında oynayan Pancu, çaldığı toplarla pozisyon hazırlamak, asist yapmak gibi temel görevlerin dışında, sürekli uzaktan şut atmayı seçiyor. O zaman da golün zamanı geçiyor. İlhan Mansız hem dermansız, hem şanssız. Öncelikle böylesine bastıran, yüklenen, golü arayan ve gol rekoru kıran bir takımda bu kadar az top alan bir santrfor olarak tuhaf bir dram yaşıyor. Buluştuğu toplarla vuruş ustalığını ve kararlılığını gösteremiyor. İyi niyetli, gayretli, ama yetersiz kalıyor. Böyle bir takımda tek santrfor oynamak ya da Sergen'le ortaklık yapmak elbette kolay değil. İlhan'ın işine yoğunlaşması ve çok çalışması gerek. Tatili hakettiğini söyleyebilir mi Hiç sanmıyorum. Sergen bile onun iki misli koşuyor. 
   Ahmed Hassan kulübeden oyuna girdiği zaman maça ekstra enerji ve hücum zenginliği kazandırıyor. Dün attığı ve attırdığı goller bunun kanıtı. Lucescu, galiba verimlilik defterine Ahmed Hassan'ın da adını yazıyor. 
   Lider, şimdi çok rahat. Bu ligin favorisi. Ama kimse erken hüküm vermesin. Tatilde iyi dinlenen, çok çalışan kazanır. Buna Beşiktaş da dahil, rakipleri de... Şimdilik söyleyeceğimiz iyi tatiller çocuklar... Tüm futbolcuların ayağına sağlık. 
   
      
   
</TEXT>
</DOC>
