<DOC>
<DOCNO> 204374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/soneko08.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli piyango biletlerinin büyük bölümü satıldı 
</HEADLINE>
<TEXT>

     Milli Piyango İdaresi MPİ Genel Müdürü İhya Balak, bilet sıkıntısı bulunmadığını belirterek, ''Şu anda piyasada bilet var. Bayilerimize belirli miktarlarda, ayırdığımız kontenjanlar çerçevesinde biletlerimizi dağıtıyoruz'' dedi. 
     Balak, yılbaşı biletlerinin satışında geçen yıl yaşanan karaborsa olaylarının yaşanmaması için İdare olarak bu ayın 25'ine kadar bayilerin istedikleri biletleri vereceklerini bildirdi. 
     Hatta belirlenen bu süreyi biraz daha geciktirerek, ayın 25, 26 ve 27'sine kadar kaydırmak istediklerini kaydeden Balak, ''Bütün şubelerimizde talep edilen biletleri karşılamak için dengeli bir satış politikası izleyerek, bu süreyi kısaltıyoruz. Onlara bu imkanı vererek, ekmeklerine yağ sürmek istemiyoruz'' diye konuştu. 
     Bayilerin müracaat ettiğinde biletlerini alabildiklerini belirten Balak, ancak geçen yıl büyük para kazanan bir kısım bayinin yine bir kıtlık havası yaratarak, fahiş fiyatlarla bilet satmaya çalıştığını söyledi. 
     ''Karaborsa bilet satışına izin vermemek için elimizden geleni yapıyoruz'' diyen Balak, şunları kaydetti 
     ''Bayilerde bilet bulunuyor. Çünkü bu kadar bileti bu kadar kısa sürede satmaları mümkün değil. Piyasada 33 milyon adet bilet var. Bunun 28 milyonu çeyrek, 4 milyonu yarım ve 1 milyonu da tam bilet. Ancak şubelerimiz 10 milyar liralık bilet talep ediyorlar, ama biz onlara 1'er milyarlık gönderiyoruz.'' İdare'nin verdiği biletleri saklayan ve elinde tutanların bu biletleri fahiş fiyatlara vermek için satacakları süreyi daraltmaya çalıştığını vurgulayan Balak, ancak ayın 25'i ve 26'sından sonra bu kadar bileti piyasaya sürseler de satamayacakları için karaborsa imkanının ortadan kalkacağını bildirdi. 
     Balak, bu çerçevede baştan itibaren gerek bayi odaları ve gerekse diğer ana bayiler aracılığıyla yapılan satış işlemlerini konuşarak ve anlaşarak götürdüklerini belirterek, daha önceki yıllarda bayilerin ''bilet alamıyoruz, biletler bitti'' gibi söylemlerinin de kalmadığını kaydetti. 
     
     BÜYÜK BÖLÜMÜ SATILDI 

     Yılbaşı özel çekilişi biletlerinin büyük bölümünün satıldığını bildiren Balak, bayilerden ayın 10'unda büyük bir talep geldiğini söyledi. 
     Balak, geçen yıl Aralık ayının 11'inde biletin bittiğini ve karaborsacılara gün doğduğunu hatırlatarak, bu yılbaşı için piyasada ve bayilerde halihazırda bilet bulunduğunu kaydetti. 
     Bayilerin ellerinde bilet kalma ihtimalinin satış politikalarına bağlı olduğunu belirten Balak, ''Biletleri karaborsa satarız anlayışıyla biriktiriyorlarsa, kalabilme ihtimali olabilir. Ama zannetmiyorum. Çünkü talep hakikaten var'' dedi. 
     İdare'ye bağlı şube müdürlüklerinin her gün illerdeki talebe göre bayilere 1-1.5 milyar liralık bilet verdiklerini kaydeden Balak, en çok talebin İstanbul ve Ankara'dan geldiğini bildirdi. 
     Bayilerin yılbaşı özel çekilişi için basılan biletleri satacakları gün sayısının azaldığını vurgulayan Balak, bir süre sonra öyle ya da böyle biletlerin piyasaya çıkacağını kaydetti. 
     Balak, yılbaşında 10 trilyon lira olan büyük ikramiyenin çeyrek bilete çıkmasını temenni ettiklerini de söyledi. 
     
     BAYİLER 

     Bu arada bayiler de yetkili kurum tarafından çeyrek bilet az verildiği için vatandaşın bu talebini yerine getiremediklerini belirterek, çeyrek biletlerin çoğunluğunun bankalara ve Gima gibi büyük mağazalara verildiğini söylediler. 
     Sokak bayilerine günde 100-150 adet çeyrek bilet verildiğini kaydeden bayiler, ''Bize daha çok ellerindeki tam ve yarım biletleri verdiler'' diye konuştular. 
     
</TEXT>
</DOC>
