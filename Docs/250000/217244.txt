<DOC>
<DOCNO> 217244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur25.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP İzmir İl örgütü karıştı... 
</HEADLINE>
<TEXT>

     CHP İzmir İl Başkanı Alaattin Yüksel, parti Genel Merkezi ile İzmir'in aday tespitinin ''örtüşmediğini'' söyledi. 
     Sabah saatlerinde basın mensuplarına ''İstifa ediyorum. Yönetim Kurulu ile toplandıktan sonra bunu basına açıklayacağım'' diyen Yüksel, düzenlediği basın toplantısında, ''Ben istifayı düşünerek geldim. Ancak il yönetim ve ilçe başkanları arkadaşların İl Genel Meclisi ve Belediye Meclis üyeliklerinin resmi yazışma işlemlerinin yerine getirilmesi için, 2 güne daha ihtiyaç olduğunu bildirdiler'' dedi. 
     Yüksel, belediye başkan adaylarının henüz CHP Parti Meclisi tarafından onaylanmadığını, ''tespit sürecinin devam ettiğini'' söyledi. 
     ''CHP'de kim çıkarsa sahipleneceklerini, her adayın birbirinden değerli olduğunu'' kaydeden Yüksel, şu bilgiyi verdi 
     ''Adaylara sahip çıkacağız. Ben olurum, başka biri olur ama CHP'nin İzmir'de başarılı olacağına inanıyorum. Partiden istifaları doğru bulmuyorum. Genel Merkez yöneticilerinin bilgi kaynağı, örgütler olmalı. Belediye başkan adaylarının tespiti öncesi 3 defa randevu alarak Ankara'ya gittim. Genel Merkezin tespit ettiği ilçe belediye başkan adaylarıyla İzmir'in adayları örtüşmedi.'' Yüksel, 3 Kasım öncesinde İzmir milletvekillerinin tespitinde de kendisinin ve örgütün görüşlerinin alınmadığını iddia etti. 
     İzmir'de CHP Örgütü, aralarında Konak Belediye Başkan adayı olacağı bildirilen İZFAŞ Genel Müdürü Dilara Sürgü Ersözlü'nün de bulunduğu isimlerin ortaya atılmasından sonra karışmıştı. 
     
</TEXT>
</DOC>
