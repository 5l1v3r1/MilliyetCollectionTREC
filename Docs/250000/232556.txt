<DOC>
<DOCNO> 232556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonsiy02.html </URL>
<DATE> 2004/04/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bakan Şener''in gözüyle ''Tutku'' filmi... 
</HEADLINE>
<TEXT>

     Devlet Bakanı ve Başbakan Yardımcısı Aldüllatif Şener, Mel Gibson'ın ''Tutku - İsa'nın Çilesi'' adlı filmini değerlendirirken, Müslüman gözüyle yorum yapmanın doğru olmadığını söyledi. 
     AK Parti'nin Antalya'da süren istişare ve değerlendirme toplantısı sırasında gazetecilerle sohbet eden Şener, Mel Gibson'ın Türkiye'de vizyona giren ''Tutku'' filmini izlediğini ifade etti. 
     ''Müslüman gözüyle film için yorum yapmak doğru değil'' diyen Şener, İslamiyet'in, Hıristiyanlığı ayrı bir din, Hazreti İsa'yı ise peygamber olarak kabul ettiğini kaydetti. 
     ''Hıristiyanlık verilerine göre filmin senaryosunun gerçeğe uygun olarak hazırlandığını'' anlatan Şener, Vatikan'ın da senaryoyu uygun bulduğunu kaydetti. 
     Mel Gibson'ın iyi bir Hıristiyan olduğunu vurgulayan Şener, ''Filmde eleştirilen en önemli nokta, Yahudilerle ilgili. Ama gördüğüm kadarıyla, filmde bu konuda bir denge de tutturulmuş. Hazreti İsa çarmıha gerilirken, ona en ağır işkenceleri yapanlar Yahudiler ama ona yardım edenler de yine Yahudiler'' diye konuştu. 
     Müslümanlık ile Hıristiyanlık arasında temel bir fark olduğuna dikkati çeken Şener, Müslümanlığın, ''babasının günahı yüzünden oğlunu suçlu kabul etmediğini'' kaydetti. 
     Tutku filmini dinler arası diyalog açısından önemli bulduğunu söyleyen Şener, dinler arasında diyalogun sürmesi gerektiğini vurguladı. 
     
</TEXT>
</DOC>
