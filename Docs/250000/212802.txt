<DOC>
<DOCNO> 212802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/guncel/gun00.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şeytana taşlandılar' 
</HEADLINE>
<TEXT>

   Mina'daki izdihamda 9 Türk de can verdi. Diyanet İşleri Başkan Yardımcısı Mehmet Görmez, "Gönül ister ki, şeytan taşlayanlar şeytana taşlanmasın" dedi 
      ANKARA Milliyet 
   
   Suudi Arabistan İçişleri Bakanlığı, bayramın birinci günü Mina'da yaşanan izdihamda 54 Endonezyalı, 36 Pakistanlı, 13 Mısırlı ve 11 Türk'ün hayatını kaybettiğini açıkladı. Açıklamaya göre ölenler arasında 11 Hindistan, 10 Cezayir, 10 Bangladeş, 8 Sudan, 7 Fas, 5 Çin, 4 Yemen, 3 Sri Lanka, 2'şer Suriye, Somali, Afganistan, Suudi ile 1'er Tunus, Umman, Myanmar, Nijerya, Çad ve Kamerun vatandaşı da bulunuyor. Kimlikleri saptanamayan diğer kayıpların hangi ülke vatandaşı olduğu ise daha sonra açıklanacak. 
   
   İsim listesi belli oldu 
   Diyanet İşleri Başkan Yardımcısı Mehmet Görmez de, Hac İdaresi Merkezi'nde düzenlenen basın toplantısında, ölenler arasında, erken saatte şeytan taşlamaya giden 9 Türk'ün bulunduğunu, 12 hacının da kayıp olduğunu dile getirdi. Görmez, "Gönül ister ki, şeytan taşlamayı gerçekleştirirken insanlar şeytana taşlanmasın" dedi. Şeytan taşlamada hayatını kaybeden Türk hacıların isimleri şöyle 
   Ahmet Sabit Aksaray - Diyanet Nevşehir 1. kafile 2. grup , Saniye Akkurt Aksaray - Diyanet Nevşehir 1. kafile 4. grup , Selim Tekingündüz Bingöl - Diyanet Diyarbakır 12. kafile 2. grup , Tefrike Atlı, Mehmet Çeliker ve Nevruz Kamerkale üç aylık umreye gidip kalanlar , İsmail İzci Edirne- Simge Turizm , Cevriye İzci Edirne-Simge Turizm , Hanife Uçaner Uşak-Simge Turizm . 
   
   Kral Fahd devreye girdi 
   Bu arada Suudi Arabistan Kralı Fahd, önceki gün yaşanan izdihamın ardından, hacı adaylarının ziyaret yerleri olan Mekke ve Medine'nin modernize edilmesi emri verdi. Fahd'ın fermanı üzerine hazırlanacak 20 yıllık proje kapsamında, bakanlar ve üst düzey yetkililer kutsal toprakların ülke içinden veya dışından girişimcilerin desteğiyle modernize edilmesi için tasarılar sunacak. Suudi Arabistan Belediye ve Köyişleri Bakanı Mutab bin Abdülaziz'in başkanlık edeceği, Mekke ve Medine valilerinin de dahil olacağı bir komite, gelecek tasarıları değerlendirecek. 
   
   
</TEXT>
</DOC>
