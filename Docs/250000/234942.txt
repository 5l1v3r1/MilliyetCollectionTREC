<DOC>
<DOCNO> 234942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy23.html </URL>
<DATE> 2004/04/26/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Rektörler TBMM'de... 
</HEADLINE>
<TEXT>

     Üniversitelerarası Kurul ÜAK Başkanı Prof. Dr. Ayhan Alkış, Ankara Üniversitesi Rektörü Prof. Dr. Nusret Aras, Kocaeli Üniversitesi Rektörü Prof. Dr. Baki Komsuoğlu ve ODTÜ Rektörü Prof. Dr. Ural Akbulut, TBMM Milli Eğitim Komisyonu Başkanı Tayyar Altıkulaç'ı ziyaret etti. 
     Yaklaşık 2.5 saat süren görüşmede, AK Parti Grup Başkanvekili Faruk Çelik de hazır bulundu. 
     Görüşmenin ardından gazetecilere açıklamalarda bulunan Prof. Dr. Alkış, Milli Eğitim Bakanlığı'nca hazırlandığı ve Bakanlar Kurulu'nda imzaya açıldığı söylenen içeriğini de çok iyi bilmedikleri YÖK Yasa Taslağı başta olmak üzere bazı sorunları dile getirdiklerini söyledi. 
     Prof. Dr. Alkış, üniversitelerin son dönemde yaşadıkları burs, vakıflar-dernekler, döner sermaye ve araştırma fonlarına ilişkin sıkıntıları da Komisyon Başkanı Altıkulaç ile görüştüklerini ifade etti. 
     Komisyon Başkanı Altıkulaç da üniversitelerin sorunları bulunduğunu anlatarak, görüşmede bunların ele alındığını söyledi. Rektörlerden sorunlarla ilgili olarak, bir not hazırlamalarını ve sorunlar için ne tür çözüm önerdiklerini bildirmelerini istediğini kaydeden Altıkulaç, ''Bizler değişik kademelerde ilgili bakanlıklarda bunların takipçisi olacağımızı ve kendilerine yardımcı olacağımızı ifade ettim'' dedi. 
     Altıkulaç, Bakanlar Kurulu'na sunulduğunu medyadan öğrendikleri YÖK Yasa Taslağı ile ilgili konuların da gündeme geldiğini bildirerek, taslağın içeriği hakkında bir bilgisi bulunmadığını, Komisyon'a gelen bir metin olmadığını belirtti. 
     Üniversitelerin taslakla ilgili temel endişelerini öteden beri bildiklerini anlatan Altıkulaç, ''Tasarı buraya gelmeden ilgililerle görüşme fırsatı bulursak bunları, üniversitelerimiz ve rektörler adına Hükümet'e duyurmaya, ilgili Bakana ve Başbakan'a onların bu endişesini iletmeye çalışacağız'' diye konuştu. 
     
     MESLEK LİSELERİ 

     Meslek liselerine üniversiteye girişte uygulanan katsayının değiştirilmesinin de YÖK taslağına eklendiği yolundaki haberlerin hatırlatılması üzerine de Altıkulaç, daha önce komisyona gelen bir tasarı bulunduğunu hatırlatarak, bu tasarının alt komisyonda bekletildiğini hatırlattı. Altıkulaç, ''Sanıyorum hazırlanan tasarıda, bu konu da yer almış olmalıdır. Bugün Milli Eğitim Bakanı'nın açıklamalarından da bunu anlamış bulunuyoruz'' diye konuştu. 
     
     ÖZERKLİK 

     Prof. Dr. Alkış da gazetecilerin sorusu üzerine, üniversiteler olarak tek hedefleri bulunduğunu, bunun da Türkiye'nin kalkınması için üniversitelerin daha üretken hale getirilmesi olduğunu ifade etti. Bunun alt yapısının da üniversitelerin özerkliği ile oluşturulabileceğine işaret eden Prof. Dr. Alkış, ''Biz, bugün burada üniversiteleri daha özerk kılacak bir yapılanmayı konuştuk'' dedi. 
     Hükümetin üniversiteleri bir kıskaç altına aldığını öne süren Prof. Dr. Alkış, sorunun temelinde üniversite özerkliğine yapılan müdahalelerin yattığını savundu. 
     
     BAŞKANVEKİLİ ÇELİK DİNLEYİCİ... 

     Bir gazetecinin toplantıya AK Parti Grup Başkanvekili Faruk Çelik'in katılmasının önemini hatırlatması üzerine de Komisyon Başkanı Altıkulaç, ''Faruk Bey, daha çok dinleyici olmayı tercih etti'' diye konuştu. 
     Altıkulaç, rektörlerin gerçekçi çözümler üreteceklerini, kendilerinin de onlara yardımcı olacağını söyledi. 
     Prof. Dr. Alkış da kendilerinde çözüm bulunduğunu ifade ederek, ''çözümlere sahip olmanın verdiği umutla ayrılıyoruz buradan'' dedi. 
     
     ÇÖZÜM 

     Altıkulaç, gazetecilerin çözüme ilişkin sorusunu yanıtlarken de ''çözüm üretmek , uzlaşmak zorundayız. Çünkü bu ülke hepimizin. Toplumu rahatsız etmeden, üniversiteleri rahatsız etmeden, toplumun beklentilerini göz ardı etmeden orta bir yol bulmak zorundayız. Sorunları çözmek zorundayız, çünkü görevimiz bu'' diye konuştu. 
     
     EYLEM İSTEĞİ 

     Alınan bilgiye göre, toplantıya katılan ODTÜ Rektörü Prof. Dr. Ural Akbulut, fakülte akademik kurullarının bütün öğretim üyesi ve görevlilerinin katıldığı kurul her gün toplanarak, eylem yapmak istediklerini kendilerine ilettiklerini söyledi. 
     Prof. Dr. Akbulut'un, akademik kurulların, Kızılay'dan Meclis'e yürünmesi, kontenjanların artırılmaması ve Eylül'de fakültelerin açılmaması eylemlerini önerdiklerini ifade ederek, ''gerginlik had safhada. Onları frenleyemiyoruz'' dediği öğrenildi. 
     
</TEXT>
</DOC>
