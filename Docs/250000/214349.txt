<DOC>
<DOCNO> 214349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur24.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka-Göztepe maçıyla ilgili 9 taraftar daha gözaltında... 
</HEADLINE>
<TEXT>

     İkinci Lig a Kategorisi'nde geçen pazar günü oynanan Karşıyaka-Göztepe maçında, ''tribünde olayları başlattıkları'' iddiasıyla 8 Karşıyakalı, 1 Göztepeli 9 taraftar daha gözaltına alındı. 
     Alınan bilgiye göre, İzmir Emniyet Müdürü Halil Tataş'ın, ''tribünde olayları başlatan kişilerin de gözaltına alınması'' talimatı üzerine, Foto Film Şube Müdürlüğü görevlilerince, tribün ve maç sonrası kaydedilen kamera ve fotoğraf görüntüleri incelemeye alındı. 
     İncelemede, ''tribünlerde olayları başlattıkları'' belirlenen 8'i Karşıyakalı, 1'i Göztepeli 9 taraftar gözaltına alındı. 
     Çınarlı Polis Karakolu'na götürülen taraftarların, ifadeleri alındıktan sonra adliyeye sevk edileceği bildirildi. 
     Emniyet yetkilileri, görüntülerde tespit edilen birkaç taraftar daha bulunduğunu, bunların arandığını ve soruşturmanın sürdüğünü söylediler. 
     Maçtan sonra stat çevresinde çıkan olaylarda 15 polisin yaralanmasına sebebiyet verdiği gerekçesiyle gözaltına alınan 22 Göztepeli taraftar ile sarı-kırmızılı takımın tribün lideri İsmail Kocaoğlu, dün sevk edildikleri mahkemece tutuksuz yargılanmak üzere serbest bırakılmıştı. 
     
</TEXT>
</DOC>
