<DOC>
<DOCNO> 244493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy21.html </URL>
<DATE> 2004/06/01/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
Erdoğan ''Bu safhada olmadı. Bunun üzerine gitmek gibi derdimiz yok'' 
</HEADLINE>
<TEXT>

     Başbakan Recep Tayyip Erdoğan, YÖK Yasası konusunda ''bunun üzerine gitmek gibi bir dertleri bulunmadığını'' ifade ederek, ''Türkiye'nin bu yanlıştan döneceğine inandıklarını'' söyledi. Erdoğan, yasanın iade gerekçelerdeki tespitleri ''üzücü'' bulduğunu belirterek, ''Önyargısız bir yaklaşım görmüyorum. Önyargısız bir yaklaşımı ben ülkemde arıyorum'' dedi. 
     Başbakan Erdoğan, SHOW TV'de anahaber bültenine katılarak, YÖK Yasa ile iç ve dış gelişmelere ilişkin soruları yanıtladı. 
     ''YÖK Yasa Tasarısı ile ilgili bugün TBMM'de sert bir açıklama yaptınız ve tasarıyı dondurma kararı aldınız. Sizi bu kararı almaya iten nedenler nelerdir '' sorusu üzerine Erdoğan, TBMM'de ''sert'' bir açıklama yapmadığını, ''gayet yumuşak bir geçiş sağlamak istediğini'' söyledi. 
     Yıllardır Türkiye'de bir sorun olan ve 90'a yakın maddesi değişen YÖK Yasası'nın ele alındığını anımsatan Erdoğan, YÖK Yasa Tasarısı ile birlikte meslek liselerini de gündeme getirdiklerini ifade etti. Erdoğan, ''Bu maalesef kasıtlı olarak, niyet okuyucular tarafından çok farklı bir yere doğru kaydırılmıştır. Böyle bir konunun üzerinde biz durmadık. Durmak istemedik. Böyle bir şeyi asla düşünmedik. Ama ısrarla oraya gitme gayretleri bizi tabiki üzmüştür'' diye konuştu. 
     ''Katsayı denilen olayın Türkiye'de geçmişi nedir Bunun geçmişi 4-5 yıldır'' diyen Erdoğan, Türkiye'de 1973'e kadar katsayı diye bir konu olmadığını söyledi. 
     Erdoğan, şöyle devam etti 
     ''1973-1999 yılları arasında katsayı yokken bu iş yanlış mı yapılıyordu 1999'dan bugüne kadar katsayı uygulamasını getiren güç veya irade ne ise bugün de yine aynı irade kalkmıştır böyle bir adım atmıştır. 
     İmam hatiplerin 1973 ile 1999 yılları arasındaki, veya tüm meslek liselerinin ondan önceki durumu ne ise bizim şu anda gelinmesini istediğimiz konu budur. Olayı abartmak çok yanlış, çok anlamsız. Ben bunu gündemde de tutmak istemiyorum. Tüm meslek liselerinin içinde, imam hatip oranı yüzde 5'tir. Bu, bu kadar abartmaya asla gelmez. Türkiye, çok ciddi anlamda bir ara eleman ihtiyacı olan bir ülke. Kaldı ki Avrupa Birliği ilerleme raporlarında da yer alan tespitlerde de meslek liselerine ağırlık verilmesi öngörülüyor. Türkiye, şu anda düz lise mezunları ile doludur. Gelişmiş ülkelere baktığımız zaman oralarda düz lise mezunları oranı yüzde 30 civarlarındadır, meslek lisesi mezunu oranı yüzde 70'lerdedir.'' Başbakan Erdoğan, YÖK Yasa ile meslek liselerine girişin özendirilmediğini ifade etti. 
     
     ''NEREDEN GELDİN, NASIL GELDİN '' 

     Amerika'da SAT sınavları bulunduğunu belirten Erdoğan, sınavı kazanıp üniversiteye giren kişiye ''Nereden geldin, nasıl geldin '' diye sorulmadığını ifade ederek, sadece, sınavdaki başarısının dikkate alındığını kaydetti. Erdoğan, Batı'da da aynı uygulamanın yapıldığını söyledi. 
     Başbakan Erdoğan, Türkiye'de okuma-yazma oranını artırmanın yanında, kabiliyetleri test ile ayırma gayreti içerisinde olduklarını ve öğrencilerin bu testi geçerek, arzu ettiği yere gidebilme imkanını yakalayabilmesini amaçladıklarını anlattı. 
     Erdoğan, ''Bırakalım yarışsınlar, haksız rekabete fırsat vermeyelim. Eğitimde 'fırsat eşitliği' diyorsak, bu fırsat eşitliğini yakalasınlar. Düz liselerde okumak bir tercihtir, meslek liselerinde okumak da bir tercihtir'' diye konuştu. 
     Erdoğan, 8 yıllık eğitimin ardından, gideceği lise konusunda doğru karar veremeyeceği için öğrenciye velisinin yardımcı olduğunu ifade ederek, öğrencinin kendi idaresi ile doğru tercihini liseden sonra yapabileceğini söyledi. Erdoğan, ''Liseden sonra bırakalım, sınava girsin, başarıyorsa başardığı gibi devam etsin'' dedi. 
     Başbakan Erdoğan, şöyle devam etti 
     ''Bu safhada bu olmadı. Bizim bunun üzerine şu anda gitmek gibi bir derdimiz yok. Biz, şuna inanıyoruz, Türkiye bu yanlıştan dönecektir. Niye Şu anda bir taraftan bizim 12 yıllık eğitim çalışmalarımız var, o yapılıyor. Bu devam edecektir. Biz şu anda alınan bu kararın doğru olduğu inancında değiliz. Niçin Çünkü, Parlamento yasa düzenlemesini yapmış, bu yasal düzenleme istikametinde bu iş bir yola girmiştir. Burada Sayın Cumhurbaşkanı takdirini, yorumunu şu veya bu şekilde yapmıştır'' 
     
     ''TEKNİK HATA OLABİLİR'' 

     ''Anayasa'daki değişiklikten sonra yasanın Anayasa'ya aykırılıktan dolayı veto edilmesini bekliyor muydunuz Bu teknik bir hata mı, yoksa zaman kazanmak için bilerek mi yapıldı '' sorusunu Erdoğan, ''Teknik bir hata olabilir veyahut da onun daha sonra gelmesinden kaynaklanmış olabilir'' diye yanıtladı. 
     Erdoğan, ''YÖK'teki Genelkurmay temsilcisinden dolayı yasanın Anayasa'ya aykırı olacağı başından belliydi. Bu atlandı mı sorusuna ise ''O, atlanmış olabilir. Şu anda onun üzerinde durmuyorum. O konuda şu anda bir adım atılmaya çalışılırsa yine düzenlenebilir. Bizim özellikle gerekçelerde gördüğümüz tespitler açısından söylüyorum... O tespitleri şahsen üzücü buluyorum. Önyargısız bir yaklaşım görmüyorum. Önyargısız bir yaklaşımı ben ülkemde arıyorum'' Son seçimlerde ''halkının yüzde 42'sinin güven vermiş olduğu'' bir partinin milletvekillerinin TBMM'de bulunduğunu anımsatan Erdoğan, ''Buradaki çoğunluğu, çoğunluk iradesini kullanarak, yetki kullanmayı tahkir etmek, tezyif etmek, bu insanları buraya getirenleri tahkirdir'' diye konuştu. 
     Erdoğan, Milli Eğitim ile ilgili konularda Anayasa ve yasalara aykırılığın söz konusu olamayacağını dile getirdi. 
     
     ''LAİKLİK ESASINA UYGUN OLARAK...'' 

     Cumhurbaşkanı Ahmet Necdet Sezer'in gerekçesinde laiklik ve tevhidi tedrisata dikkat çektiğinin anımsatılması üzerine Erdoğan, şöyle konuştu 
     ''1950'lerden bu yıla kadar imam hatip okulları Milli Eğitim Bakanlığı çatısı altında tevhidi tedrisata uygun olarak çalışmıyor muydu Tevhidi tedrisat nedir Eğitimin tek elde toplanmasıdır. Tek el, Milli Eğitim Bakanlığı'dır. Milli Eğitim, zaten imam hatip okullarını ve meslek liselerini tek elde toplamıştır. Tevhidi tedrisata uygun olan aslında budur. Eğer bunun dışında kalmış olsa, tevhidi tedrisatın dışındadır. Bu okulların hepsi laiklik esasına uygun olarak... Çünkü devletin demokratik, laik, sosyal bir hukuk devleti olması ilkesinden hareketle bunlar hazırlanmış, gelip geçen tüm milli eğitim bakanlarının hazırladıkları müfredatlar uygulanmıştır.'' Türk halkının bir çoğunun imam hatip okullarında hangi derslerin okutulduğunu bilemediğini ifade eden Erdoğan, bu okullarda düz liselerde okutulan derslerin yanı sıra ''yoğunlaştırılmış din'' öğretimi verildiğini kaydetti. 
     İmam hatip okullarına, ''imam yetiştiren yer'' diye bakmanın yanlış olacağını söyleyen Erdoğan, ''Ülkemdeki vatandaşım, benim evladım, imam hatibe giderek, Dinini, diyanetini daha iyi öğrensin, biraz daha fazla bilgi edinsin. Yoğunlaştırılmış olarak bunu öğrenme fırsatı bulsun istiyor. Kurulurken farklı düşüncelerle kurulmuş olabilir. Ama bu sonra belli bir gelişime tabi tutulmuş ve daha sonra bu okullar hem mesleki anlamda öğrenci yetiştirmiş hem de dini eğitimini almış olsun'' diye konuştu. 
     
     ÇOCUKLARININ EĞİTİMİ 

     Erdoğan, imam hatip lisesi mezunlarının 1973'ten sonra kazanabildiği üniversiteye girdiğini, kendisinin de böyle okuduğunu söyledi. 
     Çocuklarının üniversiteyi kazandıklarını, ancak Türkiye'de okuma şansı bulamadıklarını ifade eden Erdoğan, şöyle devam etti 
     ''Yurtdışında rahatça okuma şansı buldular. Onlara kimse Sen nereden geldin demedi. Birisi kamu yönetimini okudu, yanında tarih de okudu. Kızımın bir tanesi de siyaset dili okuyor. Diğeri de sosyoloji ve tarih okuyor. Şimdi mastırlarını yapıyorlar. Bilim, netlik, şeffaflık, açıklık ister. Rekabete açık olmamız, bunu başarmamız lazım. Kimsenin itiraz edemeyeceği bir demokratik açılımı yapmamız lazım. Bunu sağlayamazsak, yazık olur. Ben ülkemde herhangi bir gerginliğe neden olabilecek konular üzerinde durmak istemiyorum. Kaldı ki biz böyle bir konuyu ülkenin o zamanlar bir sorunu olarak gördüğümüz için YÖK olsun, meslek liseleri konusu olsun... O farklı yere çekildi, hele hele devletin tepesinde... Olayı kişiselleştirmek suretiyle satır aralarındaki ifadelerle böyle bir şeyde bulunmayı doğru bulmuyorum. Onun için de ben burada noktayı koyalım istiyorum'' 
     
     ''ORTADOĞU DEĞERLENDİRMELERİMİZİ G-8 ZİRVESİ'NDE SÖYLEYECEĞİZ'' 

     Başbakan Recep Tayyip Erdoğan, Ortadoğu konusundaki değerlendirmelerini G-8 Zirvesi'nde söyleyeceklerini belirterek, ''Masaya oturmak durumundasınız. Masaya oturduğunuz sürece katılımcı olacaksınız ve o zaman sözünüz de bir yer bulabilir. Biz bu anlayışla oradayız'' dedi. 
     SHOW TV'de ana haber bültenine katılarak soruları yanıtlayan Erdoğan, Irak'taki yeni yönetimin halkın içinden çıkan, seçimle gelen bir yönetim olmadığını söyledi. 
     Yeni yönetimin, Irak'ta oluşan otorite boşluğunu doldurabilmesi temenisinde bulunan Erdoğan, ''Ama bunu ne derecede başarabilir, onu geçici yönetimde gördük. Burada aksi olur diye düşünüyorum'' dedi. 
     Irak'ta durumun istenilen seviyede umut verici olmadığını ifade eden Erdoğan, Irak'taki yeraltı ve yerüstü zenginliklerinin hep birlikte paylaşılabilmesini istediklerini söyledi. 
     Erdoğan, din konusundaki temel ayrımın giderilebildiği, herkesin o temel yasa içinde kendini görebildiği, fikrini, düşüncesini, inancını rahatlıklı yerine getirebildiği bir yasanın Irak'ta oluşturulmasının çok önemli olduğunu kaydetti. 
     Başbakan Erdoğan, ABD'de katılacağı G-8 Zirvesi'nden ne beklediğinin sorulması üzerine, zirveye hedef ülke olarak değil, ''demokratik bir ortak olarak'' çağrıldıklarını söyledi. 
     Ortadoğu konusunda çıkacak projeyle ilgili değerlendirmelerini orada söyleyeceklerini dile getiren Erdoğan, zirvede, 13-14 ülkenin liderlerinin biraraya geleceğini ve bu işin ilk adımı olacağını belirtti. 
     Erdoğan, ''Bunların tamamen dışında kalmanın yanlış olduğuna inanıyorum. Bütün değerlendirmelerini yaparız ve sonunda atılması gereken adımları atarız. Masadan ne kadar kaçarsanız sizin kanaatleriniz de o masadan o kadar uzak olur. Masaya oturmak durumundasınız. Masaya oturduğunuz sürece katılımcı olacaksınız ve o zaman sözünüz de bir yer bulabilir. Biz bu anlayışla oradayız''dedi. 
     Erdoğan, İsrail-Filistin sorununda Türkiye'nin arabulucu olup olamayacağı sorusunu şöyle yanıtladı 
     ''Niye olmasın. Zaten İsrailli bakana da söyledik. Biz böyle bir görevi seve seve yaparız. Türkiye, Ortadoğu'da her an böyle bir gayretin içerisinde zaten olmalı. Biz son gelişmelere kadar bunun hazırlığını yaptık. Dışişleri Bakanım Ortadoğu'ya gitmeye hazırlanırken bu olaylar patlak verdi. Olaylar olmamış olsaydı Abdullah Bey diplomatik trafiği bitirmiş olacaktı ve ondan sonra sıra bana gelecekti, ben de yola düşecektim. Biz zaten G-8 Zirvesi'ne onların iradeleriyle değil, kendi irademizle gidiyoruz.'' 
     
     IRAK'TAKİ GELİŞMELER 

     TBMM'den Irak'taki olayları kınama açıklamasını, ''açıklamada laiklik kelimesi olduğu için kabul etmedikleri'' yönündeki haberlerin anımsatılması üzerine Erdoğan, şunları kaydetti 
     ''Orada çok ciddi saptırmalar var. CHP Grubu ile arkadaşlarımız arasında görüşmeler yapıldı. Oradaki olayla ilgili olması gereken bir bildiri düşüncesi kafalarda oluşturuldu. Irak zaten şu anda geçici temel yasasını oluşturmuş. Siz geçici temel yasasını oluşturmuş olan bu insanlara karşı buradan tamamen farklı bir yaklaşım gösteriyorsunuz. Orada zaten siz belirleyici bir konumda değilsiniz. Böyle bir belirleyici konumda olmamanızdan dolayı ancak onların hazırlamış olduğu çerçeve üzerinden desteklerseniz, belki itibar oluşur. Bu olmadıktan sonra, tam aksine, yaptığınız hiç bir şeyin anlamı kalmaz. Biz işin başından itibaren sürekli olarak nasıl bir inisiyatifi alabirizi konuştuk. Biz şu anda ekonomik inisiyatifi alabildik. Ama henüz siyasi ve idari noktada böyle bir katılıma girebilmiş değiliz. Bunun da olacağını umut ediyorum'' 
     
</TEXT>
</DOC>
