<DOC>
<DOCNO> 228988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy03.html </URL>
<DATE> 2004/04/06/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Korgeneral Saygun Kıbrıs her zaman büyük bir güvenlik sorunu oldu 
</HEADLINE>
<TEXT>

     Türk Silahlı Kuvvetleri'nin NATO temsilcisi Korgeneral Ergin Saygun, ABD'nin Büyük Ortadoğu Projesi BOP çerçevesinde Türkiye'nin, ''hedef ülkelerle değil, Avrupa ülkeleriyle'' gruplandırılması gerektiğini söyledi. 
     Korgeneral Saygun, Türk-Amerikan Konseyi'nin ATC 23'üncü konferansındaki bir panelde yaptığı konuşmada, ''Ortadoğu'da makul bir girişimi desteklemeye istekliyiz. Türkiye, bölgesinde barış ve istikrar görmek istiyor. ABD'nin Büyük Ortadoğu girişimi takdire şayan. Bu girişimin politikalarımızda derin etkisi olacak. Ancak halen projede belirsizlikler var. Karanlık noktalar aydınlanmalı'' dedi. Saygun, Ortadoğu'da istikrarın ancak barışçı yöntemlerle sağlanabileceğini vurguladı. 
     Korgeneral Saygun ayrıca, ''Türkiye, diğer Avrupa ülkeleriyle gruplandırılmalı, hedef ülkelerle birlikte değil'' diye konuştu. 
     
     ANNAN PLANI 

     Annan planını değerlendirmesi istenen Saygun, ''Kıbrıs, Türkiye için her zaman büyük bir güvenlik endişesi oldu. Halen öyle. Kıbrıs probleminde şu anda hangi aşamaya geldiğimiz veya sonuç konusunda yorum yapmak benim işim değil'' dedi. 
     Bu yılın Irak'ın geleceğinin belirlenmesinde önemli olacağına işaret eden Saygun, İran'ın son dönemde Türkiye ile daha yakın işbirliği içinde olduğunu ve daha iyi ilişkilerin, ''ihtiyatlı iyimserlikle'' kabul edildiğini kaydetti. 
     Suriye'de Araplar ile Kürtler arasındaki son çatışmalara dikkati çeken Saygun, bu çatışmaların büyük endişe kaynağı olduğunu ve bölgede domino etkisi yaratmasından endişe edildiğini belirtti. Saygun, İsrail-Filistin probleminin, bölgede problemlerin çözümünde kilit önemde olduğuna işaret ederken, Türkiye-İsrail ilişkilerinin ''çok sağlam'' olduğunu vurguladı. 
     Konuşmasında Ermenistan ile ilişkilere değinen Saygun, Türkiye'nin, Ermenistan ile daha iyi ilişkiler kurulmasına karşı olmadığını ancak buna uygun bir ortamın bulunması gerektiğini söyledi. Saygun, Ermenistan'ın, Türkiye'nin uluslararası alanda yerini küçültme çabaları ve toprak iddiasını, Ermeni dış politikasının bir parçası haline getirdiğini, Azeri toprağının yüzde 20'sini işgal etmekte olduğunu kaydetti. 
     Aynı panelde konuşan ABD Genelkurmay Başkanlığı Plan Prensipler Dairesi Başkanı Korgeneral Walter Sharp da terör örgütlerinin Irak'ta duramayacağına işaret etti. Sharp, terör örgütü PKK'nın bölgeden temizleneceğini vurgularken, ''En iyi zamanı ve yöntemi tespit etmeliyiz'' dedi. 
     Sharp, oturumda, ABD Dışişleri Bakanı Colin Powell'ın, Türkiye'yi İslam Cumhuriyetleri arasında sayan konuşması hakkındaki yorumu sorulunca, ''Bu soruyu ABD Dışişleri Bakanlığı'na yöneltmelisiniz. Türkiye, laik, demokratik bir ülke'' dedi. 

     
</TEXT>
</DOC>
