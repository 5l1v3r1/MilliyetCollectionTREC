<DOC>
<DOCNO> 232505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun13.html </URL>
<DATE> 2004/04/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
'Yüzyılın kurtarma operasyonu' yeniden... 
</HEADLINE>
<TEXT>

     Başbakan Recep Tayyip Erdoğan'ın 11-14 Nisan arasında yaptığı Japonya ziyareti, iki ülke ilişkilerini pekiştirirken, Türk-Japon dostluğu adına geçmişte yaşanan bazı olayların bir kez daha gündeme gelmesine vesile oldu. 
     Japonya'nın yarı resmi yayın kuruluşu NHK televizyonunda Ocak ayında yayınlanan, İran-Irak savaşı sırasında Tahran'da mahsur kalan Japon vatandaşlarının bu ülkeden tahliyesini sağlayan Türk Hava Yolları uçağını kullanan Türk pilotları konu alan ''Project X'' programı, bu kez Mainiçi Şimbun gazetesinde işlendi. 
     4 milyona yakın günlük satışıyla ülkenin üçüncü yüksek tirajlı gazetesinde, Şinosuke Tatekava imzasıyla ''Türk Hava Yolları'nın Japonları Kurtarması Olayı'' başlıklı köşe yazısında, öncelikle ''Project-X'' programında ele alınan kişi ve olaylara ilişkin genel değerlendirmede bulunuldu. 
     ''Project-X'' programında öne çıkarılan kişilerin, özel insanlar olmadığı, büyük ihtiraslarının bulunmadığı, sadece gözlerinin önünde zor durumda kalanların yardımına koşan kişiler oldukları belirtilen yazıda, ele alınan olayların da, herkesin başına gelebilecek türden olduğu kaydedildi ve ''Belki yarın siz de böyle bir olayla karşılaşabilirsiniz'' denildi. 
     
     SİZ OLSAYDINIZ NE YAPARDINIZ 
     Programın ilgi çekici yönünün, insanda ''Siz olsaydınız ne yapardınız '' türden duygular uyandırması olduğu belirtildi. 
     Yazısına, ''Ocak 2004'te yayınlanan bir televizyon programını tekrar gündeme getirmek istiyorum'' ifadesiyle devam eden Tatekava, 1985 yılında İran'ın başkenti Tahran'da yaşanan gelişmelerin anlatıldığı programda işlenenleri bir kez daha anımsattı. 
     Irak'ın, İran'ın başkenti Tahran'a hava saldırısına hazırlanırken, Japonya'nın Tahran Büyükelçisi Yutaka Nomura'nın, Japon vatandaşlarına ülkeyi terk etmeleri çağrısında bulunduğu kaydedilerek, o zamanlar Japon havayolu firmaları Tahran'a uçmadıkları için Japonların yabancı havayolu şirketlerine koştukları belirtildi. 
     Bu şirketlerden biri olan Lufthansa'dan, ''Öncelik, kendi vatandaşlarımızın. Ardından, Avrupa Topluluğu üyesi ülkelerin vatandaşları geliyor. Maalesef, Japonlara yer yok'' cevabı geldiği anımsatıldı. 
     Savaş tehdidi altındaki Tahran'da kalan Japonların sabırsızlanmaya başladığı, ayrıca dönemin Irak Devlet Başkanı Saddam Hüseyin'in, ''Ertesi gün saat 20.30'dan itibaren İran hava sahasından geçecek özel uçakları düşüreceğini'' açıklamasıyla durumun daha da vahimleştiğine işaret edildi. 
     Büyükelçi Nomura'nın, Dışişleri Bakanlığı aracılığıyla acil bir uçak ve yardım gönderilmesini talep ettiği, fakat kendisine, ''İran ve Irak'tan garanti alınmazsa uçamayız'' cevabı verildiği belirtildi. Nomura'nın, yabancı havayolu şirketlerinden ricada bulunmasına rağmen, 200 kişinin açıkta kaldığı kaydedildi. 
     Bu olaylar sürerken, Türkiye'nin Tahran Büyükelçisi'nin Türkiye'ye bir telgraf çekerek, İran'daki meslektaşı ve dostu Nomura'nın yardım talebini ilettiği, Türk hükümetinden, ''Yarın, Türk Hava Yolları THY Japon vatandaşları için özel bir sefer düzenleyecek'' cevabının geldiği belirtildi. 
     Ancak Türkiye'den havalanmak üzere olan uçağa ''İran'dan uçuş izni çıkmadığı'' yolundaki kötü haberin ulaştığı, Nomura'nın alel acele İran Dışişleri Bakanlığı'na koşarak, bir saat sonra izin aldığı ifade edildi. 
     THY uçağının 215 yolcusuyla, Irak hava saldırısının başlamasından sadece üç saat önce Tahran Havaalanı'ndan havalandığı, savaş uçağı olmadığını belli etmek için uzun bir süre zikzak uçuşla yola devam eden THY uçağının pilotunun ''Welcome to Turkey'' anonsu yaptığında herkesin sevindiği anlatıldı. 
     
     MARMARA 
     Bu olaydan 14 yıl sonra Türkiye'de meydana gelen büyük depremde de, uçakta bulunan işadamlarının yardım toplayarak Türkiye'ye gönderdikleri kaydedildi. 
     Programa konuşan, uçağın pilotu Ali Özdemir'in, ''Japonları severiz. Onlara bir yakınlık hissediyoruz. Aynı görev bugün verilse yine yaparız'' sözleri de anımsatıldı. 
     Tatekava, yazısının son bölümünde, ''Bugün, bu olayı bilenlere bir kez daha hatırlatmak, bilmeyenlere de anlatmak istedim'' ifadesini kullandı. 
     
     ERDOĞAN-KOİZUMİ GÖRÜŞMESİNDE DE GÜNDEME GELDİ 
     Türk hükümeti ve pilotlarının Japonların Tahran'dan çıkarılması için gösterdiği fedakarlıkları konu alan ''Project-X'' programı 12 Nisan'daki Başbakan Tayyip Erdoğan-Japon Başbakanı Juniçiro Koizumi görüşmesinde de gündeme gelmişti. 
     Başbakan Erdoğan, Koizumi ile yaptığı görüşmede, 1985'te Japonların THY ile İran'dan çıkarılması konusunu Japon tarafının hatırlattığını ve ''öve öve bitiremediğini'' anlatmıştı. 
     Erdoğan, bu olayın Japonya'da belgesel konusu yapıldığını anımsatarak, Japonların bunun TRT'de yayınlanması dileğini kendisine ilettiğini bildirmişti. 
     
     YÜZYILIN OPERASYONU 
     ''Yüzyılın Sınır Ötesi Kurtarma Operasyonu'' anonsuyla başlayan bir saatlik programda, savaş ortamında İran'da mahsur kalan Japonların tahliyesi için yapılan girişimler ve korkulu günlerin yaşandığı Tahran, zaman zaman ''teatral'' anlatıma başvurularak, zaman zaman da o döneme ait görüntülerle ekrana yansımıştı. 
     Programda, operasyonun gerek Türk, gerekse Japon tarafında önemli rol oynayan kahramanlarıyla yapılan röportajlara da yer verilmişti. Kurtarma operasyonu, dönemin Türkiye'nin Tahran Büyükelçisi İsmet Birsel, Japonları Tahran'dan Türkiye'ye getiren uçağı kullanan Kaptan Pilot Ali Özdemir ve İkinci Pilot Koray Gökberk'in yanı sıra Tahran'daki Japon okulunun öğretmeni Naoki Agata ve o dönemde 8 aylık hamile olan eşi ile Büyükelçi Yutaka Nomura ve Tokyo Bankası yetkilisi Satoru Mori başta olmak üzere, olayı tüm sıcaklığıyla yaşayanların ağızlarından aktarılmıştı. 
     
</TEXT>
</DOC>
