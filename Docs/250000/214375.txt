<DOC>
<DOCNO> 214375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/guncel/gun20.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Sahte TIR'larla büyük vurgun 
   Sakarya'da geçen hafta gerçekleştirilen operasyonda, sahte belgeyle satılan bir TIR'ın peşine düşen polis, Hollanda - Almanya - İstanbul hattında şimdiye kadar görülmemiş bir şebekeyi ortaya çıkardı. Aralarında bazı Türklerin de bulunduğu organize grupların, kurdukları paravan şirketler üzerine tescil ettirdikleri TIR'ları önce "buharlaştırdıkları" ardından Türkiye'ye getirip piyasada sattıkları anlaşıldı. Dolandırıcıların 5 bin euroya mal ettikleri TIR'ları Türkiye'de 35-40 bin euroya satmalarının yanı sıra, çalıntı başvurusu yaparak sigorta şirketlerinden "çifte kazanç" sağladıkları ortaya çıkarıldı. Hollanda'da organizatör olduğu belirtilen O.S. adlı Türk'ün bu ülkede tam 9 TIR için çalıntı başvurusu yaptığı anlaşıldı. Polis, 22 TIR ile birlikte 22 kişiyi de gözaltına aldı. 11 kişi tutuklandı. 
   
   İşkence sanığını gazeteciler buldu 
   Hacettepe Üniversitesi öğrencisi Birtan Altınbaş'ı işkenceyle öldürdüğü iddiasıyla yargılanan ancak Emniyet Genel Müdürlüğü'nün 14 Aralık 2003'ten bu yana bulamadığı emekli polis İbrahim Dedeoğlu'na gazeteciler ulaştı. Tebligatlara rağmen bulunamayan ve bir dönem eski MHP'li bakanlardan Faruk Bal'ın danışmanlığını yapan Dedeoğlu ANKA'ya, mahkemeden kendisine tebligat gelmediğini açıklayarak, "Mahkemeden korkumuz yok. Her duruşmaya gittik" dedi. Dedeoğlu, 12 Şubat'taki duruşmaya il dışında olduğu gerekçesiyle katılmayacağını kaydetti. Sanık polislerin bulunamamasından "devleti" sorumlu tutan Altınbaş'ın ailesinin avukatları, Ankara Cumhuriyet Başsavcılığı'na suç duyurusunda bulundu. 
   
   Onbaşı ve çavuşa uzmanlık yolu 
   Uzman erbaşların Türk Silahlı Kuvvetleri'nde istihdamına ilişkin koşulları düzenleyen yasa tasarısı, TBMM Genel Kurulu'nda kabul edildi. Askerlik hizmetini yapmakta olan çavuş ve onbaşılar ile bunlardan terhislerinin üzerinden 3 yıldan fazla zaman geçmemiş olanlar, 26 yaşından gün almamış olmak şartıyla uzman çavuş ve uzman onbaşılık için başvurabilecek. Uzman erbaşlar, 2 yıldan az 5 yıldan fazla olmamak koşuluyla sözleşme yaparak göreve başlayacaklar ve sözleşmeleri 1-5 yıl arasında en fazla 45 yaşına girdikleri yıla kadar uzatılabilecek. Bu yaş sınırının 5 yıl fazlası, uzman erbaşların askerlik çağının sonu sayılacak. Sözleşmeleri sağlık nedeniyle feshedilen uzman erbaşlardan tedavisi devam edenlere 12 aya kadar emsallerinin aldığı net maaşın 3'te 2'si ödenecek. 
   
   
   
</TEXT>
</DOC>
