<DOC>
<DOCNO> 234973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo25.html </URL>
<DATE> 2004/04/26/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Atalay Bilgili'nin başkanlığa devam etmesi en büyük arzumdur... 
</HEADLINE>
<TEXT>

     Gençlik ve Spor Genel Müdürü Mehmet Atalay, ''Futbolumuzda yaşanan çirkinliklerin, Türk sporuna hizmet eden kişilere zarar verecek boyutlara gelmesi ürkütücüdür'' dedi. 
     Beşiktaş Kulübü Başkanı Serdar Bilgili'nin görevi bırakma kararını AA muhabirine değerlendiren genel müdür Atalay, ''Türk sporu adına yeni açılımlar ve gelişmelerin adımlarını attığımız şu günlerde, futbolumuzda yaşanan olaylar genel müdürlük olarak bizleri rahatsız etmektedir. Sporda şiddeti önlemeye yönelik olarak hazırladığımız yasanın çıkması için yoğun çabalar sarf eden bir teşkilat olarak, statlarımızda yaşanan olaylar ve bunların yansımaları üzüntü vericidir'' diye konuştu. 
     Beşiktaş-Fenerbahçe maçı sırasında ve sonrasında yaşanan olaylar ve bunların bir uzantısı olarak başkan Serdar Bilgili'nin görevi bırakma kararı açıklamasının kendilerini yürekten üzdüğünü vurgulayan Atalay, şunları söyledi 
     ''Göreve geldiğimiz günden bu yana büyük bir uyum içinde çalıştığımız, hoşgörüsüyle, centilmenliğiyle ve sportif kimliğiyle örnek gösterdiğimiz bir kulüp başkanının görevi bırakması, bizce kabul edilir bir durum değildir. Beşiktaş Kulübü Başkanı Bilgili, en ciddi kurumlarca yılın spor adamı seçilmiş örnek bir kişiliktir. Futbola getirdiği açılımların yanı sıra amatör spor branşlarına olan ilgi, destek ve yakınlığıyla da el üzerinde tuttuğumuz bir spor adamıdır. Sporda Şiddet Yasası'nın çıkmasının ardından bu olayların hiçbiri yaşanmayacak, spor adamlarımız, sporcularımız ve camiamız zarar görmeyecektir. Gençlik ve Spor Genel Müdürü olarak, Bilgili'nin görevinin başında kalması ve şerefle yürüttüğü başkanlığa devam etmesi bizim en büyük arzumuzdur. Bu kararını yeniden gözden geçireceğini umut ediyorum.'' 
     
</TEXT>
</DOC>
