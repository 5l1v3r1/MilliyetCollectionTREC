<DOC>
<DOCNO> 229762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/ekonomi/eko06.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'tan gıdada 60 yeni ürün 
</HEADLINE>
<TEXT>

      EKONOMİ SERVİSİ 
   
   Koç Topluluğu'nun Tat, Maret, Sek ve Pastavilla'yı çatısı altında birleştirdiği Tat Konserve San. AŞ, bu yıl yeniden yapılanmaya gidiyor. Şirket bir aya kadar 60'a yakın yeni ürünü piyasaya sunacak. Tat'ın 2004 ciro hedefi ise 300 milyon dolar. 
   Koç Holding Gıda, Perakendecilik ve Turizm Grup Başkanı Hasan Yılmaz, "Her yıl perakende mağazalarında 130 milyondan fazla tüketiciyle yüzyüze geliyoruz. Gıda ve perakende olarak yüzde 16 gibi yıllık bir büyüme ve 2008'e kadar 3 milyar dolara ulaşacağımız iddiasıyla ortaya çıktık" dedi. Dört şirketin 2002'deki toplam piyasa değerlerinin yaklaşık 70 milyon dolar olduğunu belirten Yılmaz, bugün bu değerin 180 - 190 milyon dolar olduğunu kaydetti. 
   Tat Genel Müdürü Erdal Kesrelioğlu da Yenibosna'daki SEK süt fabrikasını Mustafakemalpaşa'daki salça fabrikasının yanına taşıdıklarını, boşalan arsa satışından elde edilen paranın fabrika yatırımına aktarılacağını kaydetti. 
   
   
</TEXT>
</DOC>
