<DOC>
<DOCNO> 214489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko18.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Özelleştirmeyi yıllardır sakız gibi çiğneyip duruyoruz 
</HEADLINE>
<TEXT>

     Maliye Bakanı Kemal Unakıtan, Türkiye'nin etrafından neredeyse özelleştirme yapmayan devlet kalmadığını belirtirken, '' Biz ise yıllardan beri özelleştirmeyi sakız gibi çiğneyip duruyoruz''dedi. 
     Bakan Unakıtan, 2004 yılı özelleştirme programı ile 2003 yılı uygulamalarını anlattığı basın toplantısında, uzun yıllardır gündemde olan özelleştirme çalışmalarındaki gecikmelerden de yakındı. 
     Unakıtan, ''Etrafınıza bakınız özelleştirme yapmayan devlet neredeyse kalmadı. Ve biz yıllardan beri özelleştirmeyi sakız gibi çiğneyip duruyoruz. Bunun zamanı çoktan geldi geçiyor'' diye konuştu. 
     Aslında kendilerine 'Daha hızlı özelleştirme niye yapmadınız ' diye sorulması gerektiğini vurgulayan Unakıtan, bu konudaki görüşlerini şöyle dile getirdi 
     
     YATIRIMCILARA MESAJ 
     ''Özelleştirmeye karşı çıkan durumda değil, daha fazla, daha hızlı yapan durumda olmalıyız. Özelleştirmeyi yaparken de hiç kimseye peşkeş çekmiyoruz. Herşeyi açık seçik ve şeffaf şekilde yapıyoruz. Buna herkes iştirak edebilir. 
     Olmuş bitmiş işlerden sonra, Biz olsaydık şu kadar verirdik, biz olsaydık bu kadar verirdik deniyor. Verin efendim...İhaleyi açıyoruz, ilan ediyoruz, herkes de giriyor. O zaman siz de girin. Ne düşünüyorsanız onu verin. Olup bittikten sonra Tüüh keşke ben olsaydım, şunu verirdim demenin alemi yok. Dolayısıyla, bundan sonraki özelleştirmeler için ilgililere sesleniyorum yerli, yabancı yatırımcılar, lütfen sonradan ah vah edeceklerine gelsinler baştan iştirak ettsinler güzel güzel fiyatlarını versinler.'' 
     
     ''YETERKİ MALINIZ OLSUN'' 
     Bakan Unakıtan, özelleştirmedeki iradelerinin tam olduğunu, azalmadığını ve artarak devam ettiğini vurgularken de, ''Şu açıkladığımız programı, inşallah yıl sonuna kadar gerçekleştiririz'' dedi. 
     Özelleştirmeyle ilgili, yıl içinde de bilgi verebileceklerini belirten Bakan, 2004 programını gerçekleştirmek için, çalışmalarını sıkı şekilde yapacaklarını ve ihalelere çıkacaklarını vurguladı. 
     Çıkılan ihalelerde, özelleştirme yapılacak kuruluşu alan olmadığı takdirde, bir daha ihaleye çıkacaklarına işaret eden Unakıtan, ''satılacak malınız olsun. Her malın alıcısı vardır. En sonunda bunları satacağız. Durum budur'' şeklinde konuştu. 
     
</TEXT>
</DOC>
