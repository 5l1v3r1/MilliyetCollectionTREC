<DOC>
<DOCNO> 229337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy13.html </URL>
<DATE> 2004/04/07/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Koramiral Sancar "Kıbrıs'ın stratejik önemi azalmamıştır" 
</HEADLINE>
<TEXT>

     Güney Deniz Saha Komutanı Koramiral Lütfü Sancar, Kıbrıs'ın Türkiye'nin güvenliği açısından stratejik önemini koruduğunu söyledi. 
     Sancar, Dokuz Eylül Üniversitesi DEÜ Deniz İşletmeciliği ve Yönetimi Yüksekokulu'nda verdiği ''Denizcilik ve Deniz Kuvvetlerimiz'' konulu konferansta, bir ulusun deniz gücünün, denizler üzerinde hakimiyeti sağlayan silahlı deniz kuvvetleri ile ekonomik fayda sağlayan ticari filonun birleşiminden oluştuğunu belirtti. 
     Koramiral Sancar, deniz kuvvetlerinin barış zamanında da ülkenin ekonomik ve askeri gücünü göstermek amacıyla sınırları dışında kullanılabilen ve fiili bir müdahalede bulunmadan karşı taraf üzerinde baskı kurabilen tek unsur olduğunu kaydetti. 
     Deniz kuvvetlerinin günün koşullarında daha da önem kazandığını belirten Koramiral Sancar, şöyle konuştu 
     ''Politik, ekonomik, kültürel ve teknolojik mücadelelerin askeri mücadeleye nazaran öne çıktığı günümüzde, toprak işgaline yönelik harekat dünya kamuoyu ve uluslararası kuruluşların baskıları nedeniyle giderek güçleşmiştir. Bu durum, devletlerin menfaatlerini mümkün olduğunca uzaktan güvence altına almayı öngören bir konsept benimsenmesine ve dünyada sınırların korunmasına yönelik 'askeri savunma' anlayışından, sınırların ötesindeki enerji kaynakları ve stratejik bölgelerin korunmasına ve deniz ticaret yollarının açık bulundurulmasına yönelik 'stratejik güvenlik' anlayışına geçmeyi gerekli kılmıştır. 
     Köklü bir tarihi miras ve kurumsallaşmış bir denizcilik geleneğine sahip Türk Deniz Kuvvetleri, günümüz koşullarının dikte ettiği deniz stratejilerine uygun olarak dinamik, esnek, dengeli ve caydırıcı bir kuvvet yapısına erişmiştir.'' 
     
     ''KIBRIS, ÖNEMİNİ KORUYOR'' 
     Koramiral Lütfü Sancar, konuşmasının ardından dinleyicilerin sorularını yanıtladı. 
     Sancar, ''Kıbrıs'ın stratejik önemi göz önünde tutulduğunda Ada'da Annan Planı çerçevesinde hayata geçecek bir anlaşmanın Türkiye'nin Akdeniz güvenliğini nasıl etkileyeceği'' yönündeki soru üzerine, şunları kaydetti 
     ''Türkiye'nin denizden gelen tehdide karşı korunması ve deniz ulaştırmamızın himaye edilmesi için Kıbrıs adasının stratejik önemi azalmamıştır. Stratejik önemi devam etmektedir.'' Konferansın sonunda, DEÜ Rektörü Prof. Dr. Emin Alıcı, Koramiral Lütfü Sancar'a teşekkür plaketi sundu. 
     
</TEXT>
</DOC>
