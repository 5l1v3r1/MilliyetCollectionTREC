<DOC>
<DOCNO> 203918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun37.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, Türkiye'ye seyahat uyarısını yumuşattı 
</HEADLINE>
<TEXT>

     Fransa Dışişleri Bakanlığı, İstanbul'daki bombalı saldırıların ardından Türkiye'ye yolculuk yapacak vatandaşlarına yaptığı uyarıyı önemli ölçüde yumuşattı. 
     Dışişleri Bakanlığı'nın resmi internet sitesinde yurtdışına yolculuk yapacak vatandaşlar için tavsiyelerin yer aldığı bölümde, ''Türkiye'ye yapılacak ziyaretlerin çok gerekli olmadıkça ertelenmesi'' yolunda daha önce yapılan uyarı değiştirildi. 
     Yeni tavsiyede, ''özellikle başta büyük kentler olmak üzere Türkiye'ye gideceklere ve Türkiye'de kalmaya devam edecek olanlara, terör tehdidini göz önüne alarak dikkatli olmaları'' çağrısında bulunuldu. 
     Değiştirilmesi için Türkiye'nin Paris Büyükelçiliği'nin yoğun çaba gösterdiği tavsiyede, daha önce de olduğu gibi, ''Güneydoğu Anadolu'ya gidecek Fransız vatandaşlarından, özellikle geceleri ve tenha bölgelerde yolculuk yapmamaları'' isteniyor. 
     İstanbul'daki saldırılardan hemen sonra yapılan tavsiyede, Fransız vatandaşlarından önce dikkatli olmaları istenmiş, daha sonra yapılan ikinci açıklamada, Fransız vatandaşlarından çok gerekli olmadıkça Türkiye'ye yapacakları ziyaretleri ertelemeleri istenmişti. 
     Fransa'nın yaptığı bu ikinci uyarı, çok sayıda Fransız turistinin Türkiye'ye ziyaretini ertelemesine yol açmıştı. 
     Fransızlar, 400 bini aşan turist sayısıyla Avrupa'da Almanya, İngiltere ve Hollanda'dan sonra Türkiye'yi en çok ziyaret eden yabancılar sıralamasında 4. sırada bulunuyor. 
     
</TEXT>
</DOC>
