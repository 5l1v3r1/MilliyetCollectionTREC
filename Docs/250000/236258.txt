<DOC>
<DOCNO> 236258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur02.html </URL>
<DATE> 2004/04/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İstanbul-Gaziantep uçağı pistten çıkıp çamura saplandı 
</HEADLINE>
<TEXT>

     İstanbul-Gaziantep seferini yapan THY'ye ait uçak, zeminin yağıştan kaygan olması nedeniyle duramayarak pistten çıktı ve 100 metre sürüklendikten sonra bataklık ve sazlık alanda çamura saplandı. 
     THY'ye ait İstanbul-Gaziantep seferini yapan TK 688 sayılı Boeing 737 tipi ''Nevşehir'' adlı uçakta bulunan yolcular, görevliler tarafından açılan merdiven ile uçaktan güvenli şekilde indirildi. 
     Bu arada, bazı yolcular da panik halinde, uçağın kanatlarına çıkıp buradan yere atlayarak uçağı terk etti. 
     Pistten çıkması sırasında uçakta kısa süreli bir panik yaşanmasına karşın, yolcular arasında yaralının bulunmadığı bildirildi. Ancak, pistten çıkan uçağın kanatlarında, ön kısmında ve tekerlerinde büyük hasar meydana geldi. 
     Olaydan kısa bir süre sonra havaalanına gelen Gaziantep Vali Yardımcısı Miktat Alan, 107 yolcu ve 7 mürettebatı bulunan uçakta yaralanan olmadığını belirtti. 
     Bu arada, uçakta Gaziantepspor Teknik Direktörü Nurullah Sağlam ile oyunculardan kaleci Ömer, İbrahim Toraman ve Lazarov'un da bulunduğu görüldü. 
     Uçağı atlayarak terk eden Gaziantepsporlu milli futbolcu İbrahim Toraman, ''Böyle bir kazayı ucuz atlattığımız için çok mutluyum. Kısa süreli bir panik yaşandı ama kimsenin burnu kanamadı'' dedi. 
     
</TEXT>
</DOC>
