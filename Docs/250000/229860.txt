<DOC>
<DOCNO> 229860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun16.html </URL>
<DATE> 2004/04/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Denktaş TBMM'de konuşma yapmak için davet aldım 
</HEADLINE>
<TEXT>

     KKTC Cumhurbaşkanı Rauf Denktaş, Türk Parlamenterler Birliği'nin 15 Nisan'da TBMM'de konuşması için kendisini davet ettiğini söyledi. 
     Denktaş, Müteahhitler Birliği ile İşverenler Sendikası'nı kabulü sırasında, bir gazetecinin, TBMM'de konuşma yapması için davet alıp aldığı sorusuna karşılık şunları söyledi 
     ''15'i Nisan için bir davet aldım. Parlamenterler Birliği, beni mecliste konuşmaya davet ediyor. Mümkün olduğu takdirde meclisin tümüne de konuşmam için müracaat edeceklerini söylediler. İnşallah fırsat verilir.'' Denktaş, heyeti kabulü sırasında yaptığı konuşmada ise Annan planının Kıbrıs Türk ekonomisini yıkacağını ve Türk insanını perişan edeceğini ifade ederek, planın uygulamaya girmesiyle KKTC'nin verdiği tapuların geçersiz sayılacağını, eş değerden mal alanların ellerindeki malların değerinin Güney Kıbrıs'a göre hesaplanacağını söyledi. 
     Planda adaletsizlikler bulunduğunu ve bunların düzeltilmesi gerektiğini kaydeden Denktaş, 9 bin sayfalık planının tamamını okunmadığını, Rumların AB ile yaptığı uyum yasalarının da planda yer aldığını ve bunların bilinmediğini belirtti. Denktaş, yasaların, alelacele teknik komitelerden geçirtildiğini ifade etti. 
     ''Annan planına evet denildiğinde, 1 Mayıs'tan sonra KKTC'de herkesin elindeki koçanların geçersiz sayılacağını ve mal komisyonuna gidileceğini'' kaydeden Denktaş, dünyanın hiçbir yerinde böyle bir referandum yapılmadığını söyledi. 
     ''Planda ne türlü yasa olduğunu ve bunların neler olduğunu bilmediklerini, gözü kapalı gidip oy kullanacaklarını'' belirten Denktaş, kararı halkın vereceğini söyleyerek şöyle devam etti 
     ''Karar halkındır, kimse Denktaş'ı, kimse Hasan'ı, Hüseyin'i suçlamasın. Kendi kaderimizi kendimiz tayin edeceğiz. Bu fırsat verilmiştir. Herkes bilerek yapsın.'' 

     
</TEXT>
</DOC>
