<DOC>
<DOCNO> 229184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yasam/yas03.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yuvasından ölüme kaçtı 
</HEADLINE>
<TEXT>

   Küçük Beytullah, verildiği yuvadan kaçarken kamyon altında kaldı. Ondan geriye, sevimli fotoğrafı ve 'İhmal var mı ' sorusu kaldı 
      ÜMRAN AVCI İstanbul 
   
   Çocukluğunu aramaya mı, yoksa kimsesizliğinden mi kaçtığı bilinmeyen yolda yitirdi yaşamını. 10 yıllık kısa hayatında, koca bir ömre sığdırılabilecek kadar sahipsizlik, yalnızlık ve acı vardı. Bahçelievler Şeyh Zayed Çocuk Yuvası'ndan birkaç arkadaşıyla kaçmaya çalışırken, otoyolda bir çöp kamyonunun altında kalarak yaşamını yitirdiğinde, geride bir fotoğraf karesinde bile bir araya gelemediği iki kız kardeşini bırakmıştı. 
   Babalarını elektrik çarpması sonucu kaybettiklerinde Beytullah 2, Memnune 4 yaşında, Pınar ise birkaç aylıktı. Birkaç yıl sonra anneleri ikinci kez evlendi. Ardından da akıl sağlığını kaybetti. 1998'de üç kardeşten Beytullah ve ablası Memnune 12 , akrabaları Fevzi Şimşek tarafından SHÇEK Çocuk Esirgeme Kurumu'na, en küçük çocuk Pınar 8 ise bir başka akrabalarının yanına yerleştirildi. Memnune ve Beytullah 7 - 12 yaş çocuklarının kaldığı Bahçelievler Şeyh Zayed Çocuk Yuvası'nda farklı gruplarda kalıyorlardı. Diğer kardeşleri Pınar'ı ise ziyarete geldiklerinde görebiliyorlardı. 
   
   'O artık melek oldu' 
   28 Mart Pazar günüydü. Şirinevler İlköğretim Okulu üçüncü sınıfta okuyan Beytullah, yuvadaki birkaç arkadaşıyla kurumun arka tarafındanki tel örgülerden geçerek kaçtı. Otoyola inen çocuklar karşıya geçmeye çalışırken Beytullah bir çöp kamyonunun altında kaldı. Hastaneye kaldırılan Beytullah, kurtarılamadı. Diğer çocuklarsa polis tarafından yuvaya teslim edildi. 
   Kurum müdür yardımcısı ve bir psikoloğun da katıldığı cenaze töreninde 6 kişi vardı. En çok gözyaşı dökense iki kız kardeşiydi. Memmune 'O artık melek oldu' diye, Beytullah'ı sadece tatillerde görebilen Pınar ise şöyle gözyaşı döküyordu "Abim ölmüş. Uzun zamandır görmüyordum, bir daha da hiç göremeyecekmişim." 
   
   'Akıllarına esmiş, kaçmışlar'    Beytullah'ın önünde can verdiği yuva için, güvenlik görevlisi sayısının yeterli olmadığı iddiası gündemde. Beytullah'ı kuruma yerleştiren Fevzi Şimşek, "Bu çocuk oradan nasıl ve neden kaçtı Kimse görmedi mi ", Pınar'a bakan 65 yaşındaki Zehra Şimşek ise, "Devlet bir çocuğa bakamadı. Bu nasıl ihmaldir " diye isyan etti. Bahçelievler Kaymakamı Turhan Ayvaz ise olayı 'normal bir kaçış' olarak yorumladı ve şu açıklamayı yaptı "Güvenlik görevlisi sorunu yok. Küçük çocuklar, akıllarına esmiş, kaçmışlar. Rahatsızlıkları olduğundan değil. Soruşturma devam ediyor." 
   
   
</TEXT>
</DOC>
