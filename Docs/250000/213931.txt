<DOC>
<DOCNO> 213931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur14.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da şiddetli lodos nedeniyle 54 kişi zehirlendi... 
</HEADLINE>
<TEXT>

     Bursa'da, şiddetli lodos nedeniyle sobadan sızan karbonmonoksit gazından 54 kişinin zehirlendiği bildirildi. 
     Bursa Sağlık Müdürü Osman Ayyıldız, dün akşam saatlerinden itibaren etkili olan şiddetli lodos nedeniyle sobadan sızan karbonmonoksit gazından zehirlenen 54 kişinin, Bursa Devlet Hastanesi, SSK Bölge ve Şevket Yılmaz SSK Hastaneleri'ne başvurduğunu kaydetti. 
     Ayyıldız, zehirlenen 54 kişiden 29'unun ayakta tedavi edildiğini belirterek, ''25 kişi müşahede altına alındı. Bunlardan 23'ü de sabah saatlerinde taburcu edildi. 2 kişinin tedavileri ise sürüyor'' dedi. 
     Bunlardan birinin durumunun ağır olduğunu belirten Ayyıldız, hastanın Uludağ Üniversitesi UÜ Tıp Fakültesi Hastanesi'ne sevk edildiğini bildirdi. 
     Ayyıldız, vatandaşları lodoslu havalarda meydana gelen karbonmonoksit zehirlenmelerine karşı çeşitli yollarla uyardıklarını vurgulayarak, ''Okullarda öğrenci ve velilere eğitimler veriyoruz, broşürler dağıtıyoruz. Yerel televizyon kanallarında lodoslu günlerde alt yazı geçiliyor. Buna rağmen, karbonmonoksit zehirlenmelerinin önüne geçemedik'' diye konuştu. 
     
     GEBZE'DE 5 KİŞİLİK AİLE ÖLÜMDEN DÖNDÜ 

     Kocaeli'nin Gebze İlçesi'nde, sobadan sızan karbonmonoksit gazından zehirlenen 5 kişilik aile ölümden döndü. 
     Sultan Orhan Mahallesi 1114 Sokat'ta oturan Refika 51 , Kezban 44 , Fatma Gül 29 , Aysel 19 ile Mehmet Ekin 24 sobadan sızan karbonmonoksit gazından zehirlendi. 
     Gebze Devlet Hastanesi'nde tedavi altına alınan Ekin ailesi fertlerinin sağlık durumlarının iyi olduğu bildirildi. 
     Mehmet Ekin, geç saatlere kadar televizyon izledikten sonra sobaya kömür atıp yattıklarını söyledi. 
     Sabah erken saatte gözünde ve boğazında yanma, vücudunda büyük bir ağırlık hissederek uyandığını ifade eden Ekin, şunları kaydetti 
     ''Buna rağmen kalkmayı başardım. Oda içinde duman vardı. Hemen ablam ve annemi uyandırmaya başladım ve 155 Polis İmdat'ı aradım. 112 Acil servis ekipleri daha sonra bizi hastaneye götürdü. Bir daha gece yatarken sobaya kömür atmayacağım.'' 
     
</TEXT>
</DOC>
