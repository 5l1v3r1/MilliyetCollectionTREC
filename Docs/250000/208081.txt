<DOC>
<DOCNO> 208081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun34.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Türkiye 2010'dan önce AB'ye üye olamaz 
</HEADLINE>
<TEXT>

     AB Komisyonu'nun Genişlemeden Sorumlu Üyesi Günter Verheugen, Türkiye'nin AB'ye 2010'dan önce tam üye olamayacağını bildirdi. 
     AB'nin genişlemesindeki rolü nedeniyle birliğin ilk Dışişleri Bakanı olacağı belirtilen, uyguladığı diplomasiye "havuç-sopa" diplomasisi adı verilen Günter Verheugen, Türkiye için hem olumlu hem olumsuz konuştu. Verheugen 15 Ocak'ta AB Komisyonu Başkanı Romano Prodi ile Türkiye'ye yapacağı ziyaret öncesi Alman Deutschlandrundfunk radyosunun genişlemeyle ilgili sorularını yanıtlarken, Türkiye'nin AB'ye "içinde bulunulan onyıldan önce" tam üye olamayacağını belirtti ve "AB buna hazır değil" dedi. 
     Türkiye'nin AB'ye giriş şansı konusunda iyimser değerlendirmelerde bulunan Verheugen, AB Komisyonu'nun 2004 sonbaharında Türkiye'yle katılım görüşmelerinin başatılması konusunda karar vermek istediğini anlattı. Günter Verheugen, "Türkiye'nin olumlu ilerlemesi muazzam. Bu, ne yönde olursa olsun yıl sonunda alınacak karara kendiliğinden olumlu yansıyacak" dedi. 
     Günter Verheugen ayrıca, Türkiye'nin AB'ye katılımı konusunun Haziran ayında yapılacak Avrupa Parlamentosu seçimleri kampanyasında tartışılabileceğini kaydetti. 
     
</TEXT>
</DOC>
