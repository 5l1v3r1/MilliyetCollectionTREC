<DOC>
<DOCNO> 224536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy28.html </URL>
<DATE> 2004/03/22/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Baykal "Tarih AKP'yi Kıbrıs'ı feda etmiş hükümet olarak yazacak" 
</HEADLINE>
<TEXT>

     CHP Genel Başkanı Deniz Baykal, vergi uygulamasının Cumhuriyet tarihinin en ağır noktasına geldiğini söyledi. 
     Baykal, Kırklareli'nin Lüleburgaz İlçesi Kongre Meydanı'nda partisince düzenlenen mitingde yaptığı konuşmada, iktidarın kendi yakınlarını koruduğunu ve bunların da diğer iktidarlardan farkının bulunmadığını savundu. 
     Esnafın vergi ablukasına tabi tutulduğunu da ifade eden Baykal, ''Vergi uygulaması Cumhuriyet tarihinin en ağır noktasına gelmiştir. İnsanlar vergi baskısı altına alınmıştır. Bu kadar vergiyi alıyorsun da ne yapıyorsun. Yatırım mı yapıyorsun, fabrika mı yapıyorsun, emeklinin maaşını mı artırıyorsun. Son 1 yılda da borçlar 54 milyar dolar arttı'' dedi. 
     Baykal, geçen yıl 1 martta Irak'a asker gönderilmesi ve 65 bin ABD askerinin Türkiye'ye yerleşmesini sağlamak için hükümetin meclisten yetki istemesine karşı çıkarak, bunu bir oyla engellediklerini de belirterek, şunları kaydetti 
     ''Buna şiddetle karşı çıktık. Buna izin vermeyiz dedik. Böyle bir şeyi kabul edemeyiz, burası Türkiye dedik. Türkiye'nin topraklarını savaşmak için kimseye açamayacağımızı söyledik. 1 oy farkla bu kararın meclisten geçmesini engelledik. Irak'a asker göndermeyi mecliste engellemeseydik, bugün Türkiye Irak batağının içindeydi. Her gün Irak'ta şehit düşmüş çocuklarımız gelecekti. Türkiye'nin kentleri terörün bir numaralı hedefi olacaktı. Türkiye'nin güneydoğu Anadolusu 65 bin yabancı askerin denetimine girecekti. Türkiye'nin toprak bütünlüğü ve ulusal bütünlüğü zarar görecekti. Bu tehlikeyi CHP'li milletvekilleri önledi.'' 
     
     BAYKAL, EZAN OKUNURKEN KONUŞMASINA ARA VERDİ 
     Baykal, miting alanında ezan okunduğunu hatırlatarak, ''Bu ezanların özgürlük için de, huzur içinde okunuyor ve dinleniyor olması, Türkiye'nin bağımsızlığının Mustafa Kemal Atatürk'ün Türkiye cumhuriyetini kurmuş olmasının sonucudur'' diyerek konuşmasına ara verdi 
     
     KIBRIS MESELESİ 
     Hükümetin Kıbrıs'ta Denktaş'ı oyuna getirdiğini de ifade eden Baykal, ''Denktaş, oyuna getirildiğini anlayınca müzakerelere katılmayacağını açıkladı. Tarih AK Parti'yi Kıbrıs'ı feda etmiş, kaybetmiş bir hükümet olarak yazacaktır. Ama tarih bunu yazmadan önce 28 martta sizler bunu sandıkta bir hallediverin. AK Parti'ye oy vermek demek bu yanlışlara devam etmek demektir. Bir ders verin ki o kadar kolaysa Kıbrıs'ı vermenin mümkün olmadığını yaşayarak görsün'' diye konuştu. 
     Başbakanın ''CHP'nin kökünün bereketsiz'' olduğunu söylediğini de hatırlatan Baykal, ''Başbakan ona buna kök soruyor. Sen onun bunun kökünü sorgulayacak savcı gibi ortaya ne çıkıyorsun. Bizim kökümüz Gazi Mustafa Kemal Atatürk'' dedi. 
     Baykal, konuşmasından sonra, Belediye Başkan adaylarını tanıtarak, halktan onlara oy vermelerini istedi. 
     
</TEXT>
</DOC>
