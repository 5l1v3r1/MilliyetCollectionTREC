<DOC>
<DOCNO> 222960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/guncel/gun09.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
4 Alman'dan biri tatil için bizi seçti 
</HEADLINE>
<TEXT>

   MEHMET AKTAN Berlin 
   
   Türkiye Araştırmalar Merkezi Vakfı'nın TAM araştırmasına göre, Almanların yüzde 23'ü Türkiye'de bir veya birkaç kaç kez tatil yaptı. Henüz Türkiye'ye gelmemiş her üç Alman'dan ikisi de gelmeyi istiyor. 
   TAM Direktörü Prof. Faruk Şen, önceki gün Berlin ITB Turizm Fuarı'nda, Almanlar'ın Türkiye'ye yaklaşımıyla ilgili araştırmanın sonuçlarını açıkladı. 18 yaş üzeri 1006 Alman'la telefonda anket yapılarak hazırlanan araştırmaya göre, Almanlar Türkiye tatilinden çok memnun. Şen, anketle ilgili olarak şunları söyledi 
   "Türkiye'ye gidenlerin yüzde 84'ü tatilden çok memnun kalmış ve tekrar gitmek istiyor. Ankete katılanların yüzde 77'si Türkiye'ye hiç gitmemiş. Bunların yüzde 61'i fırsat bulduklarında gitmek istediklerini söylüyor. Yüzde 43'ü ilgilerini çekmediği, yüzde 38'ü maddi sorunlar yüzünden gidemediğini belirtiyor. Yüzde 13'ü Türkiye'nin yabancı kültür ve dinden bir ülke olduğunu, yüzde 10'u da savaş nedeniyle Türkiye'yi emniyetli görmediğini dile getiriyor. Yüzde 6'sı 'Zaten Almanya'da yeterince Türk var' diyor." 
   
   
   
</TEXT>
</DOC>
