<DOC>
<DOCNO> 214387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/siyaset/siy04.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Parmaklar boyanacak 
</HEADLINE>
<TEXT>

   Yüksek Seçim Kurulu, 28 Mart yerel seçimlerinde oy kullanma prensiplerini belirledi. Başkanlık için mavi, meclis üyeliği için sarı oy pusulası kullanılacak 
   ANKARA Milliyet 

   
   Yüksek Seçim Kurulu YSK 28 Mart'ta yapılacak yerel seçimlerde nasıl oy kullanılacağına ilişkin esasları belirledi. YSK'nın aldığı kararlara göre sandık başına giden seçmenin oyunu attıktan sonra sol işaret parmağı yine çıkmaz boyayla işaretlenecek. 
   Seçmen, belediye başkanlığı için "mavi", büyükşehir belediye başkanlığı için "beyaz", il genel meclisi için "turuncu", belediye meclis üyeliği için "sarı" renkli birleşik oy pusulasını kullanacak. Resmi Gazete'de yayımlanan kararlardan bazıları şöyle 
   Sandık kurullarında parti rozetleri takılmayacak. 
   Sandık kurulu başkanının çağırdıkları dışında, zabıta amir ve memurları ile resmi üniforma giymiş kimseler ve silah taşıyanlar sandık alanına giremeyecek. 
   Subay, astsubay, zabıta amir ve memurları ancak sivil elbiseyle oy kullanabilecek. 
   Gebeler, hastalar, engelliler ve yaşlılar sırayla bekletilmeden oy verme sırasının önüne alınacak. Görme engelliler, felçliler, elleri eksik olanlar veya bu gibi bedeni aksaklıkları açıkça belli olanlar, akrabaları ya da bir seçmenin yardımı ile oy kullanabilecek. 
   Nüfus cüzdanı, resmi dairelerden verilen kimlik kartı, pasaport, evlenme cüzdanı, sürücü belgesi gibi kimlikleri bulunmayanlar oy kullanamayacak. 
   Bazı lllerde oy verme 07.00 - 16.00, diğerlerinde 08.00 - 17.00 arası yapılacak. 
   
   
   
</TEXT>
</DOC>
