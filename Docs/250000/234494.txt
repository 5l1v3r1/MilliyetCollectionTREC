<DOC>
<DOCNO> 234494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur29.html </URL>
<DATE> 2004/04/24/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Nakliye için aldıkları malları satan 10 kişi yakalandı 
</HEADLINE>
<TEXT>

     Konya'da nakliye için aldıkları malları istenilen yere teslim etmeyerek, başka kişi ve kurumlara satan 10 kişi, jandarmanın düzenlediği operasyonla yakalandı. 
     Konya İl Jandarma Komutanlığı'ndan yapılan açıklamaya göre, jandarma ekipleri, Konya'nın Ereğli İlçesi'ne bağlı Bahçeli Köyü'ndeki Dağdaş Şeker Fabrikası'ndan nakliye için aldıkları 22 ton şekeri istenilen yere teslim etmeden ortadan kaybolan 42 EP 563 plakalı kamyon ve sahipleri hakkında araştırma başlattı. 
     Yürütülen soruşturma sonucunda, olaya karıştıkları belirlenen kişilerin aynı yöntemi kullanarak çeşitli tarihlerde çok sayıda dolandırıcılık olayını gerçekleştirdikleri anlaşıldı. 
     Düzenlenen operasyonlarla, H.G, S.G, M.G, N.Ş, H.D, S.Ö, M.T, R.K, M.İ ve İ.U, gözaltına alındı. 
     Yapılan sorguda, aynı kişilerin geçen yıl Niğde'den nakliye amacıyla aldıkları 17.5 ton şekerin Konya'da bir işyerine, Mersin'den aldıkları 20 ton pirinci ise Konya'nın Beyşehir İlçesi'ndeki bir kişiye sattıkları ortaya çıktı. 
     Zanlıların, İzmir'den aldıkları 760 kasa birayı Konya'nın Ereğli İlçesi'nde bir kişiye, Kocaeli'nin Gebze İlçesi'nden aldıkları 2 bin adet deterjanı ise Konya'nın Ereğli İlçesi'ndeki bir şirkete sattıklarını itiraf ettikleri bildirildi. 
     Aynı kişilerin, İzmir'deki Petkim Rafinerisi'nden yükledikleri 15 ton kimyevi maddeyi de Mersin'de bir firmaya, Konya Şeker Fabrikası'ndan aldıkları bir kamyon şekeri ise Konya'nın merkez Karatay İlçesi Sakyatan Köyü'nde sattıkları kaydedildi. 
     
</TEXT>
</DOC>
