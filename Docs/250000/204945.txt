<DOC>
<DOCNO> 204945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/soneko10.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergezen 800 konteynır ve 700 prefabrik evi İran'a gönderebiliriz 
</HEADLINE>
<TEXT>

     Bayındırlık ve İskan Bakanı Zeki Ergezen, İran'a 800 konteynır ve 700 prefabrik konutu göndermeye hazır olduklarını bildirdi. 
     Ergezen, İran Büyükelçisi Firuzi Devletabadi'yi kabul ederek bir süre görüştü. 
     Görüşmenin ardından açıklamalarda bulunan Ergezen, İran'ın Kirman eyaletinde yaşanan depremin çok acı ve üzücü bir tabloya neden olduğunu belirterek, geçmiş olsun dilekleriyle söze başladı. 
     Ergezen, Başbakan Recep Tayyip Erdoğan'ın kendisini arayarak ''komşumuz İran'ın yaralarını sarmak için neler yapabiliriz'' dediğini ve bunun üzerine yapılan çalışmanın sonucunu Erdoğan'a sunduklarını anlattı. 
     İran bÜyükelçisine de ne gibi imkanlar sunabileceklerini anlattıklarını ve depoları gezdireceklerini anlatan Ergezen, Devletabadi'nin hükümetiyle görüştükten sonra hangi yardım malzemelerinin uygun olacağını kendilerine bildireceğini söyledi. 
     Daha önce depremlerde kullanılan konteynırların sahipsiz durumda olduğunu ve tarlalardan, köylerden topladıklarını ifade eden Ergezen, bunlardan depolardaki konteynırlardan 800'ünü İran'a gönderilmek üzere hazır olduğunu ve bunları demiryoluyla afet bölgesine 4 günde ulaştırma imkanı bulunduğunu kaydetti. 
     Sökülerek Ankara'daki depolarda bekletilen prefabrik konutlardan 700'ünün de 3 günde bölgeye ulaştırılabileceğini, bunlarda 3 bin 600 kişinin iskan edilebileceğini belirten Ergezen, ancak bunların yer tespiti ve montajının 30 günü bulacağını bildirdi. 
     Ayrıca 10 jeoloji, 5 de inşaat mühendisini montaj, yer belirleme gibi konularda yardımcı olmaları için her an bölgeye gidecekmiş gibi hazır beklettiklerini ifade eden Ergezen, ayrıca bin adet yatak, 150 adet katalitik soba, 100 adet de çocuk uyku seti gönderebileceklerini de açıkladı. 
     Ergezen, göndermeyi planladıkları konteynır ve prefabrik konutlarla 7 bin 600 kişiyi iskan edecek durumda olduklarını belirterek, ''Ve bu bütçemize yük getirmeyecek'' dedi. 
     İran Büyükelçisi Firuzi Devletabadi ise Türk Hükümeti ve Bakan Ergezen'e yardımlardan dolayı teşekkür ederek, ''Dayanışmayla acı azalır, dostluklar gelişir ve baki kalır'' diye konuştu. 
     
</TEXT>
</DOC>
