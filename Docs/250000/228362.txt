<DOC>
<DOCNO> 228362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/spor/spo03.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bratu'ya sert yanıt 
</HEADLINE>
<TEXT>

   Gheorghe Hagi, pas alamamaktan şikayet eden Rumen golcüye tepki gösterdi, "Ben saha dışında az konuşan, ama sahada işini yapan ve çok veren oyuncuları severim" diye konuştu 
      ERHAN TELLİ 

   
   'Henüz görüşmedim' 
   GALATASARAY Teknik Direktörü Gheorghe Hagi, Beşiktaş maçı öncesinde Romanya'nın Sporturilor Gazetesi'ne konuşan ve pas alamadığı için şikayet eden vatandaşı Florin Bratu'yu sert bir şekilde uyardı. Rumen hoca dün düzenlediği basın toplantısında, "Onunla bu konuyu daha görüşmedim. Saha dışında az konuşan, ama sahada çok veren oyuncuları severim. Futbolcu sadece işini yapacak. Çok konuşanları sevmem" ifadelerini kullandı. 
   
   'Akıllı olmalıyız' 
   BEŞİKTAŞ derbisi ile ilgili olarak da yorum yapan Hagi, "Bu derbi herkes için çok önemli. Onlardan daha iyi oynamalı, daha fazla koşmalı ve daha akıllı olmalıyız. Ergün ve Emrah sakat, Bratu hasta, Prates'in durumu da henüz belli değil. Hakan Şükür gibi bizim önemli bir oyuncumuz da cezalı. Eksiğimiz çok ama, gördüğüm kadarıyla oyuncularımın hepsinin morali yerinde. Ümit ediyorum ki üç puanı kazanabiliriz" diye konuştu. 
   
   'Ben de heyecanlıyım' 
   OLİMPİYAT Stadı'na ilk kez çıkacak olmasının kendisini heyecanlandırdığını söyleyen Hagi sözlerini şöyle tamamladı "Saha ve zemini konuşmak istemiyorum. Bunu unutalım. Rakibimiz de aynı sahada oynayacak. Tabii ki, Galatasaray'ın sahası Ali Sami Yen. Gelecekte oraya dönmek kötü olmaz. Beşiktaş önemli oyunculara sahip iyi bir takım. Sergen yoksa başkaları var. Özellikle Pancu çok formda. Umarım bizim maçta iyi olmaz." 
   
   Gözü Fransa'da    CİM - BOM'un transfer listesinde yer alan Rumen orta saha oyuncusu Alin Stoica, ilk tercihinin Fransa Ligi'nde futbol oynamak olduğunu söyledi. Belçika'nın Club Brugge takımında forma giyen genç futbolcu, bir Fransız takımından transfer teklifi aldığını ve öncelikle bunu değerlendireceğini belirtti, "Eğer anlaşamazsam Galatasaray'a gidebilirim" dedi. 
   
   Forvet aranıyor    Prates şüpheli 
   SARI - Kırmızılılar, Beşiktaş derbisinin hazırlıklarını dün yaptığı son antrenmanla tamamladı. Çalışmaya sakatlığı süren Ergün Penbe ve Emrah katılmazken, Prates ise kulüp doktorları tarafından kontrolden geçirildi. Brezilyalı oyuncunun Beşiktaş karşısında forma giyip giyemeyeceği bugün yapılacak son testlerden sonra kesinlik kazanacak. 
   
   Ümit Karan'a görev 
   ANTRENMAN eksiği bulunan Rumen oyuncu Bratu'nun da forma giymesinin zor olduğu açıklandı. Hakan Şükür'ün de cezalı olması nedeniyle forvette Ümit Karan'ın görev alacağı öğrenildi. Arif'in henüz istenilen düzeye gelmemesi nedeniyle Teknik Direktör Hagi'nin Berkant'a "hazır ol" mesajı verdiği bildirildi. Milli takımdan dönen Mondragon da takımla birlikte çalıştı. 
   
   
</TEXT>
</DOC>
