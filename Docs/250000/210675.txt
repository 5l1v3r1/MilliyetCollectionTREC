<DOC>
<DOCNO> 210675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo06.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe ve İstanbulspor 46. randevuya çıkıyor 
</HEADLINE>
<TEXT>

     Fenerbahçe ile İstanbulspor yarın yapacakları maçla birlikte, Birinci Futbol Ligi'nde 46. kez karşı karşıya gelecek. 
     Ligde bugüne dek 45 kez karşılaşan 2 ekipten Fenerbahçe 30, İstanbulspor ise 7 kez galip gelirken, taraflar 8 maçta ise eşitliği bozamadı. 
     Fenerbahçe'nin toplam 75 golüne, İstanbulspor 29 golle karşılık verebildi. 
     2 takım arasında sezonun ilk yarısında Kadıköy'de yapılan maçı İstanbulspor 3-0 kazanmıştı. 
     Maddi açıdan oldukça sıkıntılı günler geçiren sarı-siyahlılar, yarınki maçın yapılacağı Güngören Mimar Yahya Baş Stadı'nda Fenerbahçe ile 2001-2002 sezonunda yaptığı lig maçını 1-0, geçen sezon ise 2-0 kazandı. 
     Fenerbahçe, İstanbulspor karşısında en farklı skorlu galibiyetlerini 1959 ve 1960-61 sezonlarında aldı. Sarı-lacivertliler, rakibini 1959'da düzenlenen ilk sezonda 5-0, 1960-61 sezonunda ise 6-2'lik skorlarla yendi. 
     İstanbulspor ise rakibi karşısında en farklı skorlu galibiyetini bu sezonun ilk yarısındaki maçta 3-0'lık sonuçla aldı. 
     
</TEXT>
</DOC>
