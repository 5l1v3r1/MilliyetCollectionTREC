<DOC>
<DOCNO> 239913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/yasam/yas13.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA HALİ 
</HEADLINE>
<TEXT>



Tiryaki koca düşük nedeni 

DIŞ HABERLER SERVİSİ 
ABD'deki Harvard Halk Sağlığı Fakültesi ile Çin'deki Pekin Üniversitesi tarafından yapılan araştırmada, eşleri günde 20'den fazla sigara içen kadınların hamileliklerinin ilk 6 haftasında düşük yapma riskinin 3'te bir oranına yükseldiği bulundu. Araştırmacılar, sigara dumanına maruz kalmanın fetusun gelişimini tehlikeye attığını söyledi. İngiliz bilim adamı Profesör Alison Murdoch da, bebek beklenen bir evde yaşayan herkesin sigara içmeyi bırakması gerektiğini belirtti. 

Sigara yasağı işe yaradı 

CAN KAMİLOĞLU DHA 
New York Belediye Başkanı Michael Bloomberg'in sigaraya karşı başlattığı mücadele sonuç verdi. Kentte geçen yıl 100 bin kişi sigarayı bıraktı. Bloomberg, göreve gelir gelmez, aldığı kararlarla, başta barlar olmak üzere kapalı alanlarda sigara yasağı getirirken, yeni vergilerle sigara fiyatlarının ikiye katlanmasını sağladı. New York Baruch College'ın araştırmasında, sigara içenlerin sayısının 2002 - 2003 yıllarında yüzde 11 azaldığı, 18 - 24 yaş grubu tiryakilerinin ise yüzde 22'sinin sigarayı bıraktığı belirlendi. 


</TEXT>
</DOC>
