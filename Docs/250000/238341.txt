<DOC>
<DOCNO> 238341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun20.html </URL>
<DATE> 2004/05/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fransa'da Türk düşmanı belediye başkanına tepkiler 
</HEADLINE>
<TEXT>

     Fransa'nın iç taraflarında yer alan Jura bölgesindeki Saint Claude şehrinin Belediye Başkanı Jean-Louis Millet'nin, İçişleri Bakanlığı'na gönderdiği bir mektupta, Türkiye'den gelen göçmenlerin engellenmesi, gayrimenkul almalarının ve iş yapmalarının zorlaştırılmasını talep etmesine yönelik tepkiler artıyor. 
     Fransa Türkiyeli Göçmen Dernekleri Konseyi'nin, Türk düşmanı Belediye Başkanı Millet'yi mahkemeye vermek için çalışmalar yaptığı bildirildi. 
     Konu ile ilgili olarak A.A muhabirinin sorularını yanıtlayan Türkiyeli Göçmen Dernekleri Konseyi'nin bir yetkilisi, söz konusu Belediye Başkanı aleyhinde dava açmak için avukatlarla görüşüldüğünü belirterek, yasal hazırlıkların en kısa zamanda başlatılacağını söyledi. 
     Konsey, Cumhurbaşkanı Jacques Chirac ve Başbakan Jean-Pierre Raffarin ile birlikte meclis ve senato başkanları, siyasi parti temsilcileri, belediyeler birliğine gönderdiği bir mektupta, Millet'nin tavrını sert dille kınamıştı. 
     Fransız yetkililere gönderilen mektupta, ''Millet'nin yazdığı mektubun çirkin önyargılardan oluştuğu'' belirtilmiş, ''ırkçı ve ayırımcı bir politikanın, bir belediye başkanı tarafından uygulanmasından derin üzüntü duyulduğu'' dile getirilmişti. 
     Saint Claude Belediye Başkanı, bir süre önce İçişleri Bakanlığı'na yazdığı ve kamuoyuna sızan mektupta, kentteki Türk göçmenlerin topluma entegre olamadıklarını, uyuşturucu ticareti yaparak şehirde satın alınabilecek ne varsa alıp şehri ele geçirdiklerini iddia etmişti. 
     Fransa'daki Türklerin tepkisini çeken mektupta, ''Entegre olmayı kabul etmeyen bu yeni gelenleri, cumhuriyet ilkelerini alt üst edip Hıristiyan geçmişimizi ezen İslami türbanı hiçbir şekilde kabul edemeyiz'' ifadesi de kullanılmıştı. 
     
</TEXT>
</DOC>
