<DOC>
<DOCNO> 238058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun23.html </URL>
<DATE> 2004/05/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
PKK'lı Nuriye Kesbir Türkiye'ye iade ediliyor... 
</HEADLINE>
<TEXT>

     Hollanda'da yaşayan, terör örgütü PKK üyesi Nuriye Kesbir'in Türkiye'ye iade edilmesine karar verildi. 
     Lahey'deki Yüksek Mahkeme'nin kararının, Hollanda Adalet Bakanlığı tarafından onaylanması halinde Kesbir, Türkiye'ye iade edilecek. 
     Yüksek Mahkeme, bugünkü duruşmada iddia makamının görüşlerini haklı bularak, Kesbir'in yargılanmak üzere Türkiye'ye teslim edilmesini kararlaştırdı. 
     Terörist Kesbir, yaptığı son savunmada, iade edilmemesini, Türkiye'de ''işkence görmekten ve doğru bir şekilde yargılanmamaktan'' korktuğunu iddia etti. Mahkeme heyetiyse yargılanmaktan ve işkence görmekten korkmanın iade edilmeye engel oluşturmadığı görüşünü bildirdi. 
     Mahkeme, Adalet Bakanlığı'nın iade kararını onaylaması halinde, sanığın işkence görmemesi için güvence sormasının tavsiye edilmesini de kararlaştırdı. 
     Nuriye Kesbir, 2001 yılı sonbaharında yasadışı yollardan Hollanda'ya girerken yakalanmış ve Türkiye'nin iade istemine rağmen, önceki yıl Aralık ayında serbest bırakılmıştı. 
     Amsterdam Mahkemesi, Türkiye'nin, Nuriye Kesbir'in terör örgütü üyesi olarak 1993-1995 yıllarında ölümle sonuçlanan aralarında askeri hedeflerin de yer aldığı en az 25 terörist faaliyete katıldığını bildirerek, yargılanması istemiyle yaptığı iade talebine olumsuz yanıt vermiş ve teröristin serbest bırakılmasını kararlaştırmıştı. 
     Savcılık, Amsterdam Mahkemesi'nin bu kararına, Yüksek Mahkeme nezdinde itiraz etmiş ve Yüksek Mahkeme de, yerel mahkemenin kararını geçersiz kabul etmişti. 
     Yüksek Mahkemedeki ilk duruşmaya katılmayan Nuriye Kesbir geçen Mart ayındaki duruşmada tekrar gözaltına alınarak tutuklanmıştı. 
     Yüksek Mahkeme'nin Türkiye'ye iade edilmesine karar vermesinin ardından Nuriye Kesbir, mahkemede açlık grevine gideceğini açıkladı. 
     Kesbir'in avukatları karar sonrasında yaptıkları açıklamada, Adalet Bakanlığı'nın onay vermesi halinde yıldırım mahkemeye gideceklerini, kararı, orada da durduramazlarsa Avrupa İnsan Hakları Mahkemesi'ne başvuracaklarını belirttiler. 
     
</TEXT>
</DOC>
