<DOC>
<DOCNO> 236327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/dunya/dun01a.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
25 üyeli AB'de karmaşa artacak 
</HEADLINE>
<TEXT>


AB Komisyonu ve AB Konseyi'ndeki karar alma mekanizmalarında yeni üyelerin katılımıyla birlikte zorlu değişim süreçleri yaşanacak 

GÜVEN ÖZALP Brüksel 


Avrupa Birliği'nin üye sayısının 15'ten 25'e çıkmasıyla son dönemde sancılı bir süreçten geçen karar mekanizması ve Birliğin kurumsal işleyişi de eskiye oranla daha karmaşık bir hal alacak. Yapısında radikal değişikliklerle karşı karşıya kalacak olan AB'de yeni sistemin oturabilmesi için geçiş süreçleri yaşanacak. AB'nin ana kurumlarında yaşanacak değişiklikler de şu şekilde belirginleşiyor 
AB Komisyonu Bugünden 31 Ekim 2004'e kadar belirlenen geçiş sürecinde Komisyon'daki üye sayısı 30 olacak. Halen sayıları 20 olan komiserlere eklenecek olan yeni 10 komiserin özel portföyleri olmayacak. Kasım 2004'ten itibaren ise komiser sayısı her ülkeye bir üye düşecek şekilde 25'e düşecek. 
AB Konseyi Karar alırken üye ülkelerin büyüklüklerine göre farklı oy hakkına Almanya 29, Lüksemburg 4 sahip oldukları AB Konseyi'nde genişlemeyle birlikte dengeler de değişecek. Eski sistemde 87 olan toplam oy sayısı geçiş sürecinde 124 olacak. Nitelikli oy çokluğu çerçevesinde karar alabilmek için ise bu 124 oydan 88'i gerekli olacak. 1 Kasım 2004'ten itibaren ise oy toplamı 321'e çıkacak. Bir kararın kabul edilebilmesi için toplanması gereken oy sayısı ise 232 olarak belirginleşecek, bu oyun AB toplam nüfusunun yüzde 62'sini temsil etmesi şartı da aranacak. Halen dönüşümlü olarak altı aylık süreler için sürdürülen dönem başkanlığı sistemi de 2006 sonunda terk edilecek. 
Avrupa Parlamentosu 13 Haziran'da düzenlenecek Avrupa seçimleriyle yenilenecek olan AP'nin üye sayısı 626'dan 732'ye çıkacak. 



</TEXT>
</DOC>
