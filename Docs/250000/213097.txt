<DOC>
<DOCNO> 213097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo07.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro 2004... 2 bin holigan Portekiz'e gidemeyecek 
</HEADLINE>
<TEXT>

     İngiliz polisi, 2 bini aşkın holiganın Portekiz'de 2004 Avrupa Futbol Şampiyonası'nın yapıldığı sırada, İngiltere'yi terk etmekten men edileceklerini açıkladı. 
     2000 yılında yapılan şampiyonada yaşanan olayların tekrarından çekinen İngiliz polisinin, şu ana kadar 2 bini aşkın holiganın isimlerini belirlediği, bunlarla ilgili yasak kararını açıklamaya hazırlandığı ve listenin her an daha da genişleyebileceği belirtildi. 
     Portekiz polisinin ise genel olarak sınırlarına gelecek olan bütün futbol seyircilerini ''buyur etme'' eğiliminde olduğu, ancak daha sonra olay çıkarmaya çalışan holiganların anında sınır dışı edilmesi için her türlü tedbiri aldığı kaydedildi. 
     Toplum polisinin her türlü kavga ve olaya göre eğitildiğini belirten Portekiz İçişleri Bakanlığı yetkilileri, bu gücün mecbur kalınmadıkça kullanılmayacağını, ancak olayın büyümesi halinde bu eğitimli gücün holiganların üzerine gönderileceğini de vurguladı. 
     Bu arada, İngiltere Futbol Taraftarları Derneği Başkanı Kevin Miles da yaptığı açıklamada, her iki ülkede 2004 Futbol Şampiyonası'nın olaysız geçmesi için alınan önlemleri memnuniyetle karşıladıklarını bildirdi. Taraftarın büyük bölümünün alınan önlemleri desteklediklerini de belirten Miles, ''Zaten futbol sahalarındaki olayları çıkaran bir avuç insan. Bunların yasaklanması da doğal'' dedi. 
     İngiliz polisi tarafından yapılan açıklamada, bazı futbol taraftarlarına uygulanacak yasağa rağmen İngiltere'nin, Portekiz'de en çok taraftarı bulunan ülke olmasının beklendiği de vurgulandı. 
     2004 Avrupa Futbol Şampiyonası'nı izlemesi yasaklanan holiganların pasaportlarına da şampiyona sonuna kadar el konulacağı açıklandı. 
     
</TEXT>
</DOC>
