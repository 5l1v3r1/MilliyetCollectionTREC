<DOC>
<DOCNO> 229972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo12.html </URL>
<DATE> 2004/04/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Federasyondan Konyaspor'a olumlu yanıt... 
</HEADLINE>
<TEXT>

     Futbol Federasyonu'nun, Konyaspor'un Yardımcı Antrenörü Kemal Özdeş ile lig sonuna dek devam etmesi yolundaki başvuruya olumlu yanıt verdiği bildirildi. 
     Kulüp başkanı Mehmet Köseoğlu, bir kulübün kurallara göre, teknik direktörüyle yollarını ayırmasından en geç 3 maç sonra yeni bir teknik direktörle anlaşması gerektiğini kaydetti. 
     Böyle bir zorunluluğun teknik direktörle anlaşmanın feshedilmesi gibi durumlarda geçerli olduğunu belirten Köseoğlu, ''Ancak bizim durumumuz farklıydı. Bu yüzden Futbol Federasyonu'na Yardımcı Antrenör Kemal Özdeş ile lig sonuna kadar devam etmek için başvuruda bulunduk'' dedi. 
     Köseoğlu, Futbol Federasyonu Başkanı Haluk Ulusoy ile görüştüğünü ve başvurularına olumlu yanıt verildiğini öğrendiğini ifade ederek, ''Lig bitimine kadar takım Özdeş'e teslim. Takımı maçlara Özdeş hazırlayacak'' diye konuştu. 
     
</TEXT>
</DOC>
