<DOC>
<DOCNO> 217104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/yazar/uras.html </URL>
<DATE> 2004/02/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Tavuklarımız ABD mısırı, ineklerimiz Rus arpası ile besleniyor 
</HEADLINE>
<TEXT>

   
   Müjdeler olsun... Bundan sonra ineklerimizi Rus arpası ile besleyeceğiz. Çünkü bizde ineklere yedirecek arpa yetişmez oldu. 
   Bizde yeterli miktarda mısır da yetişmediğinden, tavuklarımızı uzun süredir Amerikan mısırı ile besliyoruz. 
   Sayın okuyucularım görüldüğü gibi, bir zamanlar "Dünyada kendi kendini besleyen 7 ülkeden biri olmakla övündüğümüz Türkiyemiz" bırakınız halkını, hayvanlarını bile kendi topraklarında yetiştirdiği ürünlerle besleyemez duruma düştü. 
   Tarım uzmanı, iktisatçı arkadaşım Ali Ekber Yıldırım rakamları veriyor Bu ülkenin her köşesinde arpa yetişebiliyor. Topraklar boş. Ama arpa yetiştiren yok. Dört beş yıl önceye kadar yılda 9 milyon ton arpa üreten ve bunun 1.5 milyon tonunu ihraç eden Türkiye'de yıllık arpa üretimi 7.5 milyon tona düştü. 
   Türkiye'de tüketilen arpanın yüzde 90'ı hayvan yemi olarak kullanılıyor. 
   Ali Ekber Yıldırım'dan öğrendiğime göre, hükümet bu yılın başında Toprak Mahsulleri Ofisi'ne gümrük vergisiz olarak 250 bin ton arpa ithali izni vermiş. Üç yabancı firma, Ukrayna, Kazakistan ve Rusya'dan arpa getirmek için ihale kazanmış... 
   Yem sanayicileri bu gelişmeler karşısında "Yerli üretim, yem ihtiyacını karşılamadığından ithalat başladı. Ama ithalat kapısı bir defa açıldı ya... Bundan sonra kapanmaz. Giderek daha fazla arpa ithal ederiz. Yerli üretim giderek azalır" diyor. 
   Şimdilerde Rusya'dan gelen arpanın fiyatı yerli arpadan daha ucuz. Ama Türkiye tarım ürünlerinde dışa böyle bağımlı hale geliyor. Daha önce bu başka tarım ürünlerinde de yaşandı. Ucuz ithalat yerli üretimi öldürünce, ithal fiyatları tırmanışa geçiyor. 
   Hasat öncesi ucuz ithal arpa piyasaya girince, yerli arpa fiyatları da düşecek. Üretici arpasını maliyetin altında satınca zarar edecek. Gelecek yıl daha az arpa ekecek. Daha çok arpa ithali ihtiyacı ortaya çıkacak... Sonuçta ineklerin tamamı ithal arpa ile beslenir duruma gelecek. 
   Mısırda da durum benzer şekilde. Türkiye'nin yılda 3 - 4 milyon ton mısıra ihtiyacı var. Ancak 1.5 milyon ton mısır üretiyoruz. Çünkü ithal mısır daha ucuz. Yılda 1.5 - 2 milyon ton mısır ithal ediyoruz. Çoğu Amerika'dan gelen ithal mısırlarla tavuklarımızı besliyoruz. 
   İşte tarım ülkesi Türkiye'nin yanlış tarım politikası sonucu düştüğü durum... İşte çoğu köy kökenli, çiftçi çocuğu politikacılarımızın köyü ve çiftçiyi unutmasının sonucu budur efendim... 
   
      
   
</TEXT>
</DOC>
