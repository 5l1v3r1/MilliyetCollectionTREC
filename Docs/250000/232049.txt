<DOC>
<DOCNO> 232049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy14.html </URL>
<DATE> 2004/04/16/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Başesgioğlu "Genel sağlık sigortası uygulamasına doğru gidiyoruz" 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, yapılan çalışmalarla hızlı bir şekilde genel sağlık sigortası uygulamasına doğru ilerlediklerini bildirdi. 
     AK Parti İstişare ve Değerlendirme Toplantısı'na katılmak üzere Antalya'da bulunan Çalışma ve Sosyal Güvenlik Bakanı Murat Başesgioğlu, SSK Antalya Bölge Hastanesi, Sigorta İl Müdürlüğü ile İş-Kur İl Müdürlüğü'nü ziyaret etti, denetlemelerde bulundu. 
     Vatandaşlarla ve çalışanlarla sohbet eden Bakan Başesgioğlu, Sigorta İl Müdürlüğü'nde bürolarda yığılı dosya ve evrakları görünce uyarılarda bulundu. 
     Sigorta İl Müdürü Ahmet İncebacak'tan bilgi alan Bakan Başesgioğlu, ''Vatandaşı sıkacak çalışmalardan uzak durun. Uzun sürecek bürokratik işlemlerden kaçının'' dedi. 
     Aynı binada bulunan İş-Kur'u da ziyaret eden Murat Başesgioğlu, burada vatandaşların şikayetleriyle karşılaştı. Yüksel Aslan isimli bir hükümlünün, iş için gittiği yerlerde terslendiğini ve iş bulamadığını belirtmesi üzerine Başesgioğlu, ''Devlet kapısında iş aramak yerine, özel sektörden iş bulmayı deneyin. Özel sektörümüzde istihdam olanağı çok daha fazla'' diye konuştu. 
     SSK bildirgelerinin 1 Mayıs tarihinden itibaren internet yoluyla yapılmaya başlanacağını belirten Başesgioğlu, şunları kaydetti 
     ''E-bildirge ile hem iş kaybı hem de maliyet ve zaman kaybının önüne geçilecek. Ayrıca bu uygulamadan 500 trilyon liralık iş kaybı tasarrufu sağlamayı hedefliyoruz. E-devlet projesinin en somut adımlarından biri olacak uygulamayla mükelleflere de çeşitli kolaylıklar getirilecek, kayıp ve kaçakların önüne geçilecek.'' Sağlık hizmetlerinde de vatandaşın lehine uygulamalar yaptıklarını anlatan Başesgioğlu, 800 uzman hekim takviyesiyle hastanelerdeki yoğunluğun azaltılmasını amaçladıklarını bildirdi. 
     SSK'lı hastaların, devlet hastanelerinde tedavi olma uygulamasına ek olarak tıp fakültesi hastanelerinden de yararlandırılması amacıyla 46 üniversite hastanesiyle görüşmeler yapıldığını açıklayan Bakan Başesgioğlu, şöyle devam etti 
     ''Hastane birleşmelerinden doğan ilaç kuyruklarının da ortadan kalkması için serbest eczanelerle görüşmeler yapılıyor. Yapılacak mutabakatla SSK ve devlet hastanelerinde tedavi olan hastaların ilaçlarını bu anlaşmalı hastanelerden daha kolay almaları sağlanacak. Türkiye'nin sağlık hizmetlerinde kalite çıtasını giderek yükseltmeye başladık. Yapılan çalışmalarla hızla genel sağlık sigortası uygulamalarına doğru ilerliyoruz. Bu da sağlık sektörümüzde daha güzel bir iyileşme olacağını gösteriyor'' dedi. 
     
</TEXT>
</DOC>
