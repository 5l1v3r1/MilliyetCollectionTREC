<DOC>
<DOCNO> 231365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo09.html </URL>
<DATE> 2004/04/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Real Madrid iyice gerildi, taraftarları polis zaptediyor... 
</HEADLINE>
<TEXT>

     İspanya'nın Real Madrid takımı, arka arkaya kötü sonuçlarla krize girerken, düş kırıklığı yaşayan taraftarların futbolcuları protestoları sürüyor. 
     Kral Kupası'nı finalde Real Zaragoza'ya kaptırmanın, Avrupa Şampiyonlar Ligi çeyrek finalinde AS Monaco'ya elenmenin ve hemen ardından ligde Osasuna'ya 3-0 yenilerek lig liderliğini yitirmenin şaşkınlığını yaşayan Real Madridli taraftarlar, takımın antrenman yaptığı sahanın çevresine dün sabah ''Sizin için fahişeler ve para bizim için öfke ve bastırma duygusu'' yazılı bir pankart astı. 
     Futbolcular, antrenman için sahaya çıktıklarında pankartı karşılarında gördükten 30 dakika sonra polis müdahale edip pankartı indirdi. Bunun üzerine bir grup taraftar, futbolculara ''İşsizler, utanmazlar, gündelikçiler'' diye bağırmaya başlayınca polisin uyarılarıyla bu grup antrenman bölgesinden uzaklaştırıldı. 
     Bu arada 17 Nisan Cumartesi günü Madrid derbisinde Atletico Madrid'e karşı rakibin stadında yapacağı maçın hazırlıklarının sürdüren Real Madrid'de futbolcuların gergin olduğu ve sık sık aralarında sözlü kavgaların olduğu bildirildi. Brezilyalı savunma oyuncusu Roberto Carlos, alınan kötü sonuçların sorumlularının futbolcular olduğunu söyledi. 
     Sakatlığı olan Ronaldo'nun, derbi maçta forma giyemeyeceği bildirildi. 

     
</TEXT>
</DOC>
