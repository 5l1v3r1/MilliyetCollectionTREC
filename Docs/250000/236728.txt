<DOC>
<DOCNO> 236728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur12.html </URL>
<DATE> 2004/05/02/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Diyarbakır'da 'molotofkokteyli' operasyonu 41 kişi yakalandı 
</HEADLINE>
<TEXT>

     Diyarbakır'da, kamu kurumları ile güvenlik güçlerine ait binalara molotofkokteylli saldırı hazırlığında oldukları bildirilen 41 kişi yakalandı. 
     Emniyet Müdürü Orhan Okur, düzenlediği basın toplantısında, terör örgütü propagandası yürüten bazı kişilerin gençleri provoke ederek ildeki huzur ortamını bozmaya çalıştıklarını söyledi. 
     Bu kişilerin 1 Mayıs İşçi Bayramı'nı da bahane ederek eylem hazırlığına giriştiklerini ifade eden Okur, şöyle konuştu 
     ''Terör örgütünün güdümünde bulunan bu kişilerin, vatandaşlarımıza ve kamu kurumları ile güvenlik güçlerine ait binalara molotofkokteylli saldırılar gerçekleştirmek suretiyle ilimizdeki huzur ortamını bozarak kaos ortamı oluşturmaya çalıştıkları belirlenmiştir. Bu doğrultudaki çalışmalarda, 25 adet atılmaya hazır molotofkokteyli ve yasadışı pankart ele geçirilmiştir. Bu eylem hazırlıklarının yanında sivil itaatsizlik eylemini gerçekleştirmek isteyen ve koordine eden 41 kişi gözlem altına alınarak haklarında gerekli işlemlere başlanmıştır. Bunlar, huzursuzluk yaratmaya hizmet eden faaliyetlerdir.'' Huzur ortamının devamı için operasyonel çalışmalara devam edildiğini belirten Okur, ele geçirilen molotofkokteyllerini basın mensuplarına gösterdi. 
     
</TEXT>
</DOC>
