<DOC>
<DOCNO> 207423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/siyaset/siy20.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Dokuzoğlu, CHP'den Antalya adayı oldu    CHP Genel Başkanı Deniz Baykal, partisinin yerel seçimlerde Antalya Büyükşehir Belediye Başkanlığı için eski Vali Ertuğrul Dokuzoğlu'nu aday gösterdiğini söyledi. Dokuzoğlu'nu teşkilatın kucakladığını savunan Baykal, İstanbul Büyükşehir Belediye Başkanı Ali Müfit Gürtuna'nın adaylığı konusunda henüz bir gelişme olmadığını belirtti. Yerel seçimlere ilişkin kampanyasını memleketi Antalya'dan başlatan Baykal, dün CHP il yöneticileri ve milletvekilleriyle toplantı düzenledi. Parti binasına Dokuzoğlu ile birlikte gelen Baykal, Dokuzoğlu'nun Türkiye'de kesinleşen ilk büyükşehir belediye başkan adayı olduğunu vurguladı. Yerel gazetelerde bazı köşe yazarlarının, şu anki belediye başkanı Bekir Kumbul'un AKP'den adaylığı konusundaki yazılarını hatırlatması üzerine Baykal, "Kesinlikle böyle bir şey olmaz" dedi. 
   
   Büyükerşen, Türker, Çakmur DSP adayı    DSP Genel Başkanı Bülent Ecevit, yerel seçimlerde İstanbul Büyükşehir Belediye Başkanlığı için ekonomiden sorumlu eski Devlet Bakanı Masum Türker'i, Ankara için eski Devlet Bakanı Tayfun İçli'yi, Eskişehir'de de Büyükşehir Belediye Başkanı Yılmaz Büyükerşen'i aday gösterme kararı aldıklarını bildirdi. Sekiz ilde adaylarını belirlediklerini ifade eden Ecevit, İzmir Büyükşehir de eski İzmir Büyükşehir Belediye Başkanı Yüksel Çakmur, Bartın'da DSP'li Belediye Başkanı Rıza Yalçınkaya, Zonguldak'ta Denizli Emniyet Müdürü Mümtaz Karaduman, Bursa'da eski DSP Milletvekili Ali Arabacı, Aydın'da da Tabip Odası Başkanı Nurten Atalay'ın aday gösterileceğini ifade etti. 
   
   GP, ölüleri teşkilat kurucusu göstermiş    Yargıtay Başsavcılığı, 2002'de hayatta olmayan üç kişiyi Balıkesir'in Pamukçu beldesi teşkilatı kurucusu gösteren Genç Parti GP yöneticileri hakkında suç duyurusunda bulundu. Başsavcılığın partinin 100'ü aşkın beldesine ilişkin olarak da, gerçekte bu belgelerde teşkilat kurulup kurulmadığı konusunda inceleme yaptığı belirtildi. GP'nin durununun DEHAP'tan farklı olduğunu belirten Yargıtay Başsavcısı Nuri Ok, "Bu, geneli etkilemeyen önemsiz bir konu. Partinin kapatılmasına ilişkin soruşturma kesinlikle yok" diye konuştu. Ancak yapılan araştırmada teşkilatların sahte çıkması halinde ileride bir soruşturma açılabileceği de bildirildi. 
   
   Berlin'deki zirveye grip darbesi    Başbakan Recep Tayyip Erdoğan'ın bugün Berlin'de Almanya Başbakanı Gerhard Schröder ile yapması öngörülen görüşme, Schröder'in gribe yakalanması nedeniyle iptal edildi. Almanya Başbakanlık Protokol Dairesi, Türkiye Büyükelçiliği'ne, Schröder'in rahatsızlığı nedeniyle Dışişleri Bakanlığı'nda düzenlenecek olan ve çok sayıda yabancı devlet adamının davet edildiği Uluslararası Bertelsmann Forumu'na katılamayacağını, ayrıca Erdoğan ile ikili görüşmesinin de gerçekleşemeyeceğini bildirdi. 
   Dün akşam Almanya'ya giden Erdoğan, bugün sabah kahvaltısını Avrupa Akademisi'nin Başkanı Dr. Peter Jörg Klein'ın evinde yapacak. Kahvaltıya, Kıbrıs Rum Kesimi adına "Kıbrıs Büyükelçisi" sıfatıyla Leonidas Manides de davet edildi. Manides'in listeye alınması, Türk tarafında büyük şaşkınlık yarattı. 
   
   Beş dakikada çıktı    Adalet Komisyonu'nda Askeri Ceza Kanunu'nda değişiklik yapılmasını öngören yürütme maddesiyle yedi fıkradan oluşan kanun tasarısı, Adalet Bakanı Cemil Çiçek ve komisyon üyeleri söz almayınca beş dakika içinde "jet gibi" yasalaştı. Tasarının görüşmeleri sırasında konuşmayan Çiçek, tasarının çıkmasını sessizce izledi. Çiçek, daha sonra Milli Savunma Bakanlığı'nı temsilen komisyon toplantısına katılan Tuğgeneral Yılmaz Hızlı ile kısa bir konuşma yaparken, bir eliyle mikrofonu kapattı. 
   
   GATA'dan atılanlara üniversite yolu açıldı    Türk Silahlı Kuvvetleri bünyesindeki GATA'dan disiplin yoluyla ilişkileri kesilen tıp ve hemşirelik yüksekokulu öğrencilerine, diğer yükseköğretim kurumlarına geçiş imk nı getiren yasa tasarısı Milli Savunma Komisyonu'nda kabul edilirken tartışma çıktı. MSB Kanunlar ve Kararlar Dairesi Başkanı Tuğg.Yılmaz Hızlı, "Bizim öğrencinin okulla ilişiğini kesme nedenlerimiz, YÖK'ün ilişik kesme nedenlerinden daha geniş. GATA'dan atılan bir öğrenciye, YÖK'e bağlı yüksekokullara geçiş yapma imk nı getiriliyor" dedi. YÖK Yürütme Kurulu Üyesi Prof. Dr. Tahsin Kesici'nin ise GATA'dan atılan öğrencilerin kabulünün doğru olmadığını söylemesi üzerine YÖK'ü eleştiren AKP'li Ziyaettin Yağcı, Hızlı'ya "Tüm ülke kışla haline getirilmek isteniyor. Asker sivilleşirken YÖK askerleşiyor" diye seslendi. Kesici, itirazının gerekçelerini ise şöyle anlattı "Vatanın birliğine aykırılıktan atılanlar sivile de girememeli." Tasarı kabul edildi. 
   
   Demiröz, TRT Genel Müdürü    Cumhurbaşkanı Ahmet Necdet Sezer, daha önce üç kez veto ettiği İstanbul Büyükşehir Belediyesi Kültür ve Sosyal İşler Daire Başkanı Şenol Demiröz'ün TRT Genel Müdürlüğü'ne atanmasına ilişkin kararnameyi dün onayladı. Demiröz Yücel Yener'in istifasından bu yana sekiz aydır vek leten yönetilen TRT'nin yeni genel müdürü oldu. 
   Hükümet, Demiröz'ün TRT Genel Müdürlüğü'ne atanmasına ilişkin kararnameyi üç kez Çankaya Köşkü'ne göndermiş, ancak Sezer, RTÜK üyelerinin seçme yeterliliği olmadığını ve Ankara 12. İdari Mahkemesi'nde RTÜK'ün Genel Müdürlük Seçimi işlemiyle ilgili yargı sürecini gerekçe göstererek veto etmişti. Senaristliğini yaptığı ve Atatürk ismine hiç yer verilmeyen Çanakkale Belgeseli nedeniyle tepki çeken Demiröz'ün ismi, Akbil soruşturmasında da geçmişti. 
   
   
   
   
</TEXT>
</DOC>
