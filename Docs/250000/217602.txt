<DOC>
<DOCNO> 217602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/spor/spo03.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim'in zor seçimi 
</HEADLINE>
<TEXT>

   Villareal ve Fenerbahçe maçında oynaması zor gözüken Hakan Şükür iki sınavdan birinde görev istedi. Bu konuda son karar Fatih Terim'in 
      ERHAN TELLİ 

   
   Yürümesi bile yasak 
   GALATASARAY'IN golcü oyuncusu Hakan Şükür'ün belindeki sakatlığı ciddiyetini koruyor. Doktorlar yıldız futbolcunun kendisini zorlayacak hareketler yapmasını ve 48 saat boyunca yürümesini yasaklarken, Teknik Direktör Fatih Terim'in de tüm planları alt üst oldu. Hakan'ın, hem Villarreal, hem de Fenerbahçe maçlarında oynayamayacağı ancak yıldız oyuncunun iki sınavdan birinde iğneyle görev almak istediği öğrenildi. 
   
   Küçük bir olasılık 
   HAKAN Şükür konusunda son kararı Teknik Direktör Fatih Terim verecek. Ancak tecrübeli çalıştırıcının, golcü futbolcunun bir maçta oynama ihtimali doğarsa, büyük bir olasılıkla Villarreal sınavını tercih edeceği belirtildi. Doktorlar Hakan Şükür'ün Fenerbahçe maçına küçük bir olasılık olsa bile belki yetişebileceğini, ancak Villarreal karşısında sahaya çıkarsa durumunun daha da kritikleşebileceğini belirttiler. 
   
   Gençler kararlı       BOZHAN MEMİŞ 

   CİM - Bom'un iki genç yıldızı Necati ve Sabri, zor bir dönemden geçtiklerini ancak bunu kazasız atlatacaklarını söylediler. Sabri, "Bizim şu anki amacımız lig bitimine kadar her maçı kazanmak. UEFA'da da hemen pes etmemek. Artık bunun peşindeyiz. 100. yılımızda kesinlikle Şampiyonlar Ligi'ne gitmeliyiz. Bu yüzden Fenerbahçe'yi yenmeliyiz. İnşallah hem onlara, hem de Villarreal'e gol atarım. Bunu çok arzuluyorum" dedi. 
   NECATİ ise bu hafta ilkleri yaşayacağını söyledi. Genç golcü, "İlk kez bir Avrupa Kupası'nda forma giyeceğim. İlk kez derbiye çıkacağım. Bunun heyecanını yaşıyorum. Ancak profesyonel bir futbolcu olduğum ve bu işten para kazandığım için bu heyecanı yenmek zorundayım. Önemli olan işimizi yapmak ve en iyi şekilde Galatasaray'a fayda sağlamak. Fenerbahçe'yi yenersek ligde çok şeyi değiştirebilir" diye konuştu. 
   
   Dersimiz Villarreal    FATİH Terim UEFA Kupası üçüncü turunda karşılaşacakları Villarreal'i oyuncularına ezberletiyor. İspanyol ekibinin son maçlarını kasetten izlettiren Terim, "Ligde aldıkları sonuçlara aldanıp, rakibi küçümsemeyin. Yoksa yanarsınız" uyarısında bulundu. Bu arada dün Olimpiyat Stadı'nın yanındaki sahada bir idman yapan Villarreal'de Jose Mari'nin forma giyip giymeyeceği maç saati belli olacak. 
   
   Sözünü tuttu    DİVAN Kurulu toplantısında "Ben de başkan adayı olacağım. Vah şu Galatasaray'ın haline" diyen Avukat Yılmaz Toköz, sözünü tuttu ve seçimlere gireceğini dün resmen açıkladı. Toköz, "Başkan olursam, Özhan Canaydın'dan daha kötü olmayacağıma söz veriyorum" dedi. 
   
   İşler kızıştı    HALİL ÖZER 

   SARI - Kırmızılı kulüpte mali kongre ve seçim yaklaştıkça işler kızışmaya başladı. Mehmet Cansun'un başkanlığa aday olup olmayacağı hafta sonu yapılacak mali kongrede netlik kazanacak. Cansun bugün yine adaylığı söz konusu olan Alp Yalman ile buluşup bir yemek yiyecek. Adaylığını açıklayan Turgay Kıran, Cansun girerse birleşme olacak. Eğer Cansun ile Yalman anlaşırsa birleşme daha da genişleyecek. 
   SELAHATTİN Beyazıt'ın ismi de giderek daha fazla yükselmeye başladı. Geniş bir taban Canaydın'ın yerine Selahattin Beyazıt başkanlığında geniş oluşumlu bir ekibin göreve gelerek camiayı toplamasını istiyor. Bu yönde çalışmalar devam ediyor. Bu arada her şey Galatasaray için platformu mali kongreden sonra yapacağı ilk toplantıya Canaydın dışında tüm eski başkanları da davet edecek. 
   
   Kredi bulundu    BAŞKAN Özhan Canaydın ve yönetimi, eski ortakları AIG'den alınacak hisseler için gereken parayı buldu. Hollanda'nın Ambrobank bankası ile yapılan görüşmelerde 30 milyon dolarlık kredi için anlaşma sağlandığı ve bu paraya yapılacak olan 2.5 milyon dolarlık takviye ile borcun ödenerek hisselerin geri alınacağı öğrenildi. Yöneticilerin krediye karşılık olarak hisseleri teminat gösterdiği bildirildi. 
   
   
</TEXT>
</DOC>
