<DOC>
<DOCNO> 226508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/yazar/congar.html </URL>
<DATE> 2004/03/29/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
ABD'nin yeni döneme bakışı 
</HEADLINE>
<TEXT>

   
   Evet, Washington 28 Mart sonrasını "yeni dönem" sayıyor. Zira dünkü seçim sonuçları, toplam oyu bazı tahminlerin gerisinde bile kalsa, AKP'nin ülke genelinde açık farkla birinci parti olmayı sürdürdüğünü ortaya koydu. 
   Seçimlerin hemen öncesinde Washington'da yapılan yorumlar, Erdoğan hükümetinin, sandık başarısı ardından "daha cüretkar ve daha enerjik" bir iktidar partisi olabileceği beklentisinin, ABD'li gözlemcilere egemen olduğunu gösteriyordu. Kafalardaki soru, bu cüret ve enerjinin nerelerde kullanılacağına ilişkindi. 
   
   Avrupa Birliği vurgusu...    Bir ABD'li diplomat, geçen hafta AKP'nin beklenen seçim başarısı sonrasına bakarken kafalarda bir "ideal senaryo" oluştuğunu söyledi ve bu senaryonun sinopsisini, "AKP'nin onaltı aylık iktidarına damgasını vuran AB perspektifinin korunması ve hükümet liderlerinin, AB'ye tam üyelik hedefine yönelik adımlarda daha da kararlı ve sonuç alıcı bir çizgi izlemeleri" diye aktardı. 
   Washington'ın, yerel seçimler sonrası döneme ilişkin birincil beklentisinin böylesine "Brüksel endeksli" olmasında şaşıracak bir şey yok. 
   Zira Bush yönetimi, Türkiye'de siyasi ve iktisadi istikrarın, demokrasinin ve refahın geleceğini AB ile tam üyelik müzakerelerinin başlaması ile doğrudan bağlantılı görüyor. 
   Öte yandan ABD'liler'in seçim sonuçlarını okuyuşunda, birbirine bağlı ve yine AB ortak paydası taşıyan iki analitik gözlem dikkati çekiyor 
   Birincisi, Türk seçmeninin AKP'ye bir "merkez partisi" gözüyle bakmaya başladığı gözlemi. 
   Washington'daki birçok analist, AKP'nin dün aldığı oyların önemli bir yüzdesinin, partinin "İslami kökenine" ve "Milli Görüş" çizgisinden gelme adaylarının siyasi kimliğine değil, hükümetin bugüne kadarki egemen çizgisine destek anlamı taşıdığı kanısında. Başka deyişle, bir yandan reformlarla değişimin altyapısını kurarken, özünde merkez - muhafazakar bir kimlik sergileyen, kendilerine oy vermemiş geniş bir kesimin kafasındaki "laikliği tehdit edecekler mi, ordu ile kapışacaklar mı, siyasi istikrarsızlık doğuracaklar mı" kaygılarını belli ölçüde bertaraf edebilmiş bir parti olarak görüyorlar AKP'yi. Bir yetkili, "AKP, Refah Partisi değil Refahyol'dan ders alarak değişmiş bir parti" diye koyuyor teşhisi. 
   ABD'lilerin seçim sonuçlarına ilişkin ikinci gözlemi ise, bu sonuçların "hükümetin AB yanlısı tutumuna destek" olduğu yönünde. 
   Washington'da konuştuğum birçok analiste göre, AKP'nin "merkeze oturmasını" sağlayan, "takiyye" kaygılarının toplumun birçok kesiminde gerilemesine neden olan şey, sadece örneğin "türban" gibi toplumu bölme potansiyeli olan bir konunun öne çıkarılmaması değil. Onlar, toplumdaki kaygıların asıl panzehirini de AB vurgusunda görüyorlar. 
   Washington'da görevli bir Avrupalı diplomat, "Türkiye'ye Şeriat'ın gelebileceğinden korkan birisi için, AB üyeliğinden daha sağlam garanti olabilir mi" diye soruyor. ABD'li yetkililerin bakışı da, kendi yanıtını kendisi veren bu soruyla aynı çizgide onlara göre bu soru, Türk halkının AKP'ye verdiği siyasi vizeyi açıklamaya yardımcı. 
   
   İlk sınav Kıbrıs...    Yerel seçimlerin, AKP'nin AB'ye yönelik reformcu çizgisini daha da kuvvetlendireceğini uman Washington, özellikle reformların uygulamaya geçmesi konusunda yaşanan "bürokratik güçlükleri, engelleri, pısırıklıkları aşmada daha hızlı sonuç alabilen bir iktidar" görmek istiyor. İktisadi planda ise, IMF destekli reform sürecinin, popülist uygulamalarla tavsamadan sürmesi beklentisi ön planda. 
   Tabii, bu süreçte dikkatler öncelikle İsviçre'de bugünden itibaren yaşanacak üç kritik günde. Başbakan Recep Tayyip Erdoğan, Kıbrıs anlaşmasında, nihai aşamada BM Genel Sekreteri Kofi Annan'ın dolduracağı boşlukları en aza indirgemeyi sağlayabilecek bir kararlılık içinde olacak mı Yunanistan'daki taze Yeni Demokrasi iktidarının liderlerinden aynı kararlılık gelecek mi 
   Ankara, bu üç kritik gün süresince Washington'ın da devrede olmasını ve en üst düzeyde telkinlerle, Atina'yı ve Kıbrıs Rumları'nı anlaşmaya ikna etmesini istiyor. ABD'li kaynaklar, Dışişleri Bakanı Colin Powell'ın kendisine somut bir rol gördüğü anda devreye girmeye hazır olduğunu, hatta gelişmelere göre Başkan George W. Bush'un da telefon diplomasisine katılabileceğini belirtiyorlar. 
   Bir yandan, son sözün Annan'a kalacağı beklentisi Washington'a egemen. Ancak bir yandan da, tarafların İsviçre'den ayrılırken ellerinde 20 Nisan referandumlarında kabul edilme şansı olan ve kendilerinin de sahip çıkabilecekleri bir plan olması önemseniyor. 
   Rumlar'ın referandumda "hayır" diyeceği tahmini, ABD'de halen ağır basıyor. Ancak konuyu çok yakından izleyen bir diplomat, "Karamanlis ve Papadopulos'un İsviçre'den ayrılırken vereceği mesajlar ve AB'nin telkinleri çok önemli olacak. Referandumda 'hayır' demenin de bir bedeli var Rumlar bunu gözardı edemezler. Öte yandan, Türk tarafının ve Ankara'nın referandumda 'evet' için çalışması da şart" diye tahminlerin tutmayabileceğine işaret ediyor. 
   
   İki türlü tansiyon...    Bürgenstock sonrasında Kıbrıs'ta çözümü istemeyenlerin kampanyalarını yoğunlaştıracakları kesin KKTC'den ve Türkiye'den Annan'ın nihai belgesine itirazlar yükselecek, milliyetçi salvolar artacak, belgenin referandumda reddi için çalışan etkili isimler olacak. Washington'ın umudu, AKP liderlerinin, yerel seçimde pekiştirdikleri özgüvenle, bu "ret cephesi" karşısına etkili ve kararlı mesajlarla çıkabilmesi. 
   AKP bunu yapabilirse, Washington açısından, en başta değindiğimiz "Artan cüret ve enerji nerede kullanılacak" sorusuna ilişkin "ideal senaryo" işlemeye başlamış olacak. 
   Hükümetin Kıbrıs konusunda çözümden yana kararlı taraf olmayı son aşamada da sürdürmesinin "Türkiye'nin tansiyonunu artırabileceğini" söyleyen bir ABD'li yetkili, "AB üyeliği, birçok kesimi birleştiren bir hedef olduğuna göre, bu yönde bir çabanın yaratabileceği bazı gerginlikler de sınırlı olacak, kolay aşılacaktır" diyerek bu tansiyondan çekinilmemesi gerektiğini savunuyor. 
   Ancak aynı kaynak, AKP'nin "kendisine oy veren seçmenlerin önemli kesiminin tepkisine yol açabilecek konularda tansiyonu yükseltmeyeceği" umudunu da dile getiriyor. 
   Bu, şu demek "Yerel seçimlerde birçok Milli Görüşçü'nün belediyelerin başına gelmesi, AKP'nin Türkiye'yi Milli Görüşçü bir çizgide yönetmesi için verilmiş bir vize gibi algılanmamalı." 
   Unutmayın ki Washington, örneğin türban yasağı uygulamasını temel hak ve özgürlüklere aykırı bulan bir başkent. Ama bir yandan da, Türkiye'de, "laiklik elden gidiyor" kaygısını besleyecek her adımı, hakları ve özgürlükleri geriletebilecek başka adımların izleyebileceğini biliyor. 
   ABD başkentinin AB'yi, "Türkiye'nin her derdine deva" görmesi boşuna değil. 
   
      
   
   
</TEXT>
</DOC>
