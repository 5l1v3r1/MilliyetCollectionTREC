<DOC>
<DOCNO> 237545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy23.html </URL>
<DATE> 2004/05/05/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Gazi Üniversitesi ''Tasarlanan değişlikler yeni tartışmalar yaratacak'' 
</HEADLINE>
<TEXT>

     Gazi Üniversitesi Senatosu, YÖK Yasa Tasarısı ile ilgili olarak, ''Tasarlanan değişikliklerin çözümden çok, yeni tartışmalara yol açacağı'' değerlendirmesini yaptı. 
     Üniversite Senatosu, Rektör Prof. Dr. Rıza Ayhan yurtdışında olduğu için Rektör Vekili Prof. Dr. Ahmet Aksoy başkanlığında toplandı. Toplantıda alınan kararlar, yazılı bir açıklamayla duyuruldu. 
     Açıklamada, yüksek öğretimin önünde aşılması gereken önemli sorunlar bulunduğuna dikkat çekilerek, idari ve mali özerkliği bulunmayan bir üniversitenin 21. yüzyılda gereken başarıyı gösteremeyeceği belirtildi. 
     Yüksek öğretim sisteminde üniversitelerin özerkliğini sağlayacak bir reformun zorunluluğunun vurgulandığı açıklamada, özerkliğin temel koşulunun demokratikleşme ve çağdaşlaşmanın benimsenmesi olduğu ifade edildi. 
     Açıklamada, üniversitelerde özerk yapının YÖK ve iktidar tarafından kurulabileceği belirtilerek, şu görüşlere yer verildi 
     ''Anayasa'da açıkça belirtildiği üzere, bu anayasal kuruluşlar, işbirliği ve uzlaşma ile Türk yüksek öğretiminin çağdaşlaşmasını teminle yükümlüdür. Türk üniversitelerini çağdaşlıktan uzaklaştıran, siyasallaşmasına yol açan davranışlar, yüksek öğretim sisteminin gelişmesinin önündeki en büyük engellerdir. 
     Demokrasinin mümeyyiz vasfı, bilimin ışığındaki uzlaşma kültürüdür. Bu uzlaşma kültürü gelişmeden, çağdaşlaşma ve demokratikleşme gerçekleşemez. Anayasal kurumlar Anayasa'dan aldıkları yetkileri, bu çerçeve içinde kullanmak ve cumhuriyetin esasını oluşturan kurumları geliştirmek zorundadırlar.'' 
     
     "Tedirgin edecek mahiyette" 

     Gazi Üniversitesi Senatosu açıklamasında, yaklaşık 1,5 yıldır yüksek öğretim sisteminin yeniden yapılandırılması ile ilgili çalışmaların üniversiteler ve kamuoyunda rahatsızlık yarattığı ve üniversitelerin verimliliğini olumsuz yönde etkilediği savunuldu. 
     Türk eğitim sisteminin bilimin ışığında yeniden değerlendirilmesi ilk, orta ve yüksek öğretimin birlikte ele alınması gerektiği görüşüne yer verilen açıklamada, ''Muayyen konularda aksaklıkların giderilmeye çalışılması girişimlerinin yeni aksaklıkların ortaya çıkmasına, mağduriyetin giderilmesi amacı ile yapılan düzenlemelerin de yeni mağdurların oluşmasına neden olacağı'' kaydedildi. 
     Üniversitelerin siyasallaştırılmasına yol açacak yaklaşımlardan şiddetle kaçınılması, sorunların demokrasi kültürü içinde çözümlemesi gerektiğine dikkat çekilen açıklamada, şöyle denildi 
     ''Üniversite sınavlarına az bir süre kalmışken, toplumsal bir uzlaşma sağlanmadan düzenlemeye gidilmesi, yaklaşık iki milyon aileyi tedirgin edecek ve toplumda olumsuz sonuçlar yaratacak mahiyettedir. Bütün bu gelişmelerin yanı sıra mevcut YÖK'ün yapısında tasarlanan değişikliklerin çözümden ziyade yeni tartışmalara yol açacağı da aşikardır. 
     
</TEXT>
</DOC>
