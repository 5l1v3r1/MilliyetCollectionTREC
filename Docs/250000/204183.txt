<DOC>
<DOCNO> 204183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko31.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Yeni yılda 50 milyar dolar ihracat yapacağız 
</HEADLINE>
<TEXT>

     Devlet Bakanı Kürşad Tüzmen, Türkiye ihracatının her geçen yıl arttığını belirterek, ''Önümüz açık, inşallah 2004 yılında 50 milyar doları aşan bir ihracat rakamına ulaşacağız'' dedi. 
     Genpower Pazarlama İç ve Dış Tic. A.Ş'nin Ostim'deki showroom ve yönetim binasının açılış törenine katılan Bakan Tüzmen, burada yaptığı konuşmada, Türkiye'nin ihracatıyla ilgili bilgi verdi. 
     Son dönemlerde makina imalat, otomotiv ve elektrik ve elektronik ihracatının önemli bir ivme kazandığını anlatan Tüzmen, Türk ihracatçılarının dünyanın önemli ihracat merkezlerine mal sattığını söyledi. 
     KOBİ'lerin ihracata yönelmesinin büyük önem taşıdığını anlatan Tüzmen, özellikle Ostim'de bulunan KOBİ'lerin son dönemde ihracatta önemli bir hamle yaptığını kaydetti. 
     Bakan Tüzmen, ihracatçı KOBİ'lere ellerinden gelen yardımı yapacaklarını vurgulayarak, ''KOBİ'lerin ihracatçı işletmeler haline gelmesi çok önemli. Ostim'de de ciddi bir ihracat hamlesi olmaya başladı. Ostim kendi içinde bir sinerji oluşturuyor. Ben, ihracatçı KOBİ'ler arttıkça Türkiye ihracatının da artacağına inanıyorum'' diye konuştu. 
     
</TEXT>
</DOC>
