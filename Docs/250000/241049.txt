<DOC>
<DOCNO> 241049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur20.html </URL>
<DATE> 2004/05/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Parlamenterlerin dostluk maçı... KKTC Meclis takımı Ankara'da... 
</HEADLINE>
<TEXT>

     TBMM Başkanı Vekili Yılmaz Ateş, Türkiye'nin, KKTC'nin yanında yer almaya devam edeceğini söyledi. 
     Ateş, TBMM Futbol Takımı ile maç yapmak üzere Ankara'ya gelen KKTC Cumhuriyet Meclisi Futbol Takımı'nı kabul etti. TBMM Tören Salonu'ndaki kabule, TBMM Futbol Takım Kaptanı Ergun Dağcıoğlu ile takımda oynayan Çalışma ve Sosyal Güvenlik Bakanı Murat Başesgioğlu da katıldı. 
     Ateş, kabulde yaptığı konuşmada, 19 Mayıs'ın sadece Türkiye açısından değil, mazlum ulusların özgürlük mücadelesi açısından da önemli olduğunu bildirdi. 
     Yılmaz Ateş, Türkiye ve TBMM'nin bugüne kadar Kıbrıslı Türklerin yanında yer aldığını, bundan sonra da yer almaya devam edeceğini belirtti. 24 Nisan'da Ada'da yapılan referandumun KKTC'nin barış içinde yaşama isteğini ortaya koyduğunu anlatan Ateş, 30 yılda Kıbrıs'ta kan dökülmediğini, medeniyetin beşiği sayılan Avrupa'da bunun aksi olayların yaşandığını vurguladı. 
     AB'nin son gelişmelerle ilgili olarak başarılı bir sınav verdiğini söylemenin mümkün olmadığını savunan Ateş, KKTC'nin, ''uzlaşmaz ve barış istemeyen taraf'' olarak gösterilmesine karşılık referandumda kimin barıştan yana olduğunun açıkça görüldüğünü ifade etti. ''AB'nin bu tavrı çözümü zorlaştırmıştır'' diyen Ateş, bundan sonra tecridin kaldırılması için KKTC'nin ve Türkiye'nin üzerine düşeni yapacağını, dünyanın KKTC'yi ayrı bir devlet olarak kabul etmesi gereğini söyledi. 
     KKTC Cumhuriyet Meclisi Başkanı ve CTP-BG Grup Başkanvekili Sonay Adem de Atatürk'ün yaktığı özgürlük ateşinin dünyada kurtuluş savaşlarının yaygınlaşmasına sebep olduğunu belirterek, 19 Mayıs'ın bu açıdan önemli olduğunu vurguladı. 
     Türkiye'nin bugüne kadar olduğu gibi bundan sonra da KKTC'nin yanında olacağı inancını dile getiren Adem, referandum sürecinde izlenen siyasetin Türkiye ile birlikte belirlendiğini kaydetti. Adem, ''Ne yazık ki, bizim gösterdiğimiz kararlılık, karşı taraftan aynı şekilde karşılık bulmamıştır. Şimdi yeni bir sürece giriliyor o da tecridin kaldırılmasıdır. Hedefimiz, barış ve çözümdür. Bundan caymamak gerekir'' dedi. 
     Adem'in, ''Bu maçı kazanmak istiyoruz'' sözlerine, ''Güzel bir maç olsun'' dileğiyle karşılık veren Ateş, Çalışma ve Sosyal Güvenlik Bakanı Murat Başesgioğlu'ndan ''İyi bir orta saha oyuncusu'' olarak söz etti. Adem, maçın gelecek yıl da KKTC'de yapılmasını istedi. 
     Kabulün ardından Ateş, KKTC Cumhuriyet Meclisi Futbol Takımı ve TBMM Futbol Takımı ile yemek yedi. 
     TBMM Futbol Takımı ile KKTC Cumhuriyet Meclisi Futbol Takımı, 19 Mayıs Atatürk'ü Anma, Gençlik ve Spor Bayramı kapsamında yarın MTA tesislerinde karşı karşıya gelecek. 
     
</TEXT>
</DOC>
