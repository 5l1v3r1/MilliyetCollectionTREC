<DOC>
<DOCNO> 214698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun05.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC, Annan'a 3 aşamalı plan sundu... 
</HEADLINE>
<TEXT>

     KKTC'nin bugün New York'ta yapılan Kıbrıs ile ilgili toplantıda sunmuş olduğu çözüm önerisinin 3 aşamadan oluştuğu öğrenildi. 
     Buna göre, Rum tarafı öneriyi kabul ettiği takdirde KKTC ve KRY tarafları 15-20 Mart'a kadar sürecek ilk aşamada kendi aralarında müzakereleri yürüterek bir uzlaşıya varmaya çalışacaklar. Bu süreç BM Genel Sekreterinin Kıbrıs özel temsilcisi Alvaro de Soto gözetiminde gerçekleşecek. 
     Bu süre içerisinde anlaşmaya varılabildiği takdirde Kıbrıs sorunu çözümlenme sürecine girecek. 
     Taraflar anlaşamadıkları takdirde planın 2. aşaması başlayacak ve yaklaşık bir hafta süreyle Ankara ve Atina devreye girerek taraflar üzerinde baskı uygulamak suretiyle anlaşmazlık noktalarını gidermeye çalışacaklar. 
     Bu ikinci aşamada da çözümsüzlük giderilemediği takdirde KKTC, geriye kalan boşlukların Türkiye ve Yunanistan ile birlikte hareket edecek olan BM Genel Sekreteri Kofi Annan tarafından doldurulmasını kabul ettiğini beyan etti. 
     Bu durumda Türkiye ve Yunanistan ile birlikte hareket edecek olan genel sekreter Annan, boşlukları dolduracak ve planı 31 Mart'ta hazır hale getirecek. Annan planı gereğince nihai uzlaşının 21 Nisan'da adanın her iki kesiminde eş-zamanlı olarak referanduma sunulması gerekiyor. 
     
</TEXT>
</DOC>
