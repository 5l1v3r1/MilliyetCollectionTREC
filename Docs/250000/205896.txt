<DOC>
<DOCNO> 205896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/guncel/gun07.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'da büyük ikramiyenin ortaklarından biri Tokat'tan çıktı 
</HEADLINE>
<TEXT>
   '2.5 trilyonluk bileti kasada saklıyorum' 
   Turhal'da su deposunda bekçilik yapan Volkan Ateş, "İkramiye kazandığımı gece nöbet sırasında öğrendim. Sabaha kadar tırnaklarımı yedim" dedi 
      DOĞAN HABER AJANSI 
   
   Milli Piyango'nun yılbaşı özel çekilişinde 5196322 numaralı çeyrek biletleriyle 10 trilyon lirayı paylaşan dört talihliden biri olan Tokat'ın Turhal ilçesinde yaşayan Volkan Ateş, ortaya çıktı. Kazandığını gece nöbeti sırasında öğrenen Ateş, "Sabaha kadar tırnaklarımı yedim. Mesai bitiminde eve geldim" dedi. Büyük ikramiyenin Eskişehir, Aydın ve Batman'daki talihlilerinin isimleriyse henüz açıklanmadı. 
   
   Asgari ücretle çalışıyor 
   Turhal Belediyesi'nin Kızkayası Su Deposu'nda bekçilik yapan Ateş 24 , kendisine 2.5 trilyon lira kazandıran biletini güvenlik nedeniyle çelik kasada sakladığını söyleyerek, kimseye göstermedi. Asgari ücretle işçi olarak çalışan, evli ve üç yaşında bir çocuk babası olan Ateş, çekilişi nöbet sırasında izlediğini belirterek, şunları söyledi "Gece nöbetçiydim. Evden götürdüğüm küçük televizyonda çekilişi izledim. Mesaim bitince eve geldim. 2.5 trilyon lirayı kazandığımı bacanağıma söyledim." 
   
   Bacanağa Megane 
   Bacanağının kendisinden Renault Megane otomobil istediğini kaydeden Ateş, "O arabayı alacağım. İzmir Emniyet Müdürlüğü'nde görev yapan dayım gelmeden hiçbir şey yapmayacağım" dedi. Turhal'daki noterle de görüşen Ateş, dün öğleden sonra Turhal Belediyesi'ne giderek görev başındaki arkadaşlarına bira ısmarladı. 
   Biletin satıldığı Zümrüt Tekel Bayii vatandaşların akınına uğradı. 
   Dükk nını açmayan Mehmet Güngör, "Elimde kalan biletler de vardı. Onlara baktım, ama şanslı bilet satılmış. Gece boyu telefon geldi. Rahatsız oldum. Stres atmak için hamama geldim. Talihliden hiçbir beklentim yok" diye konuştu. 
   Turhal'da büyük ikramiyeyi tek rakamla kaçıran tezg htar Hüseyin Aldatmaz da "Milli Piyango biletimin sonu 28'le bitiyor. İkramiye 22 numaralı bilete çıktı. Büyük ihtimalle aynı dakikalarda aynı bayiden bilet aldık. Büyük ikramiyeyi kaçırdığım için çok üzgünüm" şeklinde konuştu. 
   
   Trilyoner Emirdağ'da mı 
   Büyük ikramiyenin çıktığı çeyrek biletlerden birinin Eskişehir'de satılması, vatandaşlar arasında heyecan yarattı. "2.5 trilyonluk" bileti, ziyaret için Eskişehir'e gelen otobüs yazıhanesi sahibi Afyon Emirdağlı Necmi Yıldırım'ın seyyar bayiden satın aldığı öne sürüldü. 
   İlçe sakinleri, Yıldırım'ın iki oğlunun da kendilerine büyük ikramiye çıktığını söylediğini belirtti. 
   
   
   
</TEXT>
</DOC>
