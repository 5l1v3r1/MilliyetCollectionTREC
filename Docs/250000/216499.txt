<DOC>
<DOCNO> 216499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko01.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Artık bankaya para koyup faizle geçinme devri bitti 
</HEADLINE>
<TEXT>

     Maliye Bakanı Kemal Unakıtan, paranın yatırıma dönüştürülme zamanı olduğunu belirterek, ''Artık bankaya para koyup da faizle geçinme devri bitti'' dedi. 
     Unakıtan, Edirne Ticaret ve Sanayi Odası'nın 119. kuruluş yıldönümü ve vergi rekortmenleri için Lalezar Restoran'da düzenlenen törende yaptığı konuşmada, Türkiye'ye hizmet ederken, Edirne için de elinden geleni yapacağını belirterek, kentte en kısa sürede 5 yıldızlı bir otelin inşa edilmesi gerektiğini söyledi. 
     Kemal Unakıtan, Edirne'nin kalkınması yönünde projeler geliştirilerek, bunların hayata geçirilmesi gerektiğini belirterek, ''Kapıkule'nin gelirini dışarıya veriyoruz. Hükümet olarak bütün kapıları özelleştiriyoruz. Edirneliler odalarıyla, borsasıyla ve işadamlarıyla birlikte Kapıkule'nin işletmesini alabilirler'' dedi. 
     Serbestlik taraftarı bir olduğunu ifade eden Unakıtan, şunları kaydetti 
     ''Liberal ekonomiyi savunan biriyim. Sınırları kaldırmamız lazım. Vatandaşların sınırdan giriş çıkış yaparken kontrol edilmesi, bunlar geride kaldı. Gümrüklerden mal gelişini de belli bir standarda bağlamalıyız. Artık bankaya para koyup da faizle geçinme devri bitti. Bankaya çok para koyup da onların faizleri artmayacak. Döviz serbest piyasada belirlendiği için, piyasaya göre, bu enflasyonun düşme oranına göre, en azından döviz artmaz. Onun için elinizdeki dövizleri bozdurun. Artık üretim zamanı geldi. Üretime döndürün elinizdekini. Ama dikkat edin paranızı kaptırmayın.'' Unakıtan, Bulgaristan sınırında Hamzabeyli Sınır Kapısı'nın, Uzunköprü ilçesinde de Yunanistan'a bir kapının açılacağını ifade ederek, Bulgaristan ve Yunanistan'dan geleceklerle Edirne ticaretinin canlanacağını bildirdi. 
     Kemal Unakıtan, hükümetin, dış politikasını, komşularıyla iyi geçinme ve münasebetleri arttırma üzerine inşa ettiğini de vurguladı. 
     
</TEXT>
</DOC>
