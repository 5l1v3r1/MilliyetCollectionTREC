<DOC>
<DOCNO> 244533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur05.html </URL>
<DATE> 2004/06/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
RTÜK'ten ''tokatlı reklam'' ve Kurtlar Vadisi'ne ceza .. 
</HEADLINE>
<TEXT>

     Satıcının müşterisini tokatladığı çamaşır makinesi reklamı, Show TV'ye uyarı cezası getirdi. RTÜK, söz konusu reklamın şiddet içerdiği gerekçesiyle Show TV'ye uyarı cezası verdi. 
     Üst Kurul, 12 Şubat'ta yayınlanan ''Kurtlar Vadisi'' dizisinde ''yayınların şiddet kullanımını özendirici veya ırkçı nefret duygularını kışkırtıcı nitelikte olmaması'' ilkesinin çiğnendiği gerekçesiyle Show TV'ye de bir kez program durdurma cezası verdi. 
     ''Bizim Mutfaktan Bizim Lezzetler'' adlı yemek programı da sponsor reklamında aşırıya kaçıldığı için uyarıya konu olurken, Türkiye Kupası Final karşılaşması yayınında ekrana gelen yanıltıcı reklam da Show TV'ye uyarı cezası getirdi. 
     RTÜK, sigara, puro ve içki içen çizgi karakterlerin yer aldığı ''Lastik Çocuk'' adlı Japon çizgi filmi nedeniyle de Star TV'ye uyarı cezası verdi. 
     Radyo ve Televizyon Üst Kurulu'ndan yapılan açıklamada, üst kurulun 25 Mayıs'taki toplantısında aldığı kararlar açıklandı. 
     Buna göre RTÜK, satıcının müşterisini tokatladığı çamaşır makinesi reklamının ''Kadına, güçsüzlere ve küçüklere karşı şiddetin ve ayırımcılığın teşvik edilmemesi'' ilkesine aykırı olduğu gerekçesiyle Show TV'ye uyarı cezası verdi. 
     Show TV'de yayınlanan yemek reklamı da cezaya konu oldu. 18 Mayıs'ta yayınlanan ''Bizim Mutfaktan Bizim Lezzetler'' adlı programın, ''Desteklenen programlarda, destek verene veya üçüncü bir kişiye ait mal ve hizmetlere atıfta bulunulmaması ve bunların alınması, satılması ve kiralanmasının teşvik edilmemesi'' ve ''reklamlar arasında en az 20 dakika süre bulunması''na ilişkin düzenlemelere aykırı olduğuna hükmeden üst kurul, bu yayın dolayısıyla da Show TV'nin uyarılmasını kararlaştırdı. 
     
     ÇİZGİ FİLME CEZA 

     Üst kurul, orijinal adı ''Nepec'' olan ''Lastik Çocuk'' adlı Japon çizgi filmi nedeniyle ceza uyguladı. Üst Kurul, sürekli sigara, puro ve içki içen çizgi karakterlerin rol aldığı çizgi filmin, ''gençlerin ve çocukların fiziksel, zihinsel ve ahlaki gelişimini zedeleyecek türden programların, bunların seyredebileceği zaman ve saatlerde yayınlanmaması'' ilkesine aykırı gerekçesiyle Star TV'ye uyarı cezası verilmesine karar verdi. 
     RTÜK, 5 Mayıs'ta yayınlanan Türkiye Kupası Final karşılaşması sırasında yayınlanan reklama da ceza uyguladı. Üst kurul, söz konusu yayında altta ekrana gelen reklamın, ''program hizmetlerinin bütün unsurlarının insan onuruna ve temel insan haklarına saygılı olması'' ilkesine aykırı ve ''yanıltıcı'' olduğu gerekçesiyle Show TV'nin de uyarılmasını kararlaştırdı. 
     Yayınların toplumun milli ve manevi değerlerine ve Türk aile yapısına aykırı olmaması ilkesinin ''Sabah Sabah Seda Sayan'' ve ''Zaga Show'' programlarında ihlal edildiğini belirleyen Üst kurul, söz konusu yayınlar dolayısıyla da Kanal D'nin uyarılmasını kararlaştırdı. Üst kurul ayrıca ana haber bülteni ve Türk Star programları nedeniyle de Kanal D'ye uyarı cezası verdi. 
     RTÜK ayrıca, ''gençlerin ve çocukların fiziksel, zihinsel ve ahlaki gelişimini zedeleyecek türden yayın yapılmaması ilkesinin'', ''Sabah Sabah Seda Sayan'' programında ihlal edildiği gerekçesiyle, Kanal D'ye bir kez program durdurma cezası uygulanmasını kararlaştırdı. 
     'Haber Özel'' programında ''Suçlu olduğu yargı kararı ile kesinleşmedikçe hiç kimsenin suçlu ilan edilemeyeceği'' ve ''kişileri suç işlemeye yönlendirecek veya korku salacak yayın yapılmaması'' ilkelerinin ihlal edildiği gerekçesiyle Show TV'ye uyarı veren Üst Kurul, ayrıca ''Türkiye'nin Yıldızları'' ve ''Popstar Türkiye'' programlarının da ''halkı aldatacak reklam yayınlarına yer verilmemesi'' ilkesine aykırı olduğu gerekçesiyle Show TV'ye iki ayrı uyarı cezası daha uygulanmasını kararlaştırdı. 
     Üst kurul, ''Akademi Türkiye'' programında da ''halkı aldatacak, yanıltacak reklam yayınlarına yer verildiği'' gerekçesiyle ATV'ye de uyarı cezası verdi. 
     RTÜK ayrıca, ''Kadının Sesi'' programı nedeniyle Kanal D'nin, ''Sabah Yıldızları'' programı nedeniyle Show TV'nin savunmalarının istenmesini kararlaştırdı. 
     
</TEXT>
</DOC>
