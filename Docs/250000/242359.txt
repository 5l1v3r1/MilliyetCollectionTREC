<DOC>
<DOCNO> 242359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/soneko20.html </URL>
<DATE> 2004/05/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sinan Aygün Ekonomi düzlüğe çıktıysa IMF ile ne işimiz var 
</HEADLINE>
<TEXT>

     Ankara Ticaret Odası Başkanı Sinan Aygün, ''Ekonomi düzlüğe çıktıysa IMF ile ne işimiz var IMF gitsin o zaman, biz kendimiz milli politika uygulayalım'' dedi. 
     Müstakil Sanayici ve İşadamları Derneği'ni MÜSİAD ziyaret ederek, Başkan Ömer Bolat ile bir araya gelen Aygün, Türkiye'nin 1945'den beri en ağır krizle 2001'de tanıştığını ifade ederek, ''O günkü hata neydi Türkiye 2001'de her şeyi yapmıştı. IMF'nin söylemiş olduğu programları yerine getirmişti'' diye konuştu. 
     Türkiye'nin 1999 yılında programa başlamadan bir hafta önceki toplam iç ve dış borcunun 145 milyar dolar olduğunu belirten Aygün, şunları kaydetti 
     ''Bugün iç ve dış borcu 290 milyar dolara çıkmıştır. Amacımız 145 milyar doları aşağı çekmekti. IMF programlarında sadece ve sadece mali sistem ve bankacılık sektörü vardır. Gelmiş olduğumuz süreçte demek ki bu programın bize fayda sağlamadığını gördük. Geçen yıl faiz dışı fazla tuttu. Faiz dışı fazla olmasına rağmen borcumuz azalmıyor, artıyor. 2001 krizindeki borcumuz 200 milyar dolardı. Şimdi 300 milyar dolara gidiyor. 
     Yine aklım ermiyor. Başbakan, diğer bakan açıklama yapıyor Türkiye ekonomisi sıkıntıyı atlattı, düzlüğe çıktı diye. Düzlüğe çıktıysa IMF ile ne işimiz var IMF gitsin o zaman biz kendimiz milli politika uygulayalım. 
     Baktığımız zaman IMF programlarıyla bir yere gidemediğimizi net olarak görüyoruz. Bunu reddedenler, Malezya, Güney Kore ve Rusya... IMF'yi ülkesinden kovan ülkeler rahat etmişler, ama 89 ülke IMF ile program uygulamaktan dolayı çökmüş vaziyette. Şuna aklım ermiyor niçin IMF Türkiye'nin ekonomisini düzeltmek istesin, niye Türkiye'ye yardımcı olsun '' 
     
     DÜNYA BANKASI'NIN KREDİSİ 
     Sinan Aygün, son 20 yılda hükümetlerin faizle para aldıkları gün ''Türkiye kurtuldu'' diye büyük bir sevinç içine girdiğini savunarak, ''Bunlardan birini birkaç gün önce yaşadık,. Ali Babacan çok mutlu vaziyette Dünya Bankası'na gol attık, bir milyar dolar para aldık diyor. Aldığın para faizi olan para, sevinilecek bir şey değil. Bu, gazetelere çıkıp, güler yüzle poz verilecek bir durum değil'' şeklinde konuştu. 
     Hayatının en kötü günlerinin bankadan kredi kullandığı günler olduğunu anlatan Aygün, hükümetin tek probleminin borç çevirmek olduğunu ve bu hükümet zamanında da borcun azalmadığını, aynı sistemin devam ettiğini savundu. 
     Aygün, açıklamalarını şöyle tamamladı 
     ''Türkiye eğer borçlanarak hayatını devam ettirecek ise seneye böyle bir toplantıya geldiğim zaman ben şunu söyleyeceğim, Türkiye'nin iç ve dış borcu 290 milyar dolardan, 370 milyar dolara çıktı İki sene sonra bu rakam 420 milyar dolara çıkacak. 5 sene sonra da bu rakam belki 700-750 milyar dolara çıkacak. Çünkü böyle devam etti. Grafikler bunu gösteriyor.'' MÜSİAD Genel Başkanı Ömer Bolat da rant ekonomisinin sona erdirilmesi, meslek liseleri ve Çin malları konusunda ATO ile ortak mesajlarının olmasından büyük memnuniyet duyduğunu ifade etti. 
     Bolat, MÜSİAD'ın 2004 Ekonomi Raporu ve ekonomide yeniden yapılandırma programını yarın açıklayacaklarını bildirdi. 
     
</TEXT>
</DOC>
