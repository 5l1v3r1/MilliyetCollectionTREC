<DOC>
<DOCNO> 205224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur48.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'ndan emekliye zam çıkmadı... 
</HEADLINE>
<TEXT>

     Bakanlar Kurulu toplantısında, SSK ve Bağ-Kur emeklilerinin beklediği zam oranları çıkmadı. Emeklilere verilecek zamlar konusundaki karar, asgari ücretin belirlenmesi sonrasına bırakıldı. 
     Adalet Bakanı ve Hükümet Sözcüsü Cemil Çiçek, Bakanlar Kurulu toplantısının ardından görüşülen konular hakkında bilgi verirken, SSK ve Bağ-Kur emeklilerinin aylıklarına yapılacak artışlar konusunda genel bir değerlendirme yapıldığını, ancak bu konuda biraz daha çalışmaya gereksinim olduğunu söyledi. Çiçek, henüz asgari ücretin belirlenmediğini belirterek, bütçeye gelecek yükler açısından asgari ücretle emekli zamları arasında bağlantı olduğunu belirtti. Asgari ücretin büyük olasılıkla Komisyon'un yarınki toplantısında belli olacağını ve bunun ardından Hazine ve Maliye'nin emekli zamları konusunda çalışma yapacağını söyleyen Çiçek, "Önümüzdeki hafta Bakanlar Kurulu'na bu konudaki kararı iletmiş olacağız. 
     Bunun sağlam kaynaklara dayanması gerekiyor. Bu yükler belli olduktan sonra hesabımızı kitabımızı bir daha gözden geçirmemiz gerekiyor" dedi. 
     
     SIFIR ATMA TASARISI İMZAYA AÇILDI 
     Cemil Çiçek, paradan sıfır atılmasına ilişkin yasa tasarısının Bakanlar Kurulu'nda imzaya açıldığını, bu hafta içinde TBMM'ye sunulabileceğini söyledi. 
     Çiçek, Halkbank tarafından esnaf ve sanatkarlara kullandırılan kredinin yıllık faiz oranının yüzde 25'e çekilmesine yönelik düzenlemenin de imzaya açıldığını bildirdi. 
     Memurlara seyyanen 160 milyon liralık ödemenin, ocak ayı içinde Kurban Bayramı'ndan önce yapılacağını yineleyen Çiçek, bu ödemenin toplam tutarının yaklaşık 300 trilyon lira olduğunu kaydetti. 
     
</TEXT>
</DOC>
