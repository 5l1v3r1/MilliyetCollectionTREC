<DOC>
<DOCNO> 222503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy04.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'ın ifadesi ''Konukevini depo olarak kullanıyordum'' 
</HEADLINE>
<TEXT>

     Şişli Cumhuriyet Savcısı Mecit Ceylan tarafından ''ihtiyati tedbir kararına muhalefet etmek'' suçundan Genç Parti GP Genel Başkanı Cem Uzan'ın ifadesine başvurulduğu öğrenildi. 
     Adliyede yaklaşık 1 saat 15 dakika kalan Uzan, bina önünde bekleyen partililerin alkış ve sloganları eşliğinde Şişli Adliyesi'nden ayrıldı. 
     Uzan'ın, adliyede bulunduğu süre içinde ilk olarak Beykoz'daki konukevinde ele geçirilen Telsim kartlarıyla ilgili yürütülen soruşturma kapsamında ''ihtiyati tedbir kararına muhalefet etmek'' suçu yönünden Şişli Cumhuriyet Savcısı Mecit Ceylan tarafından ifadesine başvurulduğu öğrenildi. 
     Uzan'ın savcılığa verdiği yazılı ifadesinde, Telsim kartlarını yaklaşık 3 ay önce korumak amacıyla bu konukevine getirdiğini, burayı depo olarak kullandığını belirterek, suçlamaları kabul etmediğini söylediği belirtildi. 
     Uzan'ın daha sonra da, 3 Kasım 2002 seçimlerinde partisinden milletvekili adayı gösterdiği Ali Cenap Ermutlu ve Rumeli Hayat Sigorta Yönetim Kurulu üyesi Gülsen Yalçın hakkında yaptığı şikayet üzerine başlatılan soruşturma kapsamında Cumhuriyet Savcısı Muhittin Ayata'ya ''müşteki'' sıfatıyla ifade verdiği kaydedildi. 
     Uzan'ın ifadesinde, söz konusu şikayetinden vazgeçtiğini söylediği öğrenildi. 
     Uzan, bu kişiler hakkında daha önce, İmar Bankası soruşturmasını fırsat bilerek şirket hisse senetlerini üzerlerine geçirdikleri ve bu şekilde dolandırıcılık yaptıkları iddiasıyla suç duyurusunda bulunmuştu. 
     Cem Uzan'ın ayrıca, Şişli Cumhuriyet Savcısı Ali Bal'ı da ziyaret ettiği öğrenildi. 
     

     
</TEXT>
</DOC>
