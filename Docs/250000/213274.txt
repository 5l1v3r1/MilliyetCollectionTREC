<DOC>
<DOCNO> 213274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun30.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya... Yukos'un ortaklarından biri hapis cezasına çarptırıldı... 
</HEADLINE>
<TEXT>

     Rusya'nın en büyük petrol şirketi Yukos'un büyük hissedarlarından Vasili Şaknovski, vergi kaçırmak suçundan bir yıl hapis cezasına çarptırıldı, ancak cezası tecil edildi. 
     İnterfaks, Şaknovski'nin, bugün yapılan duruşmasında 1998-2000 yılları arasında yaklaşık 1 milyar dolar vergi kaçırmak ve evrakta sahtekarlık yapmak iddiasında mahkeme heyeti tarafından suçlu bulunduğunu belirterek, mahkemenin, değişen koşulları göz önünde bulundurarak Şaknovski'nin cezasını tecil ettiğini duyurdu. 
     Gözlemciler, Şaknovski'nin cezasının, 1 milyar dolarlık vergiyi faizleriyle birlikte ödediği ve Yukos yöneticiliğinden ayrıldığı için tecil edilmiş olabileceğine dikkat çektiler. 
     Yukos'un eski başkanı Mihail Hadarkovski ve şirketin önemli ortaklarından Platon Lebedev'in vergi kaçırmak ve evrakta sahtekarlık yapmak suçlarından tutuklu yargılanmaları devam ediyor. 
     Rusya'daki zengin işadamlarının oluşturduğu oligarklar, Hadarkovski ve şirketin ortaklarına yönelik davanın siyasi olduğunu belirterek, Kremlin tarafından baskı yapıldığını savunuyorlar. 
     Rusya Devlet Başkanı Vladimir Putin, bu iddiaları reddetmiş ve konunun kesinlikle yolsuzlukla mücadele çerçevesinde cereyan ettiğini açıklamıştı. 
     Hadarkovski, Amerikan Exxon Petrol şirketiyle ortaklık görüşmeleri yaptığı sırada gözaltına alınmıştı. Buna tepkiler, daha çok Batılı ülkelerden gelmişti. 
     Yukos'un yabancı danışmanları, şu ilginç isimlerden oluşuyor 
     -Stuart Eizenstat Eski ABD Başkanı Bill Clinton'ın kabine üyesi ve ABD'nin AB Büyükelçisi , -Otto Graf Lambsdorf Eski Alman Hür Demokrat Partisi Başkanı, 1977-1984 Ekonomi Bakanı , -J. Dudley Fishburn The Economist'in eski editörü ve İngiliz Muhafazakar Partisi'nin eski milletvekili , -Margery Kraus Amerikan APCO firmasının kurucusu 
     
</TEXT>
</DOC>
