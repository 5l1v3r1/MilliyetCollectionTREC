<DOC>
<DOCNO> 204874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/spor/spo03.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskilere güle güle 
</HEADLINE>
<TEXT>

   Devre arasındaki operasyonda neşteri vuran Fatih Terim ile yönetimin gizli kararı ortaya çıktı. Terim'in ikinci yarı kadrosuna Bülent Korkmaz, Arif, Hakan Ünsal, Murat Erdoğan ve Baliç'i almayacağı öğrenildi 
      HALİL ÖZER 

   
   Yönetim onay verdi 
   GALATASARAY Teknik Direktörü Fatih Terim ve yönetimin sır gibi saklanan kararı ortaya çıktı. Terim, başta UEFA Kupası'nı kazanan takımda bulunan Bülent Korkmaz, Arif ve Hakan Ünsal olmak üzere Baliç ile Murat Erdoğan'ı bundan böyle kadroya almayacağını bildirdi. Yönetimin de kabul ettiği bu kararın ligin ikinci yarısından itibaren uygulamaya konulacağı ifade edildi. 
   
   Yeni sezonda yoklar 
   TERİM ve yönetimin kararı henüz futbolculara iletilmedi. Gözden çıkarılan oyuncuların takımdan ayrı olarak çalışacakları kaydedildi. Eğer bu oyuncular kendilerine kulüp bulurlarsa her türlü kolaylık sağlanacak, sezon sonuna kadar anlaşmaları bulunması nedeniyle de sözleşmeleri Abdullah gibi fesh edilmeyecek. Yeni sezonda ise bu isimlerin hiçbiri Galatasaray'da yer almayacak. 
   
   Hakan Şükür tartışması 
   YÖNETİMDE Hakan Şükür'ün de isminin çok tartışıldığı ancak Terim'in bu futbolcu için onay vermediği belirtildi. İkinci yarı çalışmalarına bugün başlayacak olan Aslan'da erken mesai yapacak futbolcular da belli oldu. Buna göre Tamas, Petre, Bratu, Ömer, Suat Usta, Berkant, Ümit Karan, Volkan, Aykut, Ayhan, Cafer Can, Mülayim, Arda, Sedat, İlker ve Volkan Glatt işbaşı yapacak. Geri kalan futbolcular ise 3 Ocak'ta takıma katılacak. 
   
   Ceza tatile girmeyecek    Fatih Terim'in bir aylık cezasının lige verilen ara nedeniyle yaptırım niteliği taşımaması Futbol Federasyonu'nu harekete geçirdi, talimatın değişikliği için çalışma başlatıldı 
      CEMAL ERSEN 

   
   GALATASARAY Teknik Direktörü Fatih Terim'e verilen bir aylık ceza, Futbol Federasyonu'nun talimatları yeniden gözden geçirmesine yol açtı. Hak mahrumiyeti cezasının devre arasına rastlaması ve yaptırım niteliği taşımadığı için kamuoyunda yankı uyandırması Profesyonel Futbol Disiplin Talimatı'nda değişiklik yapılması için Futbol Federasyonu'nun harekete geçmesini sağladı. 
   TALİMATTA futbolculara verilen cezalar maç başı olarak hesaplanırken, teknik adam, yönetici, masör ve idarecilere ise hak mahrumiyetinin gün olarak uygulanması çelişkili bulundu. Yetkililer, cezaların maç başı şeklinde değiştirilmesi için ilgili kurullarla bir çalışma yapılacağını, yetiştiği takdirde yenilenecek talimatın ikinci yarıdan itibaren uygulanmasının mümkün olacağını açıkladılar. 
   
   Babayiğit şimdilik yok    MART ayındaki seçimler için Galatasaraylı'nın önüne şimdilik üç seçenek sunuluyor. Kulübün ve futbol takımının kötü gidişine rağmen, Başkan Özhan Canaydın'ın yeniden aday olması hemen hemen kesin gibi görünüyor. Ayrıca Galatasaray Cemiyeti'nde "Varsa babayiğit gelsin" çağrısına kimseden ses seda çıkmadı. Kulübün içinde bulunduğu zor dönem nedeniyle Canaydın'a bir kez daha şans verilmesi görüşü hakim. Bu nedenle Canaydın'ın aday olma şansı yüzde 70 olarak gösteriliyor. 
   GALATASARAY'DAKİ ikinci seçenek ise 2. Başkan Ali Dürüst'ün ikna edilmesi... Ancak Dürüst, seçime girip kazanamazsa, bir daha bu şansı bulamayacağını iyi biliyor. Canaydın'dan memnun olmayıp, onun karşısına güçlü bir aday çıkarmayı düşünen muhalefet ise, geniş katılımlı bir oluşum peşine düştü. Kendilerine "Jön Galatasaraylılar" adını veren ve Faruk Süren ile Mehmet Cansun'dan olumsuz yanıt alan grupta, eski yönetici Turgay Kıran'ın da adı geçiyor. 
   
   Uyarı mektubu    Galatasaraylı Sporcular Derneği, başkanlara mektup yazdı, Süren, Cansun ve Canaydın'ın yaptıkları açıklamaların ilkelere ters düştüğünü hatırlattı 
   İSMET TONGO 

   'Etik değil' 
   GALATASARAYLI Sporcular Derneği, son dönemde yaşanan demeç savaşlarından duyduğu rahatsızlığı bir mektupla dile getirdi. Hayatta bulunan başkanlardan Selahattin Beyazıt, Ali Tanrıyar, Ali Uras, Alp Yalman, Faruk Süren, Mehmet Cansun ve Özhan Canaydın'a yazılan mektupta, Süren ile Cansun'un tavrı, Canaydın'ın da eski yönetime yönelik eleştirilerinin Cim-Bom etiğine uymadığı vurgulandı. 
   
   Rahatsız oldular 
   DERNEK Başkanı Cengiz Özyalçın, tartışma ortamının medya olmaması gerektiğini vurgulayarak, Galatasaray ilkelerine ters düşen bu konuşmaların yine kendi içlerinde eleştirilmesi gerektiğini ifade etti. Son derece üzgün ve rahatsız olan üyeler adına mektubu yazan Özyalçın, haklı haksız ayırımı yapmadan, bu mektubu yaşayan tüm başkanlar ile Divan Kurulu Başkanı'na iletti. 
   
   Şansı kalmadı    LİG istatistiklerine bakıldığında Galatasaray'ın bundan sonra şampiyonluk şansının yüzde 2.28 olduğu görüldü. Son 44 sezona bakıldığında ilk yarıyı lider tamamlayan takımların yüzde 59.09'u sezon sonunda ipi göğüslerken, ikincilerin ise yüzde 31.81'lik bir başarı ortalaması yakaladığı dikkat çekti. Rakamlara göre, ilk yarıyı beşinci sırada tamamlayan Aslan'ın şampiyon olabilmesi için adeta mucize gerekiyor. 
   
   Canaydın'ın stat beklentisi    GALATASARAY Kürek Şubesi'nin dün akşamki yeni yıl kutlamasına katılan Başkan Özhan Canaydın, Şişli Belediye Başkanı Mustafa Sarıgül'ün Ali Sami Yen Stadı ile ilgili yeni projesini merakla beklediğini söyledi. 20-25 milyon dolar gelir getirecek, sıfır maliyetli bir projeye "Evet" diyeceğini söyleyen Canaydın, Galatasaray için bir çivi çakanı, ben sırtımda taşırım" dedi. Fotoğraf Vedat Danacı 
   
   'Korkmuyorum'    ASLAN'IN Karşıyaka'dan transferi Emrah Umut, hedefinin büyük olduğunu, Galatasaray'da başarılı olacağını söyledi. Bazı futbolcuların genç yaşta büyük kulüplere gelip sonra da kaybolduğunu belirten Sarı - Kırmızılı futbolcu, "İstanbul gözümü korkutmuyor. Sorumluluklarımın farkındayım. Babam Nihat'ın üzerimde büyük emeği var" diye konuştu. 
   
   
</TEXT>
</DOC>
