<DOC>
<DOCNO> 249714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur04.html </URL>
<DATE> 2004/06/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Psikiyatr Doç. Dr. Arif Verimli'nin otomobiliyle çarptığı yaya öldü... 
</HEADLINE>
<TEXT>

     Psikiyatr Doç. Dr. Arif Verimli'nin kullandığı otomobilin Zeytinburnu'nda çarptığı bir yaya öldü. 
     AA muhabirinin aldığı bilgiye göre, Bakırköy Ruh ve Sinir Hastalıkları Hastanesi eski Başhekimi psikiyatr Doç. Dr Verimli'nin idaresindeki 34 EEA 60 plakalı otomobil, saat 01.30 sıralarında E-5 Karayolu Akşemsettin Mevkii'nde yoldan karşıya geçmeye çalışan bir yayaya çarptı. 
     Üzerinden kimliğini belirlemeye yarayacak herhangi bir belge çıkmayan yaya, olay yerinde hayatını kaybetti. 
     Doç. Dr. Verimli ve otomobilde bulunan eşi Aydan Verimli, ifade vermek üzere polis merkezine gitti. 
     
     Verimli, serbest bırakıldı... 

     Zeytinburnu'nda yoldan geçen yayaya aracıyla çarparak ölümüne neden olan Bakırköy Ruh ve Sinir Hastalıkları Hastanesi eski Başhekimi Doç. Dr. Arif Verimli, çıkarıldığı mahkemece serbest bırakıldı. 
     Kazanın ardından Merkezefendi Polis Merkezi'ne götürülen psikiyatr Doç. Dr. Verimli, işlemleri tamamlandıktan sonra Zeytinburnu Adliyesi'ne sevk edildi. 
     Savcılıkta ifadesi alındıktan sonra tutuklanması istemiyle nöbetçi mahkemeye gönderilen Doç. Dr. Verimli, burada yeniden yapılan sorgusunun ardından serbest bırakıldı. 
     Adliyeden ayrılırken yorgun olduğu gözlenen Doç. Dr. Verimli, çok üzgün olduğunu söylemekle yetindi. 
     Psikiyatr Doç. Dr. Verimli'nin kullandığı 34 EEA 60 plakalı araç, gece saatlerinde E-5 Karayolu'nun Akşemsettin Mevkii'nde yolun karşısına geçmeye çalışan Şemsettin Ece'ye 49 çarpmış, orman muhafaza memuru olduğu ifade edilen Ece olay yerinde hayatını kaybetmişti. 
     
</TEXT>
</DOC>
