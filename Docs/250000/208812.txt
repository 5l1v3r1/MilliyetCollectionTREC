<DOC>
<DOCNO> 208812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko28.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanlıklar satışta... Koyun 150-200 milyon TL... 
</HEADLINE>
<TEXT>

     Antalya'da kurbanlık fiyatları ile satış ve kesim merkezleri belli oldu. 
     İl Hıfzıssıhha Kurulu, kurbanlık olarak satılacak keçi ve sığırın kilosunu 4,5 milyon, koyunun kilosunu ise 5 milyon lira olarak belirledi. Buna göre, canlı ağırlığı 30-40 kilogram olan bir koyun 150-200 milyon, 350-400 kilo ağırlığındaki bir sığır ise 1,5-2 milyar liraya satılacak. 
     Hıfzısıhha Kurulu'nun belirlediği rakamlara göre geçen yıl, kurbanlık sığır ve keçi, kilosu 3 milyon, koyun ise 3,5 milyon liradan satılmıştı. 
     Hıfzıssıhha Kurulu, kurbanlık alırken ve keserken dikkat edilmesi gereken hususları da açıkladı. Hıfzıssıhha Kurulu'ndan yapılan açıklamada, kurbanlık alırken şu hususlara dikkat edilmesi istendi 
     ''-Menşei, şahadetnamesi, veteriner sağlık raporu olmayan kurbanlıkları almayın. 
     - Kulakları küpesiz olan büyükbaş hayvanları almayın. 
     - Kurbanlığın dış görünüşünde bir anormallik Sakatlık, açık yara, ağız ve burunda aşırı akıntı, halsizlik, aşırı zayıflık hali, deride yara olup olmadığına mutlaka dikkat edin. Bu durumda olan kurbanlıklara rağbet etmeyin. 
     - Kurbanı mutlaka ehline kestirin ve kesim işlemini mutlaka belediyelerin belirlediği kesim noktalarında yaptırın. 
     - Kestiğiniz kurbanlıkların kanının iyice akmasını sağlayın - Tüm bunları yaptığınız halde, yine de kesilen kurbanın etini veterinere iyice kontrol ettirin. Etin ve iç organların renginde bozukluk ve kıvamında anormallik varsa yemeyin. 
     - Kestiğiniz kurbanın atıklarının çevreye zarar vermemesi için her türlü önlemi alın, açılan kan çukurlarını kesim işleminden sonra hemen kapatın.'' 
     
     UZMAN DEĞERLENDİRMESİ 
     Türkiye'nin en önemli et entegre tesislerinden DİMET AŞ'nin Yönetim Kurulu Başkanı Hasan Hacıince, İl Hıfzısıhha Kurulu'nun belirlediği kurbanlık fiyatlarının çok yüksek olduğunu öne sürdü. 
     Kendisinin de hayvan çiftliği olduğunu ve sektörün durumunu iyi bildiğini belirten Hacıince, şunları söyledi 
     ''Belirlenen fiyat çok fazla. Kilosu 3 milyon liradan koyun ve keçi satmak isteyen yüzlerce hayvan yetiştiricisi var. Et fiyatları birkaç yıldır çok yüksek olduğu için tüketim oldukça azaldı. Buna bağlı olarak kesim de azaldı. Et ve kurbanlık fiyatlarındaki artışlar tamamen şişirmedir. Faiz oranlarındaki düşüş, dövizin yükselmemesi de hayvan sayısının artmasına neden oldu. Çok sayıda köylü vatandaş, döviz ve faiz yerine çok daha karlı olduğunu düşündüğü için hayvana yatırım yaptı. Çünkü geçen yıl kurbanlık satışında hayvan yetiştiricileri ve satıcıları çok kar etti ama bu yıl aynı şeyler olmayacak.'' İl Hıfzısıhha Kurulu'nun belirlediği fiyatları dikkate almak yerine kurbanlığın reel değerini düşünerek sıkı pazarlık edilmesi gerektiğini, böylece fiyatların çok aşağı ineceğini öne süren Hacıince, kurbanlık alacakları da uyardı. Hacıince, ''Son güne kadar kurbanlık almazsanız fiyatlar en az yüzde 50 ucuzlar. Çünkü, Türkiye'de canlı hayvan sayısı bilinenden çok fazla. Sabredin ve boşuna fazla para vermeyin'' dedi. 
     Antalya Kasaplar Odası Başkanı Osman Yardımcı da AA muhabirine yaptığı açıklamada, Hıfzıssıhha Kurulu'nun belirlediği fiyatların normal olduğunu, ancak kurbanlıkların bu fiyatların üzerinde satıldığını söyledi. 
     Belirlenen fiyatların satıcı ve alıcıyı doğrudan bağlamadığını da belirten Yardımcı, ''Bu kararlar tavsiye niteliğindedir. Herkes malını bu fiyatlara göre satmak zorunda değil. Bu nedenle pazarlık esastır. Biz sadece yol gösteririz'' diye konuştu. 
     
     MÜFTÜLÜĞÜN AÇIKLAMASI 
     İl Müftü Yardımcısı Muammer Ayan da, her hayvanın kurban olarak kabul görmeyeceğini belirterek, şunları söyledi 
     ''Kurban, sığır ve manda, koyun, keçi ve deveden olur. Deve 5 yaşını, sığır 2 yaşını, koyun ve keçi 1 yaşını doldurunca kurban olur. Kuzu 6-7 aylık olduğunda annesinin görünümünde olursa kurban olur. Bunlardan başka hayvanlardan kurban olmaz. Bunlardan başka hayvanlardan başkasına veren sadaka vermiş olur.'' Kurban günlerinde borcundan ve zaruri ihtiyacından fazla 80 gram altını olan herkesin kurban kesebileceğini belirten Ayan, kurbanın kredi kartıyla, taksitle ya da borçla alınmasının bir sakıncası olmadığını da dile getirdi. 
     Kurban kesecekleri uyaran Ayan, kesimin Valilik çatısı altında oluşturulan İl Kurban Hizmetleri Komisyonu'nun belirlediği kesim yerlerinde yapılması gerektiğini vurguladı. 
     Sokakta, özellikle de çocukların önünde kurban kesilmemesi gerektiğine işaret eden Ayan, ''Bu durum çocukların psikolojini bozuyor. Onları korkutuyor. Bu duruma herkes dikkat etsin'' dedi. 
     Kesilen kurbanın komşular ve fakirlerle paylaşılması gerektiğini de ifade eden Ayan, kurbanın ne kadarının başkalarına verileceğini, çevrenin ihtiyaç durumuna göre belirleneceğini bildirdi. Ayan, ''Bir kısmının evde kalması, bir kısmının da komşulara ve fakirlere dağıtılması uygundur'' diye konuştu. 
     Ayan, kesilecek kurbanın sağlıklı olmasına dikkat edilmesi gerektiğini de sözlerine ekledi. 
     
</TEXT>
</DOC>
