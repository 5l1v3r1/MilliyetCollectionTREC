<DOC>
<DOCNO> 222398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun21.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zapatero'dan Bush ve Blair'e Özeleştiri yapmalısınız 
</HEADLINE>
<TEXT>

     İspanya Sosyalist İşçi Partisi lideri Jose Luis Rodriguez Zapatero, ABD Başkanı George Bush ve İngiltere Başbakanı Tony Blair'in Irak Savaşı konusunda öz eleştiri yapmaları gerektiğini söyledi. 
     İspanya'da dün yapılan genel seçimlerin galibi Zapatero, Cadena Ser radyosuna verdiği demeçte, ''Bir halk bombalanamaz. Bir daha bunun tekrarlanmaması için düşünmeli ve öz eleştiri yapmalılar'' ifadesini kullandı. 
     Zapatero, ''böyle davranılamayacağını'' da sözlerine ekledi. 
     Sosyalist lider, bugün yaptığı açıklamada, Irak'ta 30 Haziran'da iktidarın Iraklılara devredileceğini belirtmiş ve ''O tarihe kadar yeni gelişme olmazsa İspanyol askerleri şüphesiz dönecektir'' demişti. 
     Zapatero, bir soru üzerine, 30 Haziran'a kadar yeni bir gelişme öngörmediğini, yeni parlamentonun 2 Nisan'da göreve başlamasından sonra Irak'taki askerlerin çekilmesi için talimat vereceğini kaydetmiş, ''Irak savaşı felaketti. İşgal de felaket'' ifadesini kullanmıştı. 
     
</TEXT>
</DOC>
