<DOC>
<DOCNO> 210958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/spor/aspo.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor - Fenerbahçe maçı bugüne ertelendi 
</HEADLINE>
<TEXT>

   48 saat önceden oynanmayacağı belli olan İstanbul-Fenerbahçe maçı bir saat kala ertelendi, Gençlerbirliği'nin karayoluyla Elazığ'a gitmesi istendi, keyfi uygulamalar "Artık yeter" dedirtti 
      CEMAL ERSEN 

   
   İşkence haftası 
   FUTBOL Federasyonu kötü hava şartları nedeniyle deplasmana gitmekte zorlanan kulüplere yardım eli uzatmak yerine inat yolunu seçti, Süper Lig'in ikinci yarısı daha ilk haftada işkenceye dönüştü. Federasyon yetkilileri dün Ankara'da oluşturulan kriz masasında gelişmeleri takip ederken, MHK tarafından atanan hakemlerin görev bölgelerine ulaştığı gerekçe gösterilerek, kulüplerin erteleme talepleri geri çevrildi. 
   
   Talimatlar nerede 
   LİG ve kupa statüsünde "Karşılaşmanın oynanacağı kente asgari 24 saat önceden ulaşılması" yolundaki talimat hükümlerine, kulüplerin yanı sıra federasyonun da uymaması tepki aldı. Bu hükme rağmen, Futbol Federasyonu'nun Ankaragücü - Ç.Rize ve Gaziantep - Bursa maçlarını bugüne ertelemesi, kendi talimatını kulüplerin isteği doğrultusunda hiçe sayması ve keyfi uygulamaları çifte standart olarak nitelendirildi. 
   
   Seyirciye yazık 
   GÜNGÖREN Yahya Baş Stadı'nda dün yapılması gereken İstanbulspor - Fenerbahçe maçı sahanın temizlenmemesi üzerine bugüne ertelendi. İstanbul'daki yoğun kar nedeniyle oynanmayacağı neredeyse 48 saat önceden belli olan karşılaşma için seyircilerin ve takımların stada gitmesine göz yuman federasyon, bir türlü Elazığ'a gidemeyen Gençlerbirliği'nin erteleme talebine de "Hayır" derken ağır eleştirilerle karşı karşıya kaldı. 
   
   Çile üstüne çile 
   TARİFELİ uçağın iptal edilmesi, özel uçak başvurusunun ise yanıtsız kalmasıyla çaresiz duruma düşen Başkent ekibine bir darbe de Haluk Ulusoy'un ailesine ait Ulusoy firmasından geldi. Şirket, Gençlerbirliği'ne kötü hava ve yol koşulları nedeniyle otobüs veremeyeceğini bildirdi, Varan şirketi de aynı öneriyi geri çevirdi. Ancak dün sabah Varan otobüs vermeyi kabul etti ve Kırmızı - Siyahlı kafile, karayoluyla Elazığ'a gitti. 
   
   Cavcav ateş püskürdü 
   BAŞKAN İlhan Cavcav, federasyonun uygulamalarını şaşkınlıkla karşıladıklarını söyledi. Cavcav, "Federasyon 30 insanı otobüsle adeta ölüme terk etti. Bu çocukların başına bir iş gelirse hesabını kim verecek Yetkililer mecbur kalınmadıkça yola çıkılmaması için tamim yayınlarken biz federasyonun arzusunu yerine getirmeye çalışıyoruz" dedi. Bu arada Elazığ - Gençlerbirliği PAF maçının ertelenmesi ise büyük çelişki yarattı. 
   
   Çakır oyalandı    Hakem Cüneyt Çakır, Güngören Yahya Baş Stadı'nı ilk olarak 10.30'da inceledi ve "Yeterli çalışma yok" dedi ancak bekleyeceğini söyledi. 11.40'da ise "25 kişilik grup geleceğini ilettiler ama gelmemiş" açıklamasını yapmasına rağmen kararını 13.15'e sarkıttı. Sahada inceleme yapan Başkan Aziz Yıldırım da hakemlerin ve federasyonun erteleme kararını geciktirmesine sinirlendi. İstanbulspor Başkanı Adnan Sezgin ise sahayı temizletecek adam bulamadıklarını belirtti. Bu arada Fenerbahçe ile flört eden İstanbulsporlu Mehmet Yozgatlı'ya Fenerbahçeli taraftarlar Sarı - Lacivert atkı verdi. 
   
   
</TEXT>
</DOC>
