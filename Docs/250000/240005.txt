<DOC>
<DOCNO> 240005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy02.html </URL>
<DATE> 2004/05/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Arınç ''YÖK Yasası konusunda TBMM görevini yerine getirdi'' 
</HEADLINE>
<TEXT>

     TBMM Başkanı Bülent Arınç, YÖK Yasası konusunda TBMM'nin görevini yerine getirdiğini belirterek, bundan sonraki gelişmelerin sükunet ve demokratik kurallar içerisinde gerçekleşeceğini ümit ettiğini söyledi. Arınç, ''Bence yasama görevini yerine getirmiştir'' dedi. 
     Arınç, Ürdün'ün Başkenti Amman'dan dönüşünde gazetecilerin YÖK Yasası çerçevesinde gelişen tartışmalara ilişkin sorularını yanıtladı. 
     Ürdün'de bulunduğu dönem içerisinde de Türkiye'deki tartışmaları takip ettiğini belirten Arınç, YÖK Başkanı Prof. Dr. Erdoğan Teziç'in saygı duyduğu bir insan olduğunu ifade ederek kendisini ziyarete geldiğinde YÖK konusunda yapılacak değişikliklerin sadece üniversite ve rektörleri ilgilendirmediğini gençlere daha bilimsel bir eğitim verilmesi yönünde, özerk, özgür üniversitelerin kurulması konusunda görüşlerini ifade ettiğini anımsattı. 
     Teziç'le görüşmesi sırasında, Hükümet ile birlikte yapılacak çalışmaların olumlu olduğunu, bu konuda Meclis Başkanı olarak kendisine bir görev düştüğünde bunu memnuniyetle yerine getireceğini belirttiğini kaydeden Arınç, şunları söyledi 
     ''Ondan öte, Hükümet'le YÖK arasında, YÖK'ün kendi içinde veya kamuoyunda yapılan tartışmalara, taraf olmadığım için hiçbir şekilde katılmam. Ancak birkaç gün önce YÖK Başkanı'nın bir konuşması dikkatimi çekti ve bu konuda bir cevap verme ihtiyacı duydum. O da şudur Bir defa bir tasarı Meclis'e gelmişti. Meclis yasama organıdır. Yasama organına gelmiş bir tasarı üzerinde milletvekili arkadaşlarımız en iyi şekilde değerlendirip en verimli, en kaliteli kanun çıkması için gayret göstereceklerdir. Meclis'in malı olmuş bir konuda ben bir şey söyleyebilirim. Bunun ötesinde, şüphesiz yanlış anlamadıysam Sayın Başkan şunu söylüyor Egemenlik kayıtsız şartsız milletindir, evet ama egemenlik kurumlar vasıtası ile yürütülür. Demek ki TBMM bu konuda tek başına yetki kullanan bir kurum değildir . 
     Burada şunu söylemem gerekir Anayasamızın 7'inci maddesine göre yasama yetkisi sadece TBMM'ye aittir. Bu yetkinin kısmen veya tamamen başka bir kuruma devredilmesi mümkün değildir. Dolayısıyla yasama konusunda tek yetkili kurum TBMM değildir denmişse bu çok büyük bir yanlış olur. 
     
     ANAYASA MAHKEMESİ'NİN DURUMU 

     Teziç'in bu görüşünü izah ederken getirdiği örneğin de doğru bir örnek olmadığını savunan Arınç, Anayasa Mahkemesi'nin sadece çıkarılan yasaların Anayasa'ya uygunluğunu denetlediğini, ''yerindelik denetimi'' bile yapamayacağını söyledi. Arınç, Anayasa Mahkemesi bir kanunun bir maddesini iptal ettiğinde yasa koyucu yerine geçip yeni bir hüküm kuramayacağını belirtti. 
     YÖK Yasası konusundaki diğer tartışmalara girmek istemediğini ifade eden TBMM Başkanı Arınç, YÖK'ün, eğitim sisteminin önemli unsurlarından biri olduğuna dikkati çekerek, şu görüşleri dile getirdi 
     ''Bu konuda gerginliğe, işi temel noktadan saptırmaya da hiç gerek yoktur. Türkiye demokratik hukuk devletidir. Bu hukuk devletinde kurumlar vardır, kurallar vardır, dengeler vardır, kontrol mekanizmaları vardır ve bütün bunlar çok açık bir biçimde işlemektedir. 
     TBMM yasama görevini yapmıştır. 18 saat süren görüşmeler sonucunda kanun 251 oy ile kabul edilmiştir. Şimdi Sayın Cumhurbaşkanımız inceleyecek ve karar verecektir. Daha sonra eğer gerekiyorsa bir şekilde Anayasa Mahkemesi'ne gidilir veya gidilmeyebilir. Şimdiden varsayımların üzerinde konuşmanın gereği yok. 
     TBMM kendisine tanınan yetkiyi yerine getirmiş ve gereğini yapmıştır. Burada şunu söyleyebilirim Şüphesiz TBMM sadece bu defa değil daha önce de günlerce çalışmıştır. 1997 Ağustos ayında 8 yıllık kesintisiz zorunlu eğitim görüşmelerinde Genel Kurul 48 saat aralıksız çalışmıştır. Bu, milletvekillerimizin gerekiyorsa ne kadar özveriyle çalıştığını da gösteriyor. 
     Bence yasama görevini yerine getirmiştir. Bundan sonraki gelişmelerin sükunet içerisinde, demokratik kurallar içerisinde gerçekleşeceğini ümit ediyorum. 
     Yeni polemikler meydana getirmeye gerek yok. Yeni tartışmalara yol açacak herhangi bir harekette bulunmaya gerek yok. Ben, hükümet tasarısının TBMM'de 3 maddesinde değişiklik yapılarak çıkarılmasını bir başarı olarak görüyorum.'' 
     
</TEXT>
</DOC>
