<DOC>
<DOCNO> 224278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur08.html </URL>
<DATE> 2004/03/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ankara'da Nevruz, coşkulu şekilde kutlanıyor... 
</HEADLINE>
<TEXT>

     Baharın gelişini simgeleyen Nevruz, Kültür ve Turizm Bakanlığı'nca Atatürk Kültür Merkezi'nde AKM düzenlenen şenlikle kutlandı. 
     Kültür ve Turizm Bakanlığı Müsteşarı Mustafa İsen, geçmiş yıllarda daha çok bir bahar bayramı olarak kutlanan Nevruz'u, bu yıldan itibaren bir ''çevre ve doğa bayramı'' haline dönüştürerek, şehir halklarının da geniş katılımıyla kutlayabilecekleri bir bayram haline getireceklerini bildirdi. 
     Nevruz kutlamaları, AKM Salonu'nda Atatürk ve Türk büyükleri anısına saygı duruşu ve İstiklal Marşı'nın okunmasıyla başladı. 
     Burada bir konuşma yapan Kültür ve Turizm Bakanlığı Müsteşarı Mustafa İsen, Nevruz'un Orta Asya'dan Balkanlara, Kafkaslardan Ortadoğu'ya kadar çok geniş bir alanda tarım toplumuna dayalı halkların kutladıkları bir bayram olduğunu söyledi. 
     Mitolojik ve dini yönleri de bulunan Nevruz'un, Türk Cumhuriyetleri ve Anadolu'da kesintisiz olarak yüzyıllardan beri kutlanageldiğini hatırlatan İsen, ''Yeni gün anlamına gelen Nevruz, baharın gelişini ve doğanın uyanışını simgeleyen dostluk, kardeşlik ve barış gibi evrensel değerlerin yoğun olarak yaşandığı birlik ve dayanışmanın güçlendiği özel günlerimizdendir. Bu haliyle Nevruz, birlik ve beraberlik coşkusunun bahar sevinciyle birleştiği güçlü bir gelenek olarak kültürümüz içinde yerini almıştır'' dedi. 
     Mustafa İsen, Türk toplumunun ciddi bir geleneksel birikime sahip olduğunu belirterek, varolan bu birikimi çağdaş organizasyonlara dönüştürerek kutlamak istediklerini ifade etti. İsen, şunları kaydetti 
     ''Geçmiş yıllarda daha çok bir bahar bayramı olarak kutlanan Nevruzu, bu yıldan itibaren bir çevre ve doğa bayramı haline dönüştürerek, şehir halklarının da geniş katılımıyla kutlayabilecekleri bir bayram haline getirme gayreti içindeyiz. 
     Bu yılki programlarımızın esprisi büyük ölçüde böyle bir eksen üzerine oturtulmuştur. Bu nedenle büyük alışveriş merkezlerinde de Nevruz'u hatırlatacak faaliyetlerimize tanık olacaksınız. Biz Nevruz'u sadece devlet ileri gelenlerinin katıldığı bir bayram olmaktan çıkarıp geniş halk kitlelerinin katıldığı coşkulu bir bayram haline dönüştürmek için bazı standlar hazırladık. Zannediyorum Nevruz'un bu yeni içeriğinden katılımcılar da son derece memnun olacaklardır.'' Müsteşar İsen, Kültür ve Turizm Bakanı Erkan Mumcu'nun Isparta'daki Nevruz kutlamalarına katıldığını, bu nedenle Ankara'daki kutlamalarda bulunamadığını söyledi. 
     
     ''TÜRKLERİN EN AZİZ BAYRAMI'' 

     Azerbaycan Kültür Bakanı ve TÜRKSOY Türk Kültür ve Sanatları Ortak Yönetimi Başkanı Polad Bülbüloğlu da Nevruz'un Türk dünyasının ''en aziz'' ve en çok sevilen bayramı olduğunu söyledi. 
     Nevruz'un asırlardan beri tabiatın bayramı olarak kutlandığını ancak Sovyetler Birliği döneminde bu bayramın yasaklandığını anlatan Bülbüloğlu, buna rağmen Türk dünyasının bu bayramı gizlice kutlayarak 21. yüzyıla kadar getirdiğini ifade etti. Bülbüloğlu, Türk dünyasının Nevruz'u bugüne kadar olduğu gibi bundan sonra da kutlamaya devam edeceğini vurguladı. 
     Konuşmaların ardından Kültür ve Turizm Bakanlığı tarafından 10 ilden Ankara'daki kutlamalara davet edilen öğrenciler ve öğretmenleri ile Azerbaycan, Türkmenistan, Kazakistan ve Kırgızistan'dan gelen öğrencilere çeşitli hediyeler sunuldu. 
     
     YUMURTA TOKUŞTURDULAR 

     Daha sonra İsen ve Bülbüloğlu bir Nevruz geleneğini yerine getirdiler. 
     İsen ve Bülbüloğlu, bolluk, bereket ve aydınlığı simgeleyen, bir tepsi içine dizilmiş haşlanmış yumurta, çimen, mum ve kuruyemişten oluşan geleneksel ''Semeni tepsisi''ndeki yumurtaları tokuşturdu. Tokuşturma sonucunda Polad Bülbüloğlu'nun elindeki yumurta kırıldı. 
     İsen ve Bülbüloğlu daha sonra AKM'nin önündeki açık alanda devam eden kutlamalar için hazırlanan odunları ateşleyerek Nevruz ateşi yaktılar. Nevruz geleneğine uyan bazı gençler de ateşin üzerinden atladılar. 
     Açık alanda süren kutlamalarda, çeşitli okulların halkoyunları ekipleri gösteriler sundu. Kırşehir Kaman Davul Topluluğu'nun gösterileriyle renk kattığı şenlikte çocuklara bazı küçük hediyeler de dağıtıldı. Ayrıca çocuklar için küçük eğlenceler ve animasyonlar düzenlendi. 
     
</TEXT>
</DOC>
