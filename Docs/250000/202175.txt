<DOC>
<DOCNO> 202175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun11.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li askerler Saddam'ı tanımamış... 
</HEADLINE>
<TEXT>

     Amerikan askerleri, aylardır peşinde oldukları Irak'ın devrik lideri Saddam Hüseyin'i yakaladıkları sırada, buldukları kişiyi tanıyamamış. 
     AP'nin haberine göre, karanlık bastığı zaman mevzilerine geçen 600 kadar Amerikan askeri, hedefleri olan 2 evde ''büyük bir şey'' olduğunu biliyorlardı. 
     Askerler, önce bir şey bulamadılar, daha sonra yakındaki küçük duvarlar örülü bir yerden 2 kişinin kaçtığını gördüler. İçeri giren askerler, yerdeki halıyı kaldırdıkları zaman tek kişilik küçük bir gizlenme yerine ulaştılar. İçeride kucağında tabancası, sakallı ve kirli saçlı bir kişi görünce, ilk etapta bu kişiyi tanıyamayan Amerikan askerleri, buldukları kişiye kim olduğunu sorduklarında Saddam Hüseyin cevabını aldılar. 
     Irak'taki 4. Piyade Tümeni Komutanı Amerikalı Tümgeneral Raymond Odierno, Saddam'ın yakalanışını anlatırken, hedefi yalnızca komutanların bildiğini, askerlereyse ''büyük bir balık yakalayacaklarını'' söylediklerini belirtti. 
     Odierno, askerlerin buldukları kişiye kimliğini sordukları zaman, bu kişinin Saddam Hüseyin olduğunu doğruladığını, kucağındaki tabancasını kullanmadığını söyledi. 
     Saddam'ın yakalandığı yer, doğum yeri Uca'dan birkaç kilometre uzaklıktaki Advar kasabası yakınlarında bulunuyor. Advar, Saddam'ın en güvendiği yardımcılarından İzzet İbrahim El Duri'nin kasabası olarak tanınırken, bölge halkı Saddam'a destek veriyor. 
     Saddam'ın yakalandığı evin komşusu olan ve Saddam'ı ''babaları'' olarak nitelendiren Suhayib Abdurrahman, Amerikan güçlerinin aylardır bölgeyi izlediklerini, kulübe civarındaki yolda devriye gezdiklerini ve bölgeyi defalarca aradıklarını söyledi. 
     Bu arada, bölgede manavlık yapan Safa Sabir El Duri, Amerikan askerlerinin, Saddam'ı ele geçirdikleri evin sahibi Kays El Duri'yi de yakaladıklarını duyduğunu aktardı. 
     
     KATAR'A MI GÖTÜRÜLDÜ 

     El Arabiya televizyonu, Tikrit civarında Amerikan askerlerince yakalanan Saddam Hüseyin'in güvenlik gerekçesiyle Katar'a götürüldüğünü öne sürdü, ancak bu haber şu ana kadar doğrulanmadı. 
     

     
</TEXT>
</DOC>
