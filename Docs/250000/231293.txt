<DOC>
<DOCNO> 231293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko31.html </URL>
<DATE> 2004/04/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Japonlar fındığı sevdi, ihracat yüzde 96 arttı... 
</HEADLINE>
<TEXT>

     Fındık Tanıtım Grubu FTG tarafından Japonya'ya yönelik ihracatın artırılması amacıyla bundan 4 yıl önce başlatılan kampanya meyvelerini vermeye başladı. 
     İç pazara yönelik kampanyada, fındığın insan sağlığına olan yararları, ünlü sanatçı Özkan Uğur'un rol aldığı ''Aganigi naganigi'' sloganının kullanıldığı bir reklam filmiyle anlatılırken, Japonya genelinde yürütülen kampanyada da bu ülke insanının kültür ve bakış açısına uygun benzer içerikli sloganlar kullanıldı. 
     Başbakan Recep Tayyip Erdoğan'ın Japonya gezisine katılan Dış Ticaret Müsteşar Yardımcısı Ömer Faruk Doğan, yaptığı açıklamada, FTG'nun 2000 yılının Kasım ayından bu yana Japonya'da Türk fındığının tanıtımı ve tüketiminin artırılmasını sağlamak amacıyla reklam ve tanıtım kampanyaları düzenlediğini söyledi. Bu kampanya çerçevesinde, basın ve yayın organlarında reklamlar yayınlandığını, seminerler düzenlendiğini ve perakende pazarının geliştirilebilmesi amacıyla süpermarket ve dağıtım şirketleriyle işbirliği halinde çeşitli çalışmalar yürütüldüğünü kaydeden Doğan, ayrıca fındığı kullanan sanayi kuruluşlarıyla da bağlantıya geçildiğini bildirdi. 
     Doğan, Başbakan Recep Tayyip Erdoğan'ın Japonya ziyareti çerçevesinde, dün Tokyo'da düzenlenen, Türk ve Japon işadamlarının katıldığı seminerde, FTG'nun Japonya'da yürüttüğü çalışmaları aktardığını, Başbakan Erdoğan'a da bir plaket sunduğunu bildirdi. 
     Türk fındığının tanıtımı ve tüketiminin arttırılması amacıyla Dış Ticaret Müsteşarlığı başkanlığında, İstanbul ve Karadeniz Fındık ve Mamülleri İhracatçıları Birlikleri'nin katılımıyla 1997 yılında FTG'nin kurulduğunu anımsatan Doğan, grubun, yurt içinde ve ABD, Çin Halk Cumhuriyeti ve Japonya'da reklam ve tanıtım faaliyetleri yürüttüğünü söyledi. 
     Fındığı kullanan sanayi kuruluşlarının yanı sıra, potansiyel fındık tüketicilerine yönelik çalışmalar yürütüldüğünü anlatan Doğan, bu kapsamda, Japon Ana Çocuk Sağlığı kuruluşuyla ortaklaşa yürütülen kampanya ile Ana Çocuk Sağlığı merkezlerinde fındığı tanıtıcı toplantılar düzenlendiğini ve bilgilendirici yayınlar dağıtıldığını kaydetti. 
     Ayrıca, Tokyo'daki üniversitelerin kooperatifleriyle işbirliği halinde tanıtım programları düzenlendiğini, aşçılık okullarıyla işbirliği halinde çalışmalar yürütüldüğünü, Japon damak tadına uygun yemek tariflerinin geliştirilmesine önem verildiğini ifade eden Doğan, çalışmaların kurumsal bir kimlik altında yürütülebilmesi için de 2002 yılının Eylül ayında ''Turkish Hazelnut Association Japan'' Japonya Türk Fındık Derneği kurulduğunu belirtti. 
     Doğan, dernek bünyesinde, ''Japan Nut Association'', ''The Federation of Japan Confectionery Asssociation'' ve ''Japanese-Style Confectionery Association Towa Group'' gibi ilgili sektör derneklerinin de üyesinin bulunduğunu bildirdi. 
     
     İHRACATTA PATLAMA 

     İçinde bulunulan 2003-2004 sezonunda, Japonya'ya yönelik fındık ihracatında bir önceki sezonun aynı dönemine oranla büyük bir sıçrama gözlendiğini bildiren Doğan, ''1 Eylül-31 Mart 2004 dönemi itibariyle Japonya'ya yönelik fındık ihracatımız, bir önceki sezona kıyasla miktar ve değer olarak, sırasıyla yüzde 96 ve yüzde 232 artarak, 271 tondan 3 tona, 677 bin ABD dolarından 2,26 milyon ABD Doları'na yükseldi'' diye konuştu. 
     Doğan, rekoltenin düşük gerçekleşmesine bağlı olarak içinde bulunulan sezonda fındık fiyatlarında yaşanan artışa rağmen, Japonya'ya yönelik fındık ihracatının bu oranda yükselmesinin, özellikle fındığı işleyen sektörlere yönelik olarak düzenlenen tanıtım faaliyetlerinin etkili olduğunu sözlerine ekledi. 

     
</TEXT>
</DOC>
