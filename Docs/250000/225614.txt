<DOC>
<DOCNO> 225614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur38.html </URL>
<DATE> 2004/03/25/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Ağar'dan hükümete eleştiri... 
</HEADLINE>
<TEXT>

     DYP Genel Başkanı Mehmet Ağar, ''Bu hükümet, Kıbrıs konusunda taviz verecek bir anlaşmaya imza koyarsa, milletin de bizim de iki elimiz yakalarında olur'' dedi. 
     Ağar, partisince düzenlenen mitingde yaptığı konuşmada, iktidarın iş ve aş bekleyen halkın taleplerine yanıt veremediğini, üretim ve istihdam yaratacak yeni bir yatırım yapılmadığını savundu. 
     AK Parti'yi milletin iktidar yaptığını, ancak iktidara geldikten sonra milleti unuttuğunu söyleyen Ağar, şunları söyledi 
     ''Emekliye iki fileyi bile doldurmaya yetmeyen zam veriyorsun, sonra da 7.5 milyara geçinemiyorum diyorsun. Bu emekli nasıl geçinsin. Bari sus... Bu seçimde iktidara ikaz gelmezse, seçim sonrası daha çok zam, daha çok vergi olur. Çünkü bunlar kendi iradelerini değil, Türkiye'yi kuşatan iç ve dış menfaat gruplarının isteklerini yerine getiriyor.'' Ağar, AK Parti'nin yerel seçimlerde belediyeleri başka partilerin kazanması halinde hizmet gelmeyeceği yönünde mesajlar verdiğini ifade ederek, ''Bunun adı şantajdır. Biz belediyeleri kazanalım da yardım etmeyin de görelim. Benim adım Mehmet Ağar... Türkiye'de kanun var, nizam var. Baskıyla, eziyetle siyaset yapılmaz. Yapan karşısında beni ve partimi bulur. Biz Allah'ın ve milletin dışında hiç bir güce boyun eğmeyiz'' dedi. 
     Hükümetin Kıbrıs politikasını eleştirirken, bazı konuların TBMM'den ve halktan kaçırıldığını öne süren Ağar, şöyle konuştu 
     ''Hükümet, İsviçre'ye ne adına gidiyor Hangi garantileri aldı Neyi imzalayacak Millet adına Meclis'in bunu bilme hakkı vardır. Türkiye'nin tarihten, anlaşmalardan gelen hukuku, hakları bir yabancının iki satırına terk edilemez. Türkiye aşiret devleti değildir. Bu hükümet, Kıbrıs konusunda taviz verecek bir anlaşmaya imza koyarsa, milletin de bizim de iki elimiz yakalarında olur.'' Ağar, daha sonra, Balıkesir Belediye Başkan adayı Baki Ataç'ı halka tanıttı. 
     
</TEXT>
</DOC>
