<DOC>
<DOCNO> 224289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur19.html </URL>
<DATE> 2004/03/21/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İnsan Hakları konusunda en çok şikayet Başkent'ten... 
</HEADLINE>
<TEXT>

     Başbakanlık İnsan Hakları Başkanı Vahit Bıçak, Ocak ayı rakamlarına göre insan hakları ihlali konusunda en çok şikayet edilen ilin Ankara olduğunu belirterek, ''Şikayet konuları arasında birinci sırada işkence ve kötü muamele var'' dedi. 
     ''İnsan Hakları Kurulları 6. Yuvarlak Masa Toplantısı'' için Antalya'da bulunan Başbakanlık İnsan Hakları Başkanı Vahit Bıçak, Polis Başmüfettişi Fevzi Akgün ve Mülkiye Başmüfettişi Mustafa Taşkesen, Antalya Valiliği Özürlüler Merkezi'ni ziyaret etti. 
     Yetkililerden merkezin çalışmaları hakkında bilgi alan Bıçak, kurul olarak Türkiye'de insan hakları standartlarını yükseltmeye çalıştıklarını, özürlülerin haklarının ise insan haklarının önemli bir parçası olduğunu vurguladı. 
     Buradan Antalya Valiliği tarafından sokakta yaşayan çocukların eğitimi ve rehabilitasyonu amacıyla yaptırılan Sevgi Köyü'ne geçen heyet, tesiste incelemelerde bulundu. Sevgi Köyü'nde kalan çocukların yatakhaneleri, çalışma ve spor alanlarını gezen Bıçak, tesiste kalan çocuklarla bilardo ve langırt oynadı. 
     Sevgi Köyü'nden çıkışta basın mensuplarının sorularını yanıtlayan Vahit Bıçak, insan hakları standartlarını yükseltme doğrultusunda yoğun bir çalışma gerçekleştirdiklerini kaydetti. Türkiye'de Avrupa Birliği'ne tam üye olma süreci yaşandığını belirten Bıçak, insan haklarıyla ilgili çalışmaların da bu sürecin bir parçası olduğunu bildirdi. 
     
     ''930 İNSAN HAKLARI ÖLÇÜM ALETİ'' 
     İnsan haklarıyla ilgili çalışmalarda mülki idare amirlerine insan hakları standartlarını yükseltme misyonu verdiklerini belirten Vahit Bıçak, bunu gerçekleştirmek için 81 il, 849 ilçede insan hakları il ve ilçe kurulları oluşturulduğunu kaydetti. 
     Kurulların en az 15 kişiden oluştuğunu ve üyelerin sadece ikisinin kamu görevlisi olduğunu vurgulayan Bıçak, şunları söyledi 
     ''İnsan haklarıyla ilgili toplumun tüm kesimleri bu kurullarda yer almaktadır. Kurullar faaliyetlerini raporlar halinde Başbakanlık İnsan Hakları Kurulu Başkanlığı'na göndermektedirler. Bu raporlar sayısal veriye dönüştürüldükten sonra kamuoyunun bilgisine sunulmaktadır. Yani ülkenin 930 bölgesine insan hakları ölçüm aleti yerleştirmiş durumdayız. Bu ölçüm aletleri marifetiyle ülkenin hemen her köşesinde insan haklarıyla ilgili ne tür ilerlemeler sağlanıyor, nerelerde ne gibi sorunlar var, bunları anında takip etme imkanı bulduk.'' 
     
     ŞİKAYETLERDE BİRİNCİLİK ANKARA'NIN 
     Vahit Bıçak, insan hakları ihlalleri konusundaki şikayetlerin Ocak 2004'ten itibaren sayısal veriler halinde kamuoyuna açıklandığını bildirdi. Ocak ayında Türkiye genelinde 76 başvuru aldıklarını belirten Bıçak, şöyle devam etti 
     ''Ocak rakamlarına göre insan hakları ihlali konusunda en çok başvuru Ankara'dan yapıldı, ikinci İstanbul, üçüncü İzmir, dördüncü Diyarbakır oldu. Şikayet konuları arasında birinci sırada işkence ve kötü muamele var. İkinci sırada kişi özgürlüğü ve güvenliği, üçüncü sırada da adil yargılama hakkıyla ilgili başvurular öne çıkıyor. Ancak bu sadece Ocak ayının verisi, yani bir ayın verisi belki ipucu verir, ama genel tabloyu görmek için birkaç ay bu veri akışını gözlemlememiz gerekiyor.'' Bıçak, bir gazetecinin, insan hakları ihlalleri konusundaki şikayetlerin en çok geldiği il olarak birinci sırada Ankara'nın yer almasıyla ilgili sorusuna ise ''Ankara'da çok sayıda kamu kurumu ve bakanlık bulunması nedeniyle şikayet gelen illerin arasında birinci sırada bu ilimiz yer aldı. Bakanlıkların taşra birimlerinde yapılan bir takım işlemler nedeniyle şikayet edilmesinden dolayı Ankara birinci sırada yer alıyor'' yanıtını verdi. 
     
</TEXT>
</DOC>
