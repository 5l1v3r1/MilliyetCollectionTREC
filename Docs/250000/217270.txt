<DOC>
<DOCNO> 217270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur51.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Görme engelli vatandaşlar, yeteneklerini sergiledi 
</HEADLINE>
<TEXT>

     Beyazay Derneği Sivas Şubesi tarafından düzenlenen ''Yüreğimizin gözüyle'' adlı programda, görme engelli vatandaşlar tüm yeteneklerini sergiledi. 
     Atatürk Kültür Merkezi'nde düzenlenen programın ilk bölümünde, kentteki ilköğretim okulu öğrencileri ve veliler için, görme engelli dernek üyeleri tarafından hazırlanan şiir dinletisi, skeç ve Türk Halk Müziği konseri sunuldu. 
     Dernek üyelerinin üstün performansıyla tamamlanan program, büyük alkış aldı. 
     Dernek başkanı Tuncay Köse, üyelerinin, dernek bünyesinde düzenlenen faaliyetler sırasında kazandıkları yeteneklerini halkla paylaşmayı amaç edindiklerini söyledi. 
     Köse, programdan elde edilen gelirin ise dernek yararına kullanılacağını belirtti. 
     
</TEXT>
</DOC>
