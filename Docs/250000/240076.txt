<DOC>
<DOCNO> 240076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo47.html </URL>
<DATE> 2004/05/14/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
Fenerbahçeli futbolcular, saçlarını sarı - laciverte boyadılar 
</HEADLINE>
<TEXT>

     Birinci Süper Futbol Ligi'nde geçen hafta şampiyonluğunu garantileyen Fenerbahçe'nin, Malatyaspor ile yapacağı ligdeki son maçında, Kadıköy tarihi günlerinden birini yaşadı. 
     Günün erken saatlerinden itibaren sarı-lacivertli formalar ve bayraklarla Fenerbahçe Şükrü Saracoğlu Stadı'na akın eden taraftarlar, tezahüratlar ve şarkılar söyleyerek şampiyonluklarını doyasıya yaşadı. Başta Bağdat Caddesi olmak üzere, Kadıköy'ün birçok yeri sarı-lacivertli bayraklarla donatılırken, otomobilleriyle şampiyonluk turuna çıkan taraftarlar, ortalığı karnaval yerine çevirdi. 
     
     FUTBOLCULAR SAÇLARINI BOYATTI 
     Fenerbahçeli futbolcular, Samandıra Tesisleri'nde saçlarını spreylerle sarı-lacivert renge boyattı. 
     Şampiyonluk kutlamaları için saçlarını takımlarının rengine boyatan futbolcular, maçın başlamasına 1.5 saat kala stada geldi. Zemini kontrol için sahaya çıkan futbolculara taraftarlar büyük sevgi gösterisinde bulunurken, Van Hooijdonk en çok ilgi gösterilen futbolcu oldu. Hollandalı oyuncu da tribünleri dolaşarak taraftarlarını selamladı. 
     Bu arada, maç öncesi yöneticilerle sahanın kenarından geçerek protokol tribününe gelen kulüp başkanı Aziz Yıldırım'a da taraftarlar büyük sevgi gösterilerinde bulundu. 
     
     DEV BAYRAK COŞTURDU 
     Kenan Evren Lisesi tarafındaki kale arkası tribününde taraftarlar dev bir Fenerbahçe bayrağı açtı. 
     Tribünün yarısını kaplayan bayrağın açılması tribünleri coştururken, sürekli şampiyonluk şarkıları söylendi. 
     
     ULUSOY'A, FENERBAHÇE KAŞKOLU 
     Futbol Federasyonu Başkanı Haluk Ulusoy ve bazı yöneticiler de Fenerbahçe-Malatyaspor maçına geldi. 
     Protokol tribünü girişinde bir taraftar, Haluk Ulusoy'a Fenerbahçe kaşkolu taktı. 
     
     İUM'DA FORMALAR YOK SATIYOR 
     Fenerbahçeli taraftarlar, stadın altında bulunan Fenerium mağazasına bugün adeta akın etti. 
     3 yıldızlı formalardan almak için birbirleriyle yarışan taraftarlar, sarı-lacivertli ürünlere büyük ilgi gösterdi. Taraftarların, özellikle Van Hooijdonk formalarına rağbet gösterdiği görüldü. 
     
     AKIMI 3-1 GALİP 
     Fenerbahçe PAF Takımı, Malatyaspor ile yaptığı ligin son maçını 3-1 kazandı. 
     Dereağzı Tesisleri'ndeki maçta, Fenerbahçe'nin gollerini Taylan, İskender ve Alp attı. Sarı-lacivertliler bu sonuçla, 62 puanla ligi 3. sırada tamamladı. 
     
</TEXT>
</DOC>
