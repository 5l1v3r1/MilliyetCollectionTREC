<DOC>
<DOCNO> 220057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko34.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema ödemeleri 11-31 Mart arasında yapılacak.. İşte ödeme günleri 
</HEADLINE>
<TEXT>

     Kamuoyunda ''zorunlu tasarruf hesabı'' olarak bilinen Çalışanların Tasarruflarını Teşvik Hesabı'nın tasfiyesine ilişkin yasa çerçevesinde nemanın ilk taksidinin ödenmesine ilişkin kaynak, 8 Mart Pazartesi gününden itibaren Ziraat Bankası'na aktarılmaya başlanacak. 
     Aradaki iki gün Ziraat Bankası'nda hazırlıklar tamamlandıktan sonra, ödemeler ise 11 Mart'tan itibaren yapılacak. 
     Hazine Müsteşarlığı'ndan yapılan açıklamaya göre, tasfiye yasası uyarınca ilk taksit nema ödemesi ile ilgili tutarlar, 8 Mart Pazartesi gününden itibaren Ziraat Bankası'na aktarılmaya başlanacak. 
     Birinci taksit ödemeler, anapara ödemelerinde olduğu gibi işveren ve kişisel başvuru şeklinde ikili olarak yapılabilecek. 
     Hak sahipleri, halen çalıştıkları ve tasarrufu teşvik işyeri sicil numarası ve elektronik posta adresi uzantıları . -.k12.tr, -.edu.tr, -.com tr, -.gov.tr -.mil.tr -.pol.tr olan, en az 10 hak sahibinin çalıştığı kurum ve işyerleri aracılığı ile birinci taksit tutarlarını alabilecekler. 
     Açıklamaya göre, kişisel başvurularda ödemeler, plan çerçevesinde, tasarrufu teşvik hesap numarasının son hanesine göre, şu sırayla yapılacak 
     ''1 olan hak sahiplerine 11 Mart -12 Mart 2004, 
2 olan hak sahiplerine 15 Mart -16 Mart 2004, 
3 olan hak sahiplerine 17 Mart -18 Mart 2004, 
4 olan hak sahiplerine 19 Mart -22 Mart 2004, 
5 olan hak sahiplerine 23 Mart -24 Mart 2004, 
6 olan hak sahiplerine 25 Mart -26 Mart 2004, 
7 olan hak sahiplerine 29 Mart 2004, 
8 olan hak sahiplerine 30 Mart 2004, 
9 olan hak sahiplerine 31 Mart 2004'' 

1 Nisan 2004'ten itibaren bu sıralama aranmayacak. Başvuruda gününü geçirenler, daha sonraki günlerde de başvurabilecekler. 
     Taksit tutarları tahakkuk eden ayda sabitlenecek. Tasarrufu teşvik anaparalarından, sehven fazla veya eksik ödenen tutarların geri alınmasında ödenmesinde, gerekli mahsuplaşmanın birinci taksit ödeme tarihine kadar yapılmamış olması durumunda, birinci taksit nema ödemelerinde bu tutarların düşülmesi eklenmesi şeklinde işlem yapılacak. Mahsup edilecek tutarın birinci taksitten yüksek olması durumunda ise fark takip eden taksitlere yansıtılacak. 
     Geriye dönük anapara tesisinde oluşacak anapara ve taksit farkı, bir sonraki taksit dönemi beklenmeden ödecek. 
     
     1.1-1.4 KATRİLYON LİRA ARASINDA ÖDEME BEKLENİYOR 

     Tasfiye yasası uyarınca, geçen yıl Nisan ayında 1.25 katrilyon lira ana para ödemesi yapılan hesaptan, bu yıl Mart'ta da toplam 1.1-1.4 katrilyon lira arasında nema taksidi ödenmesi öngörülüyor. 
     Zorunlu tasarruf hesabından, bu yıl, Haziran, Eylül ve Aralık aylarında olmak üzere 3 nema ödemesi daha yapılacak. 2005 yılında Mart, Haziran, Eylül ve Aralık, 2006 yılının Mart ve Haziran aylarında yapılacak ödemelerden sonra, hesap tasfiye edilmiş olacak. 
     Hesapta bulunan nemalar, her ay tüketici fiyatları endeksindeki TÜFE değişim oranında ve ilave olarak yıllık yüzde 5 faiz ile değerlendiriliyor. Ödemeler ile bunlara ilişkin düzenlemelerden hiçbir vergi ve kesinti yapılmıyor. 
     Yasa uyarınca, Hazine Müsteşarlığı'nın bağlı olduğu bakan, ödeme tarihlerini bir ay önce veya bir ay sonra olarak belirleyebiliyor. 
     Nisan 1988'de yürürlüğe giren zorunlu tasarruf hesabı, işsizlik sigortasının uygulamaya konulmasıyla 1 Haziran 2000'de durdurulmuştu. Ziraat Bankası'nda yaklaşık 15 milyon tasarrufu teşvik hesabı açılmasına karşın, daha sonra yapılan incelemelerde, mükerrer olduğu belirlenen 2.4 milyon hesap kapatılmıştı. 
     
     HESAPTAKİ PARA MİKTARI... 

     2000 yılında ana para kesintisi durdurulan hesapta, 28 Nisan 2003 itibariyle anapara ve nema geliri olarak, toplam 16 katrilyon 180.2 trilyon lira birikmişti. Bunun 1 katrilyon 698.5 trilyon lirasını anapara, 14 katrilyon 481.7 trilyon lirasını nema geliri oluşturuyordu. 
     Hesaba giren paradan 3 katrilyon 661.1 trilyon lirası, anapara, şahıs kesintisi ve nema olarak hak sahiplerine ödenirken, 9 trilyon lira ilgili kurumlara iade edildi. Ziraat Bankası'na da 17 trilyon lira yatırım harcaması ve komisyon olarak verildi. 
     Zorunlu tasarruf uygulamasının yürürlüğe girdiği Nisan 1988'den 28 Nisan 2003'e kadar, fondaki kümülatif nema oranı ise yüzde 964.35'e ulaşmıştı. 
     Hesaptan, geçen yıl Nisan-Mayıs aylarında, 5 milyon kişiye 1.25 katrilyon liraya yakın anapara ödemesi yapılırken, bu yıl Mart'ta yapılacak nema taksidi ödemesinin 1.4 katrilyon lirayı bulması bekleniyor. 
     
</TEXT>
</DOC>
