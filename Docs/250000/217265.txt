<DOC>
<DOCNO> 217265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur46.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
K.Çekmece'de, birlikte yaşadığı kişiyi öldürdü 
</HEADLINE>
<TEXT>

     Küçükçekmece'de, birlikte yaşadığı kişiyi öldürdüğü ve cinsel organını kestiği belirtilen kadın ile kendisine yardımcı olduğu iddia edilen 17 yaşındaki oğlu gözaltına alındı. 
     AA muhabirinin edindiği bilgiye göre, Halkalı Zeynebiye Caddesi'ndeki bir apartmanda meydana gelen olayda, Keklik T. ile aynı işyerinde çalıştığı ve birlikte yaşadığı arkadaşı Emin Kaya arasında tartışma çıktı. 
     Tartışmanın kavgaya dönüşmesi üzerine, mutfaktan aldığı ekmek bıçağı ile Emin Kaya'yı bıçaklayan Keklik T. oğlu M.T'nin de yardımıyla el ve ayaklarını bağladığı Kaya'yı çeşitli yerlerinden bıçakladıktan sonra, cinsel organını kesti. 
     Emin Kaya olay yerinde can verirken, Keklik T. ve oğlu gözaltına alındı. 
     Keklik T'nin, polisteki ifadesinde, ''yaklaşık 3 aydır aynı işyerinde çalıştıkları Emin Kaya ile birlikte yaşadıklarını ve Kaya'nın kendisine evlenme sözü verdiğini, ancak ısrarlarına rağmen bu sözünü yerine getirmediğini'' söylediği belirtildi. 
     Keklik T'nin, ''Kaya'yı, kendisini başkalarına parayla satacağını söylediği gerekçesiyle öldürdüğünü'' anlattığı öğrenildi. 
     Olayla ilgili soruşturma sürüyor. 
     
</TEXT>
</DOC>
