<DOC>
<DOCNO> 210884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo15.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutlualp Hakan Yakın konusunda ciddi bir gelişme olmadı 
</HEADLINE>
<TEXT>

     Fenerbahçe Kulübü Yönetim Kurulu Üyesi Hakan Bilal Kutlualp, ''İstanbulsporlu futbolcu Mehmet Yozgatlı'nın Fenerbahçe'ye transferi için sarı-siyahlı kulübün bazı prosedürleri tamamlaması gerektiğini'' söyledi. 
     Güngören Mimar Yahya Baş Stadı'nda İstanbulspor-Fenerbahçe maçının ertelenmesinden sonra basın mensuplarının sorularını yanıtlayan Hakan Bilal Kutlualp, ''Mehmet Yozgatlı şu anda İstanbulspor'un futbolcusudur. Onlar kendi prosedürlerini hallederse ancak biz konuşabiliriz. Bizim konuşacak birşeyimiz şu anda yok. Kendisiyle ilgilendiğimizi zaten açıklamıştık'' dedi. 
     
     ''HAKAN YAKIN İLE İLGİLİ CİDDİ BİR GELİŞME OLMADI'' 
     Kutlualp, Fenerbahçe'nin eski futbolcusu Murat Yakın'ın kardeşi Hakan Yakın konusunda da şu ana dek ciddi bir gelişme olmadığını bildirdi. 
     İsviçre'nin FC Basel takımında forma giyen futbolcunun transferini düşündüklerini aktaran Kutlualp, şunları söyledi 
     ''Her aklımızdan geçen ismin bu derece piyasaya çıkarılması, alınmış, getirilmiş gibi yansıtılması kamuoyunda haksız bir beklentiye yol açıyor. Ondan sonra da bu adam olmuyorsa 'alınamadı, yapılamadı' şeklinde bir resim ortaya çıkıyor. Bu yalnıştır. Biz, bir sürü beyin cimnastiği yapıyoruz. Hepsini getirseydik şimdiye kadar bin tane adam almıştık. Bu konuda da ciddi bir gelişme olmadı. Sadece bir cimnastikti.'' Kutlualp, teknik direktör Christoph Daum'un orta alan için istediği transfer konusunda çalışmalarının sürdüğünü vurguladı. 
     
     MAÇIN ERTELENMESİ 
     Kutluap, yarına ertelenen maçı iki takımın da oynamak için istekli olduğunu ifade ederek, ''Bizim ekiplerimiz de çalışmalara yardım edecek ve saha temizlenecek'' dedi. 
     BJK İnönü Stadı'nda temizleme çalışması yapılmadığı yönünde haber aldığını anlatan Kutlualp, ''Beşiktaş'ın da çaba sarfetmesi, bizim kadar istekli olması lazım. Deniz kenarındaki BJK İnönü Stadı'nda şartları bu stattan daha iyidir. Şartlar ne olursa olsun bu ligin devamını sağlamak zorundayız'' diye konuştu. 
     
     GÜRELİ'YE YANIT 
     Kutlualp, Beşiktaş Kulübü İkinci Başkanı Hüsnü Güreli'nin Fenerbahçe-Çaykur Rizespor tekrar maçıyla ilgili yaptığı açıklamayla ilgili yöneltilen bir soru üzerine de, ''Bizler ligde rakibiz, düşman değil. Hüsnü Güreli, bu açıklamayı 2 ay önce niye yapmadı da maç bittikten sonra bunları söylüyor Aradaki puan farkı 8'e indi diye paniğe gerek yok. Çaykur Rizespor kazansaydı, bunları söyler miydi '' diye konuştu. 
     
     SEZGİN ''UMARIM AKŞAMA KADAR SAHAYI TEMİZLERİZ'' 
     İstanbulspor Kulübü Başkanı Adnan Sezgin de akşama dek sahayı temizlemeyi umduklarını belirterek, ''Anormal bir yağış olmazsa, maç yarın oynanır'' dedi. 
     Sezgin, olağanüstü hava koşulları nedeniyle sahayı maç saatine dek temizleyemediklerini ifade ederek, şöyle konuştu 
     ''Dün insanları evlerinden sahaya getiremedik. Bugün de maç saatine kadar sahayı temizleyemedik. Sahaya makine sokamıyoruz. İnsan gücüyle temizlenmesi lazım. Daha önce başka sahalara makine sokulmuştu, saha zemini çok kötü olmuştu. Çalışan insan sayısını artıracağız ve umarım akşama kadar sahayı temizleriz.'' 
     
</TEXT>
</DOC>
