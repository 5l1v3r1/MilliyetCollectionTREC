<DOC>
<DOCNO> 216154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/yasam/yas01.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
2. kafeterya faciası 
</HEADLINE>
<TEXT>

   İzmir Balçova'da, 4 katlı bir binanın zemin katındaki kafeteryada çıkan yangında 2 kişi öldü. Geçtiğimiz kasım ayında 'Nağme Kafe'deki yangında ise 9 kişi hayatını kaybetmişti 
      İZMİR DHA 
   
   İzmir'in Balçova ilçesi'nde 4 katlı binanın zemin katında bulunan ve dekorasyonun da elyaf, ahşap ve çuval kullanılan bir kafeteryada çıkan yangın da, 2 kişi yaşamını yitirdi, 3'ü ağır, 5 kişi de yaralandı. Bornova'da bulunan ve dekorasyonunda cam elyafı kullanılan "Nağme Kafe"de de geçtiğimiz Kasım ayında elektrik arızası nedeniyle çıkan yangında 9 kişi hayatını kaybetmişti. 
   
   Cehenneme döndü 
   Balçova Sakarya Caddesi üzerindeki Bediha Hanım Apartmanı'nın zemin katında bulunan ve genelde üniversite öğrencilerinin gittiği Şarkevi adlı kafeteryada, dün akşam 19.00 sularında bir patlama meydana geldi. Patlamanın ardından alevlerin sardığı kafeteryada, yerdeki kilimler ile dekorasyonda kullanılan elyaf, çuval ve ahşaplar tutuşarak ortalığı cehenneme çevirdi. Kafeteryanın büyük camla kaplı ön tarafında ve asma katında oturanlar, dışarı çıkmayı başarırken, iç tarafta bulunanlar alevler arasında kaldı. Patlamayla irkilen bazı apartman sakinleri de, evlerini terk etti. 
   Olay yerine sevk edilen çok sayıda itfaiye ekibi, bir yandan kafeteryayı saran alevlerle mücadele ederken, diğer yandan da apartmanda mahsur kalanları tahliye etti. Kısa sürede söndürülen yangının ardından içeri giren itfaiye erleri, biri erkek diğeri kadın iki kişinin yanmış cesetini buldu. İçeriden 5 kişi de yaralı olarak çıkarılarak, hastaneye kaldırıldı. Yaralılardan, Müjde Başkaya 18 , Ebru Temelbasan 19 ve Dürdane Çakır'ın 19 durumunun ağır olduğu bildirildi. Diğer 2 yaralı kafeterya çalışanları Ozan Denizgezen ile Erhan Seyrek'in durumunun da iyi olduğu ifade edildi. 
   Fazla gürültü olduğu için, apartman sakinlerinin imza toplayarak kafeteryanın kapatılmasını istediği de öne sürüldü. Kafeteryanın ruhsat sahibi Sercan Sakın da, olayın ardından gözaltına alındı. Polis, kafetaryada patlayıcı ve bomba izi aradı. 
   
   Nağme Kafe'de 9 kişi ölmüştü    Bornova Süvari Caddesi'nde bulunan Nağme Kafe'de 12 Kasım 2003'te elektrik arızası nedeniyle başlayan yangında, aralarında üniversite öğrencilerinin de bulunduğu 9 kişi yaşamını yitirmişti. Büyük ses getiren ve 9 cana mal olan yangının ardından yetkililer bu tür işyerlerinde her türlü tedbirin alınacağını vurgulamış ve yerine getirmeyenler hakkında gerekli cezai işlemin yapılacağını söylemişti. 
   
   
</TEXT>
</DOC>
