<DOC>
<DOCNO> 217306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/magazin/amag.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Star' olmak için çile çekmek şart 
</HEADLINE>
<TEXT>

   Trabzon'daki 'çileli' Türkstar elemelerini hakiki jüri yapsa belki birkaç kişi İstanbul'a gelecekti. Ama iş 'yedek jüri'ye kalınca 150 aday İstanbul vizesi aldı 
      Ali Eyüboğlu 
   
   Bu hafta sonu, Türkstar'ın Karadeniz Bölgesi elemelerini izlemek için Trabzon'daydık. Biraz daha fazla "memleket havası" almak için elemelerden bir gece önce uçtuk Trabzon'a. Ama jüridekiler öyle yapmadı. Cumartesi sabah uçağıyla Trabzon'a gidip, Maçka'daki elemeleri tamamlayıp, ertesi akşam da İstanbul'a dönmeyi planladılar. Ancak Medyapım'ın Armağan Çağlayan, Ahmet San, Ercan Saatçi ve Zerrin Özer'den oluşan jüri için yaptığı uçuş planı, Doğu Karadeniz'i etkisi altına alan kara mağlup oldu. 
   
   Maçka yolları karlı 
   Cumartesi sabahı elemelerin yapılacağı Maçka'ya gittiğimizde Türkstar ekibi panikteydi. Sabah uçuşları iptal edildiği için jürinin gelişi akşama ertelendi. Jüridekilerin de içinde olduğu 18.00 uçağı Trabzon'a kadar gelip, birkaç tur attıktan sonra İstanbul'a dönünce, Türkstarlık hayallerinin kar altında kalmaması için onca çileye katlanıp Maçka'ya gelenleri dinlemek "yedek jüri"ye kaldı. 
   Türkstar'lık yolunda ilk sınavlarına sabah 08.00'den itibaren çıkmayı umut edenler, Türkstar'ın yapımcısı Işıl Karpuzoğlu, Türkstar'ın Koordinatörü Gülümsün Saatçi, Türkstar editörü Özgür Özatay ve Popstar'dan Eser Bayar'dan oluşan "yedek jüri" karşısına ancak 20.30 sularında çıkmaya başladı. Cumartesi gecesi başlayan elemeler, Pazar sabah 03.15 sularında sona erdi. 
   "Yedek jüri" o saate kadar dinleyip beğendiklerine, "Tamamdır, yarın yine gelin" deyip, müjdeli haberi verdi ama asıl jüri Pazar günü de gelemedi. "Yedek jüri", Maçka'nın taşlı yollarını bembeyaz yapan kara rağmen Pazar sabahı otelin kapısına gelenleri de ayaküstü bir elemeden geçirdikten sonra şu duyuruyu yaptı 
   "Elemelerde beğendiklerimizi asıl jürinin dinlemesi için İstanbul'a davet edeceğiz. Jüri elemelerin bantlarını izleyecek. Bizim beğenmediklerimizden jürinin beğendikleri çıkarsa onları da davet edeceğiz." 
   
   Yer küçülür, şans büyür 
   Trabzon'daki elemelere katılanlar hava koşulları ve jürinin rötarı yüzünden bir hayli çile çekti. Sümela Otel'de konaklama şansı olmayan yüzlerce aday, cumartesi günü 24 saatini otelin karşısındaki Sümela Cafe'de geçirmek zorunda kaldı. Ama ön elemeyi "yedek jüri"nin yapması onların şansını artırdı. Elemeleri gerçek jüri yapsa belki birkaç kişi İstanbul'a gelecekti, "Yedek jüri" ise 150 kişiye vize verdi. 
   Trabzon'daki elemelere hangi illerden katılım beklersiniz Rize, Bayburt, Giresun, Artvin, Ordu gibi "komşu iller"den. Maçka'da geçirdiğimiz iki günde gördük ki, İstanbul, İzmir, Gaziantep ve Diyarbakır gibi "uzak diyarlar"dan gelen bir hayli aday da vardı. Kimi Trabzon'a uçakla gelip, otellerde konakladı, kimi saatlerce süren çileli otobüs yolculuğundan sonra ulaştı Maçka'ya. İzmir'den Diyarbakır elemelerine gidip, oradaki elemelerin iptal edildiğini öğrenince soluğu Trabzon'da alanlar bile vardı. 
   Elemelerin yapıldığı Büyük Sümela Otel'de ilkokul öğretmenime bile rastladım. Hocam, çoktan emekli olmuş ama gençlere destek olmaya devam ediyor. Elemelere getirdiği üç genç kız da ön elemeleri geçip, İstanbul vizesi aldı. 
   
   
</TEXT>
</DOC>
