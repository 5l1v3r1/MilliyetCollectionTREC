<DOC>
<DOCNO> 236465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko13.html </URL>
<DATE> 2004/05/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Türk işadamlarına ABD'den iade-i itibar... 
</HEADLINE>
<TEXT>

     Ankara Ticaret Odası ATO Başkanı Sinan Aygün, ABD Konsolosluğu'nun, kötü muameleye maruz kalan ve vizeleri iptal edilerek ABD'ye alınmayan Ankaralı 3 işadamından özür dilediğini bildirdi. 
     Aygün, yaptığı yazılı açıklamada, geçen ay ABD'ye giden sakıncalılar listesindeki isim benzerliği nedeniyle gözaltında tutularak geri gönderilen 3 işadamının ''iade-i itibar'' taleplerinin, ABD Konsolosluğu nezdinde yankı bulduğunu belirtti. 
     Aygün, yaptığı girişimler sonucu dün ABD Konsolosluğu'na davet edilen ve Konsolos Laura Doğu ile görüşen işadamlarına, olayın rutin bir güvenlik tedbiri olduğu ve bu hatanın düzeltilmesi için gerekli girişimlerde bulunulacağının belirtildiğini kaydetti. 
     
     GENELGE 

     Aygün, ABD'ye gidecek üyelerine yönelik olarak dikkatli olmalarını içeren bir genelge yayınladıklarını, genelgede, ''vize ve bütün evrakınız tam olmasına rağmen kapıdan geri dönebilirsiniz'' uyarısı yapıldığını hatırlattı. 
     Genelgede, Amerika'ya giden işadamlarının, kanser tedavisi gören hastaların bile çeşitli gerekçelerle geri gönderildiğine dikkati çektiklerini belirten Aygün, Amerikan yetkililerinin geri gönderilme nedeni olarak, çoğu zaman gerekçe belirtmedikleri ya da keyfi gerekçeler öne sürdüklerini kaydetti. 
     Aygün, sakıncalı listede adı bulunanlara yakın isimlerin dahi Amerika'ya alınmadığını belirtti. 
     
     İADE-İ İTİBAR 

     Aygün, 18 saat boyunca kelepçeli olarak sorgulanan Ankaralı 3 işadamının uğradığı haksızlığın peşini bırakmadıklarını ve itibarlarının iadesini sağladıklarını belirterek, şunları kaydetti 
     ''Binlerce dolar harcayarak Amerika'ya giden üyelerimiz, madden ve manen mağdur ediliyor. Sakıncalı listesinde bulunan bir kişinin adına benziyor diye, saygın işadamlarımız bile geri gönderiliyor. Yanlarında kuran, cevşen, muska var diye vatandaşlarımız saatlerce sorgulanıyor. ABD güvenlik meselesini abarttı. Bir olayı, bir yanlışı düzelttik. Ancak temennimiz, bu olayların hiçbir zaman yaşanmamasıdır. Geç de çözülse ABD Konsolosluğu'na teşekkür ederim.'' 
     
</TEXT>
</DOC>
