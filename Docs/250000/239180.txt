<DOC>
<DOCNO> 239180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur42.html </URL>
<DATE> 2004/05/11/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
Akay "Meslek liseleri konusu, gerginliğe yol açmadan çözümlenmeli" 
</HEADLINE>
<TEXT>

     Bağımsız Kamu Görevlileri Konfederasyonu BASK Genel Başkanı Resul Akay, hükümetin meslek liseleri konusunu gerginliğe yol açmadan çözümlemesi gerektiğini söyledi. 
     BASK'ın örgütlenme çalışmaları kapsamında Gaziantep'e gelen Akay, Gaziantep Gazeteciler Cemiyeti'nde basın toplantısı düzenledi. 
     Türkiye'de emek mücadelesinin irtifa kaybettiğini belirterek, sendikaların asıl işlevlerini yerine getirmediğini ileri sürdü. 
     Akay, kamu çalışanına kendisini ifade edebilecek çeşitli seçeneklerin sunulması gerektiğini ifade ederek, şunları kaydetti 
     ''Demokrasilerde tek seçenek olmaz. Bazı sendikalar kamusal alanı kontrol etmek istiyor. Geçmişte siyasal iktidarların desteklediği sendikalar vardı. Şimdi münferit destekler var. Yetkisi olan sendikaların avantajı vardır. Ancak, dört konfederasyon arasındaki maçta yönetenlerin hakem olması gerekmektedir. BASK rekabetin düzeyli olmasından yanadır.'' 
     
     ''GERGİNLİK İSTEMİYORUZ'' 
     Son günlerde Türkiye'nin açlık, yoksulluk, yolsuzluk gibi asıl gündeminden uzaklaştırılarak ''Öteki Gündem'ine'' kilitlendirildiğini iddia eden Akay, meslek liseleri konusuyla gerginliğin tırmandırıldığını savundu. 
     Türkiye'nin, sadece bu meselenin muhataplarına ait olmadığını belirten Akay, şöyle devam etti 
     ''Meslek lisesi öğrencilerinin üniversiteye girişlerini düzenleyen çalışmalar suni bir gerginliğe neden oldu. Bunlar bizim çocuklarımız ancak, hükümetler ara eleman ve uzman ihtiyacını planlamadan bu okulları açtı. Meslek liseleri konusunun sulandırılmaması gerekli. Bize göre, hangi öğrencinin hangi bölümlere gireceği belirlenerek bu konu çözülmeli. Anayasa kitapçığının fırlatılmasının yarattığı hasarın tespiti hala yapılamamışken, yeni bir hamaset tartışması istemiyoruz. Başbakanın da bu konuda daha dikkatli ve duyarlı olmasını bekliyoruz.'' Bu arada, Gaziantep'te örgütlenme çalışmalarını başlatan BASK'a İl Temsilcisi olarak Sadık Aydoğan atandı. Yetki belgesini Genel Başkan Resul Akay'ın elinden alan Aydoğan, aldığı görevi sendikacılığın onuruna yakışır bir şekilde yapacağına söyledi. 
     
</TEXT>
</DOC>
