<DOC>
<DOCNO> 212097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/spor/spo03.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon defterden siliniyor 
</HEADLINE>
<TEXT>

   Galatasaray Teknik Direktörü Fatih Terim'in, Mondragon'u da defterden silmeye hazırlandığı öğrenildi. Yönetim, Terim'in isteği üzerine dün gece Richard Kingston ile sözleşme imzaladı 
      ERHAN TELLİ 

   
   Yolcu listesinde 
   GALATASARAY'IN Çaykur Rizespor'a 5-0 yenilerek, tarihi bir hezimete uğramasında önemli bir rol oynayan kaleci Mondragon yol ayrımına geldi. Fatih Terim'in yönetimle yaptığı toplantıda Mondragon'dan şikayetçi olduğu öğrenildi. Tecrübeli hocanın, "Bu nasıl profesyonellik Küfür edecekse, kendi dilinde etseydi. Takımı yakmaya ne hakkı var" diyerek dert yandığı bildirildi. 
   
   1. kaleci sözü 
   TERİM, Mondragon'un bu hatasından sonra rotayı eski oyuncularından Richard Kingston'a çevirdi. Tecrübeli hocadan gelen istek üzerine Ganalı kaleci dün gece Sarı - Kırmızılı kulüple sözleşme imzaladı. Galatasaray alt yapısında yetişen Kingston'un, Gaziantepspor ile oynanacak olan lig maçında kaleyi korumasının gündemde olduğu da iddia edildi. 
   
   Sıcak bakıyorlar 
   SARI - Kırmızılı yönetimin de, yıllık 1 milyon 300 bin dolara oynayan Mondragon'u, hem maliyeti, hem de yaşanan son olaylar nedeniyle göndermeye sıcak baktığı ifade edildi. Gelişmelerden rahatsız olan Mondragon'un, menajerleriyle bağlantıya geçtiği ve takım arayışlarına başladığı açıklandı. Kolombiyalı kalecinin İngiltere'ye gidebileceği belirtildi. 
   
   Aslan, çıkmaz sokakta    HABER YORUM 

   Galatasaray son yılların en büyük kaosuna sürüklenirken, "Ne olacak " sorusuna kimse yanıt veremiyor. Özhan Canaydın dışında kalan tüm yönetim, Fatih Terim'in daha fazla zarar görmeden görevden alınmasını isterken, her zaman olduğu gibi Başkan'ın, isteksiz de olsa, freni ile karşılaşıyor. Ancak arkadaşları takımın bu halde devam etmesi halinde, seçimi kazanma şansının sıfıra ineceği gerçeğini de sürekli Canaydın'a hatırlatıyor. 
   Cim - Bom şu anda darmadağın durumda. Taraftar iyice kopmuş. Başkan havlu atmak üzere. Yönetim bırakmış. Futbolcular ruhunu yitirmiş. Terim inanılmaz moralsizlik, camia büyük umutsuzluk içinde. Ancak yakın çevresinden gelen haberlere göre, Terim'in şimdilik istifaya niyeti yok. Hocanın, takımı rayına oturtup, başarıyı yakaladıktan sonra görevden ayrılmayı planladığı iddia ediliyor. Hatta vuracak neşter kalmamasına rağmen, Rizespor maçında işi gücü bırakıp, gülümseyen bir suratla, sürekli Ergün'ü alkışlaması da, yeni operasyonun sinyali olarak vurgulanıyor. 
   
   Hedef adamlar 
   Galatasaray'ın sitelerinde hedef adamlar Özhan Canaydın ve Fatih Terim. Yönetim ise tek suçlunun Terim olduğunu düşünüyor. Gaziantep ile yarın oynanacak lig maçı için taraftar, protesto planları yapıyor. 
   Olayın boyutları daha da kötüleşmeye başlayınca, sadece Terim'in istifası çözüm olarak gözükmüyor. Böyle bir durum da Fatih Terim'i getiren ve kendisine kefil olan Başkan Canaydın'ın bırakın seçimi kazanmayı, seçime kadar durması bile zor gözüküyor. Terim'in gitmesi halinde, camia ve özellikle taraftarlar Canaydın'ın da görevi bırakması için büyük bir kampanya başlatacaklar. 
   Özhan Canaydın şu anda sessizliği tercih ediyor. Ancak herşeyin farkında. Terim'i gönderirse, kendisinin de gitmesi gerektiğini çok iyi biliyor. Hoca kendi isteğiyle görevi bırakırsa, daha zor duruma düşecek. Şu anda bile, yeni yönetimine girecek isim bulamıyor. Kime gitse, kapıyı kapatıyor. Ama herşeye rağmen Başkan'ın kurduğu gizli plan da kulaktan kulağa dolaşıyor. Buna göre, Canaydın, Terim giderse taraftarların ve camianın sevdiği isim olan Hagi'yi ya da Bülent Ünder'i sezon sonuna kadar takımın başına getirecek. Ancak ne olursa olsun, Canaydın ve Terim'in bu kaostan yara almadan kurtulması zor görünüyor. 
   
   Batista şoku    En az 6 hafta yok 
   GALATASARAY'IN Rize'ye yenildiği maçta sakatlanan Batista'nın en az 6 hafta formadan uzak kalacağı açıklandı. Kulüp doktoru Bülent Bayraktar, Brezilyalı oyuncunun ağrılarının klinik muayeneye şu an için izin vermediğini kaydederek, "Sağ diz iç yan bağlarında zorlanma ve yırtık tespit ettik" diye konuştu. 
   
   Sabri'de sorun yok 
   BAYRAKTAR, değerlendirme ve konsültasyon için yarını beklediklerini açıkladı. Bülent Bayraktar, "Muhtemel tedavi süresi olarak en az 6 hafta öngörüyoruz. Süre bir sonraki kontrolde değişebilir. Bratu'nun kaburgasında ezik var. Sabri'nin sağ dirseğinde yaşanan doku zedelenmesi ise önemli değil" dedi. 
   
   Berkant yine anlaşamadı    GALATASARAY'IN sözleşme yenilemek için süre tanıdığı Berkant, dün Futbol A.Ş. Genel Müdürü Ahmet Demet ile bir araya geldi. Gurbetçi oyuncu henüz anlaşma sağlayamadıklarını açıklayarak, "4 ay daha Galatasaray'dayım. Mayıs'ta bir kez daha masaya oturacağız. Bu süre içinde hocam takdir edip forma verirse elimden geleni yaparım" dedi. 
   
   Uykusuz gece    ÇAYKUR Rizespor şokunun ardından Fatih Terim ve yardımcıları maçtan sonra gecenin büyük bölümünü tesislerde geçirdi. Futbolcuların evlerine dönmesinin ardından Fatih Terim, Müfit Erkasap ve Ahmet Ceyhan'ın, Florya'da günün ilk ışıklarına kadar oturup çıkış formülleri aradığı öğrenildi. 
   
   Fatura Terim'e    TARAFTARLAR Rize yenilgisinin faturasını Fatih Terim'e çıkardı. İnternette yapılan ankete katılanların yüzde 38.9'u Terim'i suçladı. 16.3 hatayı futbolcularda, 15.2 ise yönetimde buldu. Bu arada "ultrAslan"lar Özhan Canaydın'ın istifasını isterken, Ali Sami Yen Stadı'na dönüşün kaçınılmaz olduğunu savundu. 
   
   
</TEXT>
</DOC>
