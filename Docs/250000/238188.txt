<DOC>
<DOCNO> 238188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo26.html </URL>
<DATE> 2004/05/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Cimbom Trabzon maçı öncesi revire döndü 7 futbolcu sakat 
</HEADLINE>
<TEXT>

     Galatasaray, ligin zirvesini etkileyecek olan Trabzonspor maçı öncesi adeta revire döndü. 
     Sarı-kırmızılılar, Trabzonspor maçının hazırlıklarını basına kapalı olarak sürdürürken, sağlık ekibi, verdiği raporda 7 oyuncunun sakat olduğunu ifade etti. 
     Sarı-kırmızılı kulüpten yapılan açıklamada, Batista'nın sol alt arka adale grubunda zorlanmaya bağlı, Hasan'ın sağ bacak üst adale grubunda, Mondragon'un sağ omuzunda, Emrah'ın sol ayak tabanında, Berkant'ın belinde ve Ümit'in de sağ ayak üst kısmında ağrı mevcut olduğu bildirildi. Orhan'ın sol dizinde ağrı ve ödem bulunduğu ve bu oyuncunun tedavisinin 3 hafta süreceği kaydedilirken, Emrah'ın pazartesi gününden itibaren koşulara başlayabileceği belirtildi. 
     Sarı-kırmızılı ekibin bugünkü antrenmanına Mondragon, Batista, Orhan ve Emrah'ın çıkmadığı, bir yakınının cenazesine katılmak için izin alan Hasan'ın ise Ankara'ya gittiği bildirildi. 
     Galatasaray, yarın bir antrenman yaptıktan sonra, gece saat 22.00'de Trabzon'a hareket edecek. 
     
</TEXT>
</DOC>
