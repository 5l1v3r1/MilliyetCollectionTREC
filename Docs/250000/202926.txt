<DOC>
<DOCNO> 202926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun20.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Irak yasalarına göre yargılanacak 
</HEADLINE>
<TEXT>

     Irak Adalet Bakanı Dr. Haşim Eşşibli, devrik Devlet Başkanı Saddam Hüseyin'in Irak yasalarına göre yargılanmasının bir zorunluluk olduğunu söyledi. 
     Eşşibli, bugün bir grup gazeteciye yaptığı açıklamada, Saddam'ı ''zalim bir diktatör'' olarak niteledi ve ''Saddam Irak'ı darmadağın etti ve Irak halkına karşı en ağır cinayetleri işledi'' dedi. 
     Irak'ın Saddam'ın elinde ''geri kalmış bir ülke haline geldiğini'' söyleyen Bakan, Saddam'ın komşu devletlere karşı ''çirkin'' bir politika izlediğini, bu çerçevede İran ve Kuveyt'e savaş açtığını belirtti. 
     Irak'ta işlenen cinayetlerden Saddam'ın sorumlu olduğunu söyleyen Eşşibli, ''Saddam'ın Irak yasalarına göre yargılanmasının zorunluluk olduğunu'' vurguladı. 
     Saddam Hüseyin'in uygun zamanda bir Irak mahkemesinde halka açık olarak yargılanacağını umduğunu bildiren Bakan, ''Saddam Hüseyin şimdi Iraklı soruşturmacılar tarafından değil, koalisyon kuvvetleri tarafından sorgulanıyor'' dedi. 
     
</TEXT>
</DOC>
