<DOC>
<DOCNO> 246414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/spor/ygokce.html </URL>
<DATE> 2004/06/09/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Cavallero de Castilla 
</HEADLINE>
<TEXT>


Castilla Beyefendisi 
Beşiktaş'ın genç başkanı Yıldırım Demirören ve arkadaşlarını kutlamak gerekiyor. Hep aynı planda ısrar eden, alternatif çözümler aramak yerine inatla o planın gerçekleşmesi için çaba gösteren genellikle hayal kırıklığına uğrayan , batılıların "Türk Kafası" diye nitelendirdiği geleneksel başkan tipinin çok ötesinde bir "B Planı" olduğu için. 
Kamuoyuna Matthaeus'u gösterip, yıldırımı Del Bosque ile çaktığı için. 
Günlük yaşamamızda biliyorsunuz, buna sağ gösterip sol vurmak derler... 
Alışılmış transfer sürprizlerinin çok dışında bir uygulama bu... Beşiktaş Del Bosque'ye angaje olup son anda Matthaeus'a dönseydi, futbol hayatımıza daha uygun bir rota değişikliği olurdu. Hayır, tam aksine Matthaeus'la ilgili kaygılar, endişeler, karamsar yorumlar gündeme gelince, önceden tasarlanmış B planı devreye girdi... Galiba asıl olan da B planıydı... 

Madrid faturayı ödedi 
Cavallero de Castilla... İspanya'yı, İspanya yapan Madrid ve çevresinin çocuğu... Her anlamda gerçek bir beyefendi... Sabırlı, hoşgörülü... Sakin ve babacan bir teknik direktör. Polemiklerden, yakınmalardan, özür arayıp başarısızlığa kılıf uydurma alışkanlığından uzak bir tip... Futbolla ilgili derin felsefesi var. İlkeleri var. Real Madrid Başkanı Florentino Perez ile Genel Menacer Arjantinli Jorge Valdano "Artık biz daha modern bir futbol oynamak istiyoruz. Bunun için genç bir hocaya ihtiyacımız var" dediklerinde, geçen sezonun sonunda, Real Madrid zor da olsa İspanya şampiyonluğunu kazanmış Şampiyonlar Ligi'nde yarı finalde elenmişti. Perez ve Valdano'yu tatmin etmeyen bu sınırlı başarı, Del Bosque'nin Mercedes'ine tek başına binip sessiz - sedasız kulüpten ayrılmasına neden oldu. M. United'da Alex Ferguson'un asistanlığını yapan Portekizli Queiroz iki patronun büyük umuduydu. Beckham'ın sansasyonel transferiyle Real Madrid yepyeni bir şova hazırlanıyordu. Olmadı ama... Mazlum'un ahını alan Real Madrid, faturayı fena ödedi. Hem Şampiyonlar Ligi'nde final dışında kaldı, hem de ligi dördüncü sırada bitirerek UCL'ye eleme maçı oynayarak katılmak gibi alışık olmadığı bir duruma düştü. 

Tarih yazılıyor 
Del Bosque, Real'den ayrıldıktan sonra sessiz ve efendi tarzını korudu. Kulübüne çamur atmadı. Sözleşmesi yenilenmediği için kuyruk acısı politikası gütmedi... Sadece bir kez konuştu "Başkan Perez yanlış yapıyor... Transfer gösterileriyle, yıldızları toplamakla başarıya ulaşılmaz... Bir takımın her şeyden önce işçilere ihtiyacı vardır. Makalele'yi gönderip Beckham'ı transfer etmek doğru bir tercih değil ". Zaman Del Bosque'yi haklı çıkardı. 
Dün resmen imza atıp işbaşı yapan Del Bosque, kuşkusuz Derwall, Piontek, Karlheinz Feldkamp'tan sonra bu ülkeye gelmiş en büyük futbol ustalarından biridir. Dahası, kulüp kariyeri bakımından yukarıda adı geçenlerin hepsinden de büyük bir başarının sahibidir. 
Del Bosque'yi getirmekle Beşiktaş, hem kendi tarihinde bir zirve oluşturacak başarılı seçim yapmış, hem de geleceğini usta ellere emanet etmiştir. Unutmayalım, Del Bosque, aynı zamanda Real Madrid'e çok değerli oyuncular yetiştiren bir alt yapı organizatörüdür. Onun Beşiktaş'a yapacağı katkının sadece A takımı ve şampiyonluk hedefleriyle sınırlı olmadığını düşünüyorum. 
Del Bosque, eleştiriler karşısında tepki vermeyen, uygarca duran bir spor adamı... Tek duyarlı yanı var. Ailesi ve özel ilgiye ihtiyaç duyan engelli oğluyla ilgili haberler ve yorumlar onun çok sert ve katı tepki göstermesine neden oluyor. Bizim Anadolu erkeği kavramına paralel tipik Castilla karakteri ortaya çıkıyor o zaman... Bu duyarlılığına da saygı göstermek gerekiyor. 
Beşiktaş'ta tarih yeniden yazılıyor. 
Umalım ki parlak başlangıç, temiz ve olumlu sonuçlarla biter. 

Katır ve satır hesabı 

Türkiye Futbol Federasyonu'nda genel kurul öncesi seçim atmosferi birden ısınmaya başladı... 
Bildiğimiz, yaşadığımız ve hiçbir şekilde mutlu olmadığımız olayların sonucunda ortaya çıkan tablo şu Kırk katır mı, kırk satır mı Hangisini tercih edelim 
Haluk Ulusoy'a karşı Mehmet Ali Yılmaz'ın adaylığı, futbol dünyasını mutlaka iki Karadenizli'den birini seçme durumuyla karşı karşıya getiriyor. 
Kulüpler ikiye bölünmüş durumda. Gençlerbirliği Başkanı İlhan Cavcav'a göre Ulusoy artık yoruldu ve misyonunu tamamladı. Yeniden aday olmaması gerekiyor. Fenerbahçe de daha sert bir tavırla Ulusoy'un karşısında. Buna karşılık kendi kulübü Trabzonspor, Onursal Başkanı Mehmet Ali Yılmaz'ın adaylığını "gereksiz ve zamansız" bulup Ulusoy'un yanında pozisyon alıyor. Yıldırım Demirören de Beşiktaş'ı Ulusoy'a bağlamış durumda. Ergun Gürsoy işbaşında iken Galatasaray'ın Yılmaz'ı desteklemesi mümkün görünmüyor. Onun Ulusoy'a daha sıcak baktığı da biliniyor. 
Kulüpler Birliği Başkanı Cemal Aydın, yasanın Çankaya'da imzadan çıkmasından hemen sonra toplanıp net bir karar vereceklerini söylüyor. 
Bu durum beni rahatsız ediyor 
1 Bu ülkede Karadeniz kökenli spor adamlarının dışındakiler sus - pus olup uykuya mı yattılar 
2 Daha yasa onaylanmamış ve genel kurul toplantıya bile çağırılmamışken, bu kadar erken pozisyon almalar, oy ihsas etmeler, ille de destek çıkmalar çok mu gerekli 
3 Kulüpler Birliği, ille de blok oy kararı almak zorunda mı Her kulüp kendi özgür iradesiyle tercihini belirtemez mi 
4 TFF genel kurulu, futbolun sorunlarının tartışılmadığı, çözüm yollarının araştırılmadığı sadece başkan seçiminin yapılacağı basit bir toplantı mıdır Daha doğrusu Türk futbolunun işleri tümüyle çözümlenmiş de iş sadece o çözümlemeleri hayata geçirecek başkanın seçimine mi kalmıştır 
Yanıtlar lütfen... Herkes düşünsün ve yanıtlasın bu soruları . 




</TEXT>
</DOC>
