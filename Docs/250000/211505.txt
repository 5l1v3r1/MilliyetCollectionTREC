<DOC>
<DOCNO> 211505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo18.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham'ın başı korumalarıyla dertte Sırlar pazara çıkıyor 
</HEADLINE>
<TEXT>

     Ünlü İngiliz futbolcu David Beckham'ın, 3 aylığına anlaştığı 11 Kübalı korumayı işten çıkarması başının derde girmesine neden oldu. 
     David Beckham ve eşi Victoria Beckham tarafından işten çıkarılan 11 Kübalı koruma, Beckham ailesiyle ilgili tüm sırları, topladıkları bant, kaset ve fotoğrafları 800 bin Euro veren herhangi bir kişiye satacaklarını açıkladılar. 
     Beckham'ın yalnızca korumalığını yapmadıklarını belirten 11 Kübalı, ünlü futbolcunun İspanyol genç kızlarla olan randevularını da organize ettiklerini iddia ettiler. 
     Korumalar, haksız bir şekilde işten çıkarıldıklarını ve bu yolla Beckham ailesinden intikam almak istediklerini söylediler. 
     David Beckham ise mahkemeye başvurarak bu gizli bilgilerin yayınlanmamasını engelleyeceğini kaydetti. 
     Korumaların işten atılma nedenini, eşinin gittiği yerleri sık sık paparazzilere haber vermeleri olarak açıklayan Beckham, bu olayları öğrendikten sonra böyle bir karar aldığını söyledi. 
     Beckham'ın forma giydiği Real Madrid Kulübü ise Beckham ile korumalar arasında yapılan sözleşmede yer alan maddelerin birinde, korumaların Beckham'ın yaşamıyla ilgili hiçbir sırrı açıklamamaları gerektiği ifadesinin yer aldığını açıklayarak ünlü futbolcuya destek verdi. 
     Öte yandan şu anda Beckham ailesinin korumalığını İngiliz güvenlik ekipleri yapıyor. 

     
</TEXT>
</DOC>
