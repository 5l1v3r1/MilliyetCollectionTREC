<DOC>
<DOCNO> 230520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/spor/spo03.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondi topun ağzında 
</HEADLINE>
<TEXT>

   Galatasaray'ın Kolombiyalı kalecisi, Ankaragücü maçında yaptığı disiplinsiz davranışlarla bardağı taşırdı. Sarı - Kırmızılı yönetimin, Mondragon'u sezon sonunda göndermeye sıcak baktığı öğrenildi 
      ERHAN TELLİ 

   
   Kendini kaybediyor 
   GALATASARAY'DA Mondragon gözden tamamen düştü. Sezon başından bu yana disiplinsiz tavırlarıyla tepki çeken Kolombiyalı eldiven, Ankaragücü maçında rakip takım oyuncusu Umut'a saldırarak bardağı taşırdı. Sarı - Kırmızılı yöneticilerin, sezon sonunda Mondragon ile yolları ayırmaya hazırlandığı ve 100. yılda yola birlikte devam etmek istemediği iddia edildi. 
   
   Para cezası gündemde 
   YÖNETİMİN bugün yapacağı toplantıda Mondragon konusunu detaylı bir şekilde masaya yatırması bekleniyor. Kolombiyalı kaleciye para cezası verilmesinin de gündemde olduğu öğrenildi. Sezon sonunda sözleşmesi sona erecek olan Mondragon'un mukavelesinde yer alan "Galatasaray isterse anlaşmayı uzatır" maddesinin hayata geçirilmeyeceği bildirildi. 
   
   Hagi'nin haberi yok    Galatasaray yönetiminin, Denizlisporlu Çağdaş'a yapılan teklifi Rumen teknik adama bildirmediği iddia edildi 
   Basından öğreniyor 
   SARI - Kırmızılı kulübün başına geldiği ilk günlerde "2.5 yıl mı, yoksa sezon sonuna kadar mı görev yapacak" polemikleriyle karşılaşan Hagi, şimdi de gizli transfer girişimlerinin şokunu yaşıyor. Rumen çalıştırıcı, Asbaşkan ve Futbol Şube Sorumlusu Ergun Gürsoy'un, Denizlisporlu Çağdaş'ın transferini bitirme girişimlerini gazetelerden okuduğu öğrenildi. 
   
   Gelişmeye bozuldu 
   HAGİ'NİN yakın çevresine, "Çağdaş nereden çıktı Haberim yok. Ben böyle bir oyuncu istemedim" diyerek tepki gösterdiği iddia edildi. Bu arada Galatasaray'daki 3. haftasını dolduran genç teknik adam, değerlendirme yaptı. Hagi, "Çalıştıklarımızın hiçbiri sahaya yansımıyor. Konuşun diyorum onu bile yapmıyorlar. Son maçlar bazı isimler için kader sınavı olacak" dedi. 
   
   Wiltord sesleri    100. yılda şampiyonluğa koşan bir takım yaratmayı hedefleyen Galatasaray, yabancı transferinde de girişimlerini sürdürüyor. Sarı - Kırmızılılar'ın, Arsenal'in Fransız golcüsü Wiltord konusunda ısrarlı davrandığı açıklandı. Dünya futbolunda önemli bir yere sahip olan Kluivert ve Hasselbaink'ın menajerleriyle de temasların sürdüğü iddia edildi. 
   
   Para krizi gündemde    GALATASARAY'DA uzun bir süredir gündemden düşen maddi krizin yeniden su yüzüne çıkmaya başladığı öğrenildi. Sarı - Kırmızılı futbolculara yaklaşık 6 aydır transfer taksitlerinin ödenmediği bildirildi. Özhan Canaydın'ın yeniden seçilmesinin ardından kısa bir süre içinde para dağıtma sözü veren yeni yöneticilerin de 20 gündür bu konuyla ilgili açıklama yapmadığı açıklandı. 
   
      Aslan'dan neşeli start    Yenilgiyi unuttular 
   ANKARAGÜCÜ deplasmanından 1 - 0'lık yenilgiyle dönen Galatasaray, Denizlispor maçının hazırlıklarına izin yapmadan başladı. Florya Tesisleri'nde yapılan antrenman oldukça neşeli geçti. Başkent'te 90 dakika forma giyen oyuncular koşu yapıp antrenmanı bırakırken, diğer isimler şut idmanının ardından dar alanda çift kale maç yaptı. 
   
   Mondragon'un isyanı 
   KOŞU sırasında Mondragon'un moralinin bozuk olduğu dikkati çekerken, Kolombiyalı kaleci, Ankaragücü maçında kalçasına gelen darbeyi arkadaşlarına gösterip, adeta isyan etti. Antrenmana, masaj yaptırmakla yetinen Hakan Şükür katılmazken, sakatlıkları bulunan Orhan Ak, Berkant ve kaleci Kingston da takımdan ayrı olarak üst sahada çalıştı. 
   
   
</TEXT>
</DOC>
