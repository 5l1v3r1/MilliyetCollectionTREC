<DOC>
<DOCNO> 230885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun31.html </URL>
<DATE> 2004/04/13/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Schröder, en çok beğenilen politikacılar sıralamasında 13. oldu 
</HEADLINE>
<TEXT>

     Almanya'da yapılan bir araştırmada, Başbakan Gerhard Schröder, en çok beğenilen politikacılar arasında 13. sırada yer aldı. 
     ''TNS Emnid'' adlı kamuoyu araştırma enstitüsünün yöneticisi Klaus-Peter Schöppner'in sonuçlarını Die Welt gazetesinde açıkladığı araştırmaya göre, Schröder halkın yüzde 30'u tarafından beğeniliyor. 
     Schröder'i beğenenlerin oranının geçen yılın sonbaharında yüzde 57 olduğunu hatırlatan Schöppner, buna rağmen Schröder'in, üyesi olduğu Sosyal Demokrat Parti SPD içinde büyük ölçüde sevildiğini, çalışmalarını beğenen SPD üyelerinin oranının yaklaşık yüzde 80 olduğunu belirtti. 
     Araştırmada, devlet bütçesindeki milyarlarca euro'luk açıktan dolayı yoğun şekilde eleştirilen Maliye Bakanı Hans Eichel bile yüzde 32'lik oy oranıyla Schröder'den önce 12. sırada yer aldı. 
     Almanların en fazla beğendiği politikacıların başında ise yüzde 75'lik oranla Dışişleri Bakanı Joschka Fischer geldi. 
     Fischer'i Hıristiyan Sosyal Birlik Partisi CSU Genel Başkanı Edmund Stoiber, Hıristiyan Demokrat Birlik Partisi CDU Genel Başkanı Angela Merkel ve SPD Genel Başkanı Franz Müntefering izledi. 
     
</TEXT>
</DOC>
