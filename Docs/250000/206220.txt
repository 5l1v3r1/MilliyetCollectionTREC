<DOC>
<DOCNO> 206220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko05.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti "MB'nin TL'yi değerli tutma gibi bir politikası yok" 
</HEADLINE>
<TEXT>

     Türkiye Cumhuriyet Merkez Bankası Başkanı Süreyya Serdengeçti, Merkez Bankası'nın Türk Lirası'nı değerli tutma gibi bir politikasının bulunmadığını bildirerek, ''Türk Lirası'nın değer kazandığı son döneme bakıldığında, Merkez Bankası'nın döviz satmadığını hatta döviz piyasalarında neredeyse tek alıcı olduğu görülür. Dolayısıyla kurun bugünkü seviyesi piyasadaki arz ve talep koşullarının bir sonucudur'' dedi. 
     İhracat Dergisi'nin sorularını yanıtlayan Serdengeçti, özellikle ihracatçıların eleştiri konusu yaptığı ''Türk Lirası'nın değeri'' konusunda şunları söyledi 
     ''Artık toplumun tüm kesimlerince kabul edilmesi gereken nokta, orta ve uzun vadede Türkiye ekonomisinin her alanda güçlü bir performans göstermesinin önkoşulunun düşük enflasyon oranlarında fiyat istikrarının sağlanmış olmasıdır. Kaldı ki enflasyonla mücadele kapsamında Merkez Bankası'nın Türk Lirası'nı değerli tutma gibi bir politikası bulunmamaktadır. Bunun en büyük göstergesi, 2003 yılı içinde Irak Savaşı nedeniyle döviz kuru 1 milyon 780 bin lira seviyesine çıktığında dahi herhangi bir müdahalenin olmamasıdır.'' Türk Lirası'nın değer kazandığı son döneme bakıldığında, Merkez Bankası'nın döviz satmadığını hatta döviz piyasalarında neredeyse tek alıcı olduğunun görüldüğünü kaydeden Serdengeçti, dolayısıyla kurun bugünkü seviyesi piyasadaki arz ve talep koşullarının bir sonucu olduğunu ve döviz kurunu suni müdahaleler ile belirli bir seviyede tutmaya çalışmanın gerçekçi olmadığını ifade etti. 
     Bugün itibariyle döviz kurlarında istenen istikrarın bir ölçüde sağlandığını anlatan Serdengeçti, döviz kurlarında daha güçlü bir istikrar ise suni uygulamalar ve müdahalelerle değil, makro ekonomik temellerin kuvvetlenmesi, ekonomideki kırılganlıkların azalması ile sağlanacağını vurguladı. 
     
     PARA POLİTİKASI, 2004 VE SONRASI 
     Artık, para politikasının 2004 yılı hedefi ve sonrasına odaklandığını ifade eden Serdengeçti, enflasyona ilişkin bir soruya şu yanıtı verdi 
     ''Artık, para politikası 2004 yılı hedefi ve sonrasına odaklamıştır. Bütün politika uygulamalarının tavizsiz sürdürülmesi ve enflasyonla mücadele yönünde toplumsal uzlaşının sağlanması ile birlikte 2004 yılında da hedef tutacak ve fiyat istikrarına ulaşma yönünde önemli mesafe alınacaktır. Enflasyonla mücadelede büyük ilerleme kaydedilmiştir. Bununla beraber, rehavete kapılmadan uygulanmakta olan politikalara devam etmemiz halinde ancak 'kronik yüksek enflasyon hastalığı'nı yendiğimizi söyleyebileceğiz.'' Büyüme için sıkı para politikasının gevşetilmesi gerektiği yönünde görüşlerin hatırlatması üzerine Serdengeçti, şunları söyledi 
     ''1980'lerden sonra gelişen modeller ve uzun dönem için yapılan analizler çerçevesinde, yüksek enflasyon oranlarında para politikasının gevşetilmesi sonucunda uzun vadede sadece enflasyonun artacağı, büyümenin ise enflasyonun yarattığı belirsizlik nedeniyle düşeceği kabul edilmiştir. Para politikasının gevşetilmesinin kısa vadedeki etkilerine baktığımızda ise Merkez Bankası'nın fiyat istikrarı dışında bir hedefi gözetmesinin, politika uygulamalarında belirsizlik algılamasına ve ekonominin gidişatı ile ilgili bekleyişlerde bozulmaya yol açacağı açıktır. 
     Kurun seviyesi piyasa koşulları altında arz ve talebe göre belirlenmektedir. Merkez Bankası sadece aşırı oynaklıklara şeffaf bir şekilde müdahale etmektedir. Dalgalı kur rejimi, son yıllarda özellikle, enflasyonla mücadele eden gelişmekte olan ülkeler tarafından sıklıkla tercih edilmektedir. Merkez Bankası'nın herhangi bir kur taahhüdünün bulunmadığının unutulmaması gerektiğidir. Reel kur endeksinin kısa dönemde iniş ya da çıkışlar göstermesi gelişmiş ülkelerde olduğu gibi ülkemizde de olağandır.'' Serdengeçti, Türk Lirası'nın seyrinin enflasyon, büyüme, ödemeler dengesi gibi ekonominin temel göstergelerine, uygulanmakta olan ekonomik programdaki gelişmelere ve piyasanın bekleyişlerine bağlı olarak değiştiğini, bu unsurların herhangi birinde bir kötüye gidiş ya da öylesi bir algılama olduğunda kurun Türk Lirası'nın değer kaybetmesi yönünde tepki vereceğini, bunun da 5 kez yaşandığını kaydetti. 
     Merkez Bankası Başkanı, ''bugün programda gelinen noktada alınan olumlu sonuçlara paralel olarak Türk Lirası'na belirli bir düzeyde güvenin oluştuğu da bir gerçektir'' dedi. 
     
     TL'DEN SIFIR ATILMASI 
     Serdengeçti, TL'den altı sıfır atılması konusunda da bütün koşullar sağlandıktan, hukuki alt yapı hazırlandıktan ve enflasyondaki düşüşte belirli bir mesafe alındıktan sonra Türk Lirası'ndan da sıfır atılacağını bildirerek, ''Tabii bunun için seçilen tarihin mali yılın başlangıç tarihi olması da gerekmektedir. Bu unsurlar birarada değerlendirildiğinde ise 2005 yılı başında Yeni Türk lirası ile tanışacağımızı düşünüyorum'' diye konuştu. 
     
</TEXT>
</DOC>
