<DOC>
<DOCNO> 210433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo19.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aras İTÜ, Warren ile anlaştı... 
</HEADLINE>
<TEXT>

     Türkiye Basketbol Ligi takımlarından Aras İTÜ, kadrosunu güçlendirmeyi sürdürüyor. 
     Sezon başında Harun Erdenay'ı kadrosuna dahil ederek büyük sükse yapan Aras İTÜ, 4. yabancı oyuncusunu da transfer etti. 
     Aras İTÜ, ABD'li forvet oyuncusu Riginald Warren ile anlaşma sağladı. 
     Menajer Raşit Akın, 22 yaşında ve 2.04 metre boyundaki Warren ile anlaştıklarını ve kısa sürede sözleşme imzalayacaklarını söyledi. 
     Akın, ABD'li oyuncuyla sözleşme imzalayacaklarını ve hafta sonunda Ankara Büyük Kolej ile yapacakları maçta oynaması için işlemlerini tamamlamaya çalışacaklarını dile getirdi. 
     Akın, yeni transferle takımda yabancı oyuncu sayısının 4'e çıktığını vurgulayarak, ''Bogdan Tanjeviç de 24 Ocak Cumartesi günü İstanbul'a gelecek. Kendisi 1 hafta boyunca bizimle birlikte olacak. Takım takviyelerle güçlendi. Buna göre hedeflerimiz de büyüdü. Bu takviyelerde sponsorumuz Aras'ın büyük katkısı var'' diye konuştu. 
     
</TEXT>
</DOC>
