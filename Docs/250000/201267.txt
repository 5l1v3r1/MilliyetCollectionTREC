<DOC>
<DOCNO> 201267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/siyaset/siy04.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mafya, 'dinlenmiş' cep telefonu arıyor 
</HEADLINE>
<TEXT>

   Bir telefon sadece üçer aylık iki periyotta dinlenebiliyor. Suç şebekelerinin, dinlenmiş telefon hatlarına sahip olmak için yüksek fiyatlar verdiği iddia edildi 
   ERDAL KILINÇ İstanbul 

   
   GSM hatlarının 50 bin dolara kadar yükselen astronomik rakamlarla satıldığı iddia edildi. Organize suç şebekelerinin, dinlenmiş ve yasa gereği tekrar dinlenilemeyen telefon hatlarına rağbet etmesi hat fiyatlarını patlattı. 
   
   En fazla üç ay 
   Gazetelerde sıkça rastlanan "Hattımı 50 bin dolara satıyorum" ilanlarının arkasından, güvenlik güçlerinin takibinden kurtulmayı planlayan organize suç örgütleri çıktı. GSM şirketlerinin ilk hatları arasında yer alan, 2 ya da 3 ile başlayan numaraların 10 bin - 50 bin dolar arasında alıcı bulduğu belirtildi. 4422 sayılı Çıkar Amaçlı Suç Örgütleri ile Mücadele Yasası gereği telefonlar iki kez dinlenebiliyor. Bu hatları satın alan mafyanın, kendi aralarındaki haberleşmeyi rahat bir şekilde sürdürmeyi amaçladığı ifade edildi. 
   Ceza Hukukçusu Doç. Dr. Adem Sözüer, dinlenilmiş telefonla ilgili şunları söyledi 
   "4422 Sayılı Yasa'ya göre dinlenmesine karar verilen bir telefonu en fazla üç ay dinleyebilirsiniz. İkinci kez dinleme kararı çıkartabilirsiniz. Yine üç ay daha dinleme hakkı doğabilir. Ancak bu telefonu bir kez daha dinlemeniz yasal olarak mümkün değil. Ancak, iki kez dinlemeye alınmış telefonun sahibinin değişmesi halinde dinlenmesi yönünde yeniden bir karar çıkartılabilir." 
   
   İlk hatlar da satılıyor 
   Diğer bir iddiaya göre de tükenen ilk numaralı hatlar, yüksek rakamlarla satılıyor. İlan vererek hattını dolar üzerinden satışa çıkartan bir kişi, "Herkes çok abartılı fiyatlarla ilan veriyor, şansımı denemek istedim" derken, bir başkası "Kolay numara isteyenler var. Benimki de öyle" diyor. 
   
   
   
</TEXT>
</DOC>
