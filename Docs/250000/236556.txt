<DOC>
<DOCNO> 236556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonyas07.html </URL>
<DATE> 2004/05/01/ </DATE>
<TIME> 18.09 </TIME>
<AUTHOR>  </AUTHOR>
<HEADLINE>
Yurttan Kısa Kısa... Kumlucalı kadınlar altın için yarıştı... 
</HEADLINE>
<TEXT>

     Antalya'nın Kumluca İlçesi'ndeki 5. ''Kumluca Tarım ve Seracılık Şenlikleri''nde kadınlar altın bilezik için yarıştılar. 
     Şenlikler kapsamında, kadınların katıldığı halat çekme, domates kasası yükleme, su kovası taşıma ve çuval yarışları yapıldı. 
     Kumluca Belediyesi ve Karanfiller Grubu'nun karşılaştığı halat çekme yarışmasını Kumluca Belediyesi takımı, 10 kadının katıldığı traktör römorkuna domates kasası yükleme yarışmasını ise 20 kasayı 3 dakikada yükleyen Fatma Ayaz kazandı. 
     Yarışmada, birinci olan kadınlara altın bilezik hediye edildi. 
     
     Ceyhan'da örnek doktor... 
     Adana'nın Ceyhan İlçesi'nde, sağlık sorunları nedeniyle çalışmayı bırakan Doktor Kazım Mutlu, Halk Kütüphanesi'ne 600 kitap bağışladı. 
     Halk Kütüphanesi Müdürü Adnan Gönüllü, yaptığı açıklamada, Mutlu'nun davranışın herkese örnek olması gerektiğini, özellikle sağlık konusundaki kitaplardan bir çok kişinin yararlanabileceğini belirtti. 
     Bağışın ardından kütüphanedeki kitap sayısının 28 bine ulaştığını ifade eden Gönüllü, ''Geleceğimiz olan çocuklarımızın istedikleri kitapların kütüphanemizde bulunması bizleri memnun ediyor'' dedi. 
     Belediye Başkanı Hüseyin Sözlü de uzun yıllar ilçede çalışan ve haftanın bir günü ücretsiz hasta muayenesi yaparak vatandaşa katkı sağlayan Mutlu'nun adının, Devlet Hastanesi yakınındaki sokağa verileceğini bildirdi. 
     
     Gölhisar'da kağıt toplama kampanyası... 
     Burdur'un Gölhisar İlçesi Kaymakamlığı'nca düzenlenen ''Eğitime Destek Kampanyası''nda 5 bin 700 kilo kağıt toplandı. 
     Kampanya sorumlusu Konak İlköğretim Okulu Müdür Yardımcısı Yılmaz Tunç, yaptığı açıklamada, yaklaşık 1,5 ay önce başlatılan kampanyada toplanan 5 bin 700 kilo kağıt karşılığında, Muğla Dalaman Kağıt Fabrikası'ndan 100 paket fotokopi kağıdı aldıklarını söyledi. 
     Fotokopi kağıtlarının önümüzdeki günlerde Gölhisar'daki okullara dağıtılacağını ifade eden Tunç, ''Hem okullara, hem de ülke ekonomisine katkı sağladık'' dedi. 
     
     TOG'dan lösemili çocuklara destek... 
     Toplum Gönüllüleri TOG Vakfı üyeleri, Trakya Üniversitesi T.Ü Tıp Fakültesi Hastanesi'nde yatan lösemili çocukları ziyaret ederek, oyuncak hediye ettiler. 
     TOG Vakfı üyesi ve T.Ü Üniversitesi Tıp Fakültesi öğrencisi Gülra Özgür Yılmazer, yaptığı açıklamada, lösemi tedavisi gören çocukları mutlu etmek istediklerini ifade ederek, ''Ziyaretlerimizle acılarını bir nebzede olsa hafiflettiğimize inanıyoruz'' dedi. 
     Yılmazer, T.Ü Tıp Fakültesi Hastanesi'nde kronik hastalıklı ve lösemili çocuklar için 15 Mart'ta düzenledikleri kermesten elde ettikleri gelirlerle aldıkları oyuncakları lösemili çocuklara getirdiklerini belirtti. 
     TOG Vakfı üyeleri, daha sonra aldıkları televizyon ve VCD'yi de lösemili çocukların bulunduğu servise teslim ettiler. 
     
</TEXT>
</DOC>
