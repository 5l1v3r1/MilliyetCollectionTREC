<DOC>
<DOCNO> 228547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/spor/spo15.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Umur Tamer yeni başkan    TÜRKİYE Jokey Kulübü genel kurulu dün yapıldı ve başkanlığa Umur Tamer seçildi. Tamer 52 oy alarak, Yasin Kadri Ekinci'yi geride bırakırken yeni yönetim şu isimlerden oluştu Hasan Başer, Utku Doğdu, Tarcan İşcen, Muammer Kitapçı, Orhan Tanatar, Abdülrahman Hücum Tulgar. 
   
   Berlin'de Kenya rüzgarı    ALMANYA'NIN başkenti Berlin'de düzenlenen 24. Uluslararası Berlin Yarı Maratonu'na Kenyalı atletler damga vurdu. Maratonda Paul Kirui, 1.00.40.00'lık derecesiyle geçen yıl olduğu gibi 21.1 kilometrelik maratonu birincilikle tamamlarken, Solomon Buschendich ikinci, Joyce Chepchumba da üçüncü oldu. 
   
   Ümit Takım İtalya yolcusu    ÜMİT Milli Futbol Takımı, İtalya ile özel maç yapmak üzere bugün bu ülkeye gidecek. İstanbul Holiday Inn Otel'de dün akşam toplanan Ay - Yıldızlı ekibin, 7 Nisan Çarşamba günü Cuneo kentindeki Pashiero Stadı'nda TSİ 16.00'da başlayacak maçını İtalyan Roberto Rosetti yönetecek. 
   
   Çirkin olaylar    İKİNCİ Lig'de Amasya-Kartal maçı sonrasında iki takım oyuncuları birbirine girdi. Başına darbe alan Amasya malzemecisi Aslan Yarar baygınlık geçirerek, hastaneye kaldırıldı. Kırıkkale-Ankara Demirspor karşılaşması sonrası oyuncuların tekme tokatlı kavgası güçlükle önlendi. 3.Lig'de otobüsünün lastiği patlayan Niğde, Divriği maçına yetişemedi. Samsun'daki terfi maçlarında Kars'tan sonra Düzce'yi 1-0 yenen Nevşehir de 3. Lig'e yükseldi. 
   
   
</TEXT>
</DOC>
