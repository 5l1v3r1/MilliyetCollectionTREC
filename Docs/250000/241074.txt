<DOC>
<DOCNO> 241074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonyas11.html </URL>
<DATE> 2004/05/18/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Orhan Pamuk Türk Türk'e kalalım düşüncesi yanlış 
</HEADLINE>
<TEXT>

     Yazar Orhan Pamuk, kültürlerin birbirlerinden etkilenmesinden korkmamak gerektiğini belirterek, ''Kültürler birbirleriyle karışarak yaşar, zenginleşir. Etkileşimlere kapalı, hep aynı olan kalan kültürler ölür'' dedi. 
     Azerbaycan Yazarlar Birliği AYB Kurultayı'na katılmak üzere Bakü'ye gelen Pamuk, AYB Başkanı Anar Rızayev ile birlikte düzenlediği basın toplantısında, ''kültürün uluslar için büyük önemi bulunduğunu, ancak kültürü duvarlarla korumak isteyenlere katılmadığını'' söyledi. 
     Kültürlerin birbirleriyle etkileşimde bulunarak daha da zenginleşeceğini ifade eden Pamuk, ''milli kültürü korumak için Türk Türk'e kalalım düşüncesine katılmadığını'' kaydetti. 
     Türkiye ile Azerbaycan'da egemen kültür hakkındaki izlenimlerini anlatan ve iki ülke arasındaki kültürel yakınlığa dikkati çeken Pamuk, ''Azerbaycan'a daha önce gelmemiş olmam benim ayıbımdır'' ifadesini kullandı. 
     İki ülke kültürleri arasında birçok ortak özellik bulunduğunu, bunlara kimlik arayışının da dahil olduğunu belirten Pamuk, bu ortak özelliklerde sadece ''açı farkı'' bulunduğunu kaydetti. 
     Pamuk, ''bir zamanlar çok büyük bir kültüre sahip olan her iki ülkede bugünkü durumun birbirine benzer olduğunu, bir tarafı insanı ezen, diğer tarafı ise insanı hırslandıran bu durumun geçmişle bugünü birleştiren eserler kaleme alma isteği verdiğini'' söyledi. 
     Türkçenin dünyanın en çok konuşulan dilleri arasında bulunmasına rağmen tanınma düzeyinin çok düşük olduğunu, buna bağlı olarak Türk edebiyatının da az bilindiğini belirten Pamuk, ''Kendimize güvenmeyi, başkalarının karşısında eğilmemeyi öğrenmeliyiz'' dedi. 
     Kitaplarıyla ilgili soruları da yanıtlayan Pamuk, büyük siyasi düşüncelere yatırım yapmadığını, insanların acılarını ve günlük hayatlarını kaleme aldığını anlattı. 
     ''Kitaplarını adlandırmada renk isimlerini kullanmasıyla'' ilgili bir soru üzerine Pamuk, renk sembolizmi yapma düşüncesinde olmadığını ifade ederek, ''Ancak şunu söyleyebilirim Kitaplarımda önceden düşünülmüş bir renk manası yok, renk hissi ve duygusu vardır'' diye konuştu. 
     Pamuk, ''Azerbaycan'ın kendisinde yeni hisler uyandırdığını, yeni düşünceler kaleme alma fikri oluşturduğunu'' da kaydetti. 
     Yazar Pamuk, AYB'nin dün yapılan yıllık kurultayında kuruluşun ''fahri üyesi'' seçilmişti. 
     
</TEXT>
</DOC>
