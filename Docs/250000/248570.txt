<DOC>
<DOCNO> 248570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/ekonomi/eko05.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşveren SSK primi tabanı asgari ücret düzeyine iniyor 
</HEADLINE>
<TEXT>


ANKARA Milliyet 

SSK primine esas kazancın alt sınırını asgari ücret düzeyine indiren yasa tasarısı TBMM'ye sunuldu. Tasarıyla, işverenin sigorta primi yükü hafiflerken, prime esas kazancın alt sınırının asgari ücret düzeyine indirilmesi nedeniyle yeni emekli olacakların maaşlarında azalma olacak. TBMM Başkanlığı'na sunulan, Kamu Görevlileri Sendikaları Yasası ile SSK Yasası'nda değişiklik yapılmasına ilişkin yasa tasarısında SSK'ye yönelik düzenlemeler prim sistemini değiştiriyor. Tasarı yasalaşırsa SSK primi ve verilecek ödeneklerin hesaplanmasında esas alınan günlük kazancın alt sınırı 16 yaş üstü için belirlenen brüt asgari ücret düzeyine inecek. 
Halen alt sınırın 5 katı olan üst sınır ise asgari ücretin 6.5 katı olacak. Düzenlemenin 1 Temmuz'dan itibaren yürürlüğe girmesi öngörülüyor. 

Sendika sürgününe son 
İsteğe bağlı sigortalılar ile topluluk sigortasından yararlananların ödedikleri prim oranı yüzde 30'dan yüzde 25'e düşecek. SSK emeklilerinin ilaç, protez, araç ve gereç bedellerinden alınacak katkı payı ile muayene ücretleri aylıklarından kesilecek. Bu uygulama bürokrasiyi azaltacak ve ilerde işlemlerin internet üzerinden yapılması için alt yapı oluşturacak. 
Öte yandan tasarı, birden çok sendikaya üyeliği yasaklarken, her üyeye, üyelikten serbestçe çekilme hakkı tanıyacak. Bunun için kuruma bildirim yeterli olacak. Üyenin, sendikadan çıkarılma kararı sendika merkez genel kurulunca alınacak. 
Kamu görevlilerinin, iş saatleri dışında veya işverenin izni ile iş saatleri içinde sendika veya konfederasyonların faaliyetlerine katılmalarından dolayı görevlerine son verilemeyecek. Kamu işvereni, işyeri sendika temsilcisi ile sendika ve sendika şube yöneticilerinin işyerini haklı sebep olmadıkça ve sebebini açık ve kesin şekilde belirlemedikçe değiştiremeyecek. Kamu işvereni, kamu görevlileri arasında sendika üyesi olup olmamaları nedeniyle bir ayrım yapamayacak. Sendika şubeleri en az 400 üye ile kurulacak. 
Kamu işvereni, aylıksız izinli sayılanları herhangi bir nedenle sendika veya konfederasyon organlarındaki görevinden ayrıldıktan sonra 30 gün içinde kurumuna yazılı başvurması durumunda, eski görevine ya da uygun diğer bir göreve atayacak. 


</TEXT>
</DOC>
