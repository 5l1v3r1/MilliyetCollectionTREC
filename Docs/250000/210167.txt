<DOC>
<DOCNO> 210167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko40.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Bir ABD şirketi ile ne zaman otursak Motorola diyorlardı 
</HEADLINE>
<TEXT>

     Devlet Bakanı Ali Babacan, asgari ücret ve emekli maaşlarına yapılacak artışın getireceği yükün telafisi için bütçe harcamalarında yapılacak kesinti konusunda, IMF ile görüş birliğine varıldığını söyledi. Babacan, ''Bir Amerikan şirketi ile ne zaman otursak Motorola diyorlardı. Ne zaman İmar Bankası olayı, büyük yolsuzluk ortaya çıkarıldı, bu çok olumlu karşılandı" dedi. 
     Babacan, Dünya Ekonomik Forumu'nun DEF düzenlediği toplantılara katılmak üzere İsviçre'nin Davos kasabasına geldi. 
     Babacan, uçakta gelirken gazetecilerin ekonomiye ilişkin sorularını yanıtladı. 
     Babacan bir soru üzerine, bazı bütçe kalemlerinde yüzde 10 kesintiye gidileceğini hatırlatırken, ''Başbakanımız zamları açıkladı, ardından kaynağı açıkladı. Bir bardak suda fırtına koparıyorlar'' dedi. 
     2003 yılı bütçe gerçekleşmelerinin, gittikçe daha net ortaya çıkmaya başladığını hatırlatan Babacan, 2004 yılı gelir projeksiyonlarında ortaya çıkabilecek sapmalar, bu sapmaların ne kadar olabilceği, hangi tedbirlerle bu sapmaların telafi edilebileceği üzerinde ayrıca çalışılacağını belirtti. 
     Asgari ücret ve emekli maaşlarındaki artışın bütçe kesintileriyle aşağı yukarı karşılandığı hususunda IMF ile görüş birliğine vardıklarını hatırlatan Babacan, ''IMF ile anlaşmaya varıldığının neden iki gün sonra yapıldığı'' yolundaki soru üzerine, ortada gecikme olmadığını, dün geç saatlerde bu konuda anlaşmaya vardıklarını söyledi. 
     2004 yılı projeksiyonunu yeniden gözden geçirmek ile asgari ücret ve emekli maaşlarındaki artışın iki farklı konu olduğuna işaret eden Babacan, ''IMF heyetinin Türkiye'ye gelişinin ani olup olmadığı'' yolundaki soruya karşılık, Aralık ayı içinde kendisinin, IMF'nin Ocak ayı içerisinde 5'i veya 12'sini izleyen haftada geleceğini açıkladığını hatırlattı. 
     
     ''IMF İLE GÖRÜŞMELER PROGRAMLANDIĞI ŞEKİLDE SÜRÜYOR'' 
     IMF heyetiyle görüşmelerin planlandığı, programlandığı şekilde devam ettiğini belirten Babacan, 7. gözden geçirme görüşmelerinin uzayıp uzamayacağı yolundaki soru üzerine, ''bu yorumlar hep olacak. Gözden geçirme çalışmaları geniş kapsamlı çalışmalardır. Ne kadar süreceği ve ne zaman biteceği konusunda hem IMF hem biz tarih vermiyoruz. Çalışmaların akışı gösterecek'' dedi. 
     
     ''GÖZDEN GEÇİRMELER BİRLEŞTİRİLEBİLİR'' 
     Şubat ayı içerisinde devam edecek görüşmelerde, esas olarak IMF ile 2004 yılı programını yapacaklarını anlatan Babacan, 2004 yılı içerisinde IMF ile 5 adet gözden geçirme ve bir adet de periyodik 4. madde konsültasyon çalışmaları olduğunu, ancak bunun pratikte pek mümkün olmayabileceğini, gözden geçirmelerin birleştirilerek yapılabileceğini vurguladı. Babacan, bu konuda ön görüşmeleri yaptıklarını, detaylı görüşmelerin Şubat ayı içerisinde yapılacağını belirtti. 
     
     8.5 MİLYAR DOLARLIK KREDİ 
     ABD'den gelecek 8.5 milyar dolarlık kredi konusundaki soru üzerine de Babacan, ''ne zaman işimize gelirse krediyi o zaman kullanacağız. Daha fazla bir şey söylemek istemiyorum'' dedi. 
     Babacan, yasal olarak krediyi, 2005 Eylül ayına kadar kullanabileceklerini öyledi. 
     
     PAMUKBANK'IN DURUMU 
     Babacan, Pamukbank'ın Halkbank ile birleştirilmesi konusundaki soruya karşılık, bunun üzerinde çalışıldığını, kolay kararlar olmadığını belirtti. Halen Ziraat Bankası, Halkbank ve Fon'daki Pamukbank'ın üç kamu bankası konumunda olduğunu, üçüyle ilgili farklı alternatifler üzerinde çalıştıklarını anlatan Babacan, ancak ilk etapta bakılacak alternatifin, ''Halkbank ile Pamukbank nasıl birleştirilebilir'' konusu olduğunu belirtti. 
     Babacan, ''bu çalışmaların ne kadar süreceği'' konusundaki soru üzerine, bunun aylarla ifade edilebileceğini söyledi. 
     Tasarruf mevduatı Sigorta Fonu TMSF başkanlığına yeni isim belirlendi mi'' şeklindeki soruya karşılık ise Babacan, ''aşağı yukarı belirlendiğini, bununla ilgili açıklamanın ilgili bakan tarafından yapılacağını bildirdi. 
     
     ERDOĞAN, ÖNDE GELEN İSİMLERLE BİRARAYA GELECEK 
     Başbakan Tayyip Erdoğan'ın Davos'ta, Dünyanın önde gelen firmalarının yöneticileri, yönetim kurulu başkanları ve CEO'larının katılacağı bir öğle yemeğinde biraraya geleceğini hatırlatan Babacan, bu toplantının, İstanbul'da yapmayı düşündükleri yatırım konseyi toplantısının bir örneği olduğunu söyledi. 
     
     YABANCI SERMAYE GİRİŞİ 
     Yabancı sermayenin Türkiye'ye ilgisinin 2001 ve 2002'de düşük olmakla birlikte, 2003 yılı içerisinde yeniden artış olduğunu belirten Babacan, Türkiye'ye ilgi duyan yabancı sermayenin bir kısmının halen Türkiye'de yatırımları bulunduğunu söyledi. 
     Doğrudan Yatırım Ajansı'nın kurulmasına ilişkin yasa tasarısının Başbakanlık'ta olduğunu hatırlatan Babacan, üst kurullarla ilgili çerçeve yasanın çıkmasının ardından, bunun yasallaşacağını belirtti. 
     
     İMAR BANKASI KONUSU 
     Birden bire Türkiye'nin yabancı yatırıma boğulmasını beklememek gerektiğini, bunun peyderpey olacağını hatırlatan Babacan, şöyle devam etti 
     ''Bir Amerikan şirketi ile ne zaman otursak Motorola diyorlardı. Ne zaman İmar Bankası olayı, büyük yolsuzluk ortaya çıkarıldı, bu çok olumlu karşılandı. Demek ki bu hükümet yolsuzluk gördüğü anda müdahale ediyor, üzerine gidiyor, taviz vermiyor. Her ne kadar bunun faturası büyük olmakla beraber, on yılı aşkın zamandır devam eden bir yolsuzluğun bizim dönemimizde ortaya çıkması, yurtdışında bir kararlılık mesajı olarak algılandı.'' Babacan, Amerikan şirketlerinin hala Motorola örneğini gösterip göstermediklerinin sorulması üzerine, bunun azaldığını söyledi. 
     Yabancı sermayenin Türkiye'ye çekilmesi konusunda yasal mevzuatın yeniden düzenlendiğine işaret eden Babacan, yabancıların artık bürokratik engellerden daha az yakındıklarını vurguladı. 
     
</TEXT>
</DOC>
