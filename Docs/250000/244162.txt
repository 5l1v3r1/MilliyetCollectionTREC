<DOC>
<DOCNO> 244162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/soneko06.html </URL>
<DATE> 2004/05/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İşyerleri artık daha ucuza aydınlanıyor... 
</HEADLINE>
<TEXT>

     Türkiye'de yeni kullanılmaya başlanan bir ışıklandırma tekniği olan ''neon'' lambalar yardımıyla sağlanan aydınlatma sisteminin, büyük oranda enerji tasarrufu sağladığı bildirildi. 
     Eğlence yerleri başta olmak üzere yoğun olarak ışıklandırma ihtiyacı duyulan mekanların aydınlatılabilmesi için önemli miktarda bir elektrik faturası ödenmesi gerekiyor. 
     Son yıllarda daha da geliştirilerek tüketicilere sunulan neon aydınlatma sistemi, özellikle işyerini aydınlatmaya önemli bütçeler ayıran firma ve işyerlerinin imdadına yetişiyor. 
     Konya'da faaliyet gösteren neon aydınlatma firmasının sahibi Mustafa Sakman, yüksek maliyetli olmasıyla bilinen ve eskiden sadece lüks eğlence mekanlarında kullanılan neon sisteminin, artık küçük bütçeli işyeri sahiplerince de rahatlıkla kullanılabilir hale geldiğini söyledi. 
     Neon olarak bilinen aydınlatma sisteminde, bir yükseltici yardımıyla 220 volttan 12 bin volta çıkarılan elektriğin, boru şeklindeki tüpler içindeki neon gazının ışımasını sağladığını belirten Sakman, ''Yeni geliştirilen bu teknik, sağladığı tasarruf nedeniyle ülkemizde yoğun talep görüyor. Artık isteyen mahalle bakkalları bile neon aydınlatmayı kullanabiliyor'' dedi. 
     Yaklaşık 80 milyon liraya satılan bir güçlendirici yardımıyla metrelerce uzunluğunda aydınlatma yapılabildiğini vurgulayan Sakman, şunları kaydetti 
     ''Parlak ışık verdiği için son derece dikkat çekici olan neon aydınlatma, eski flüoresan ya da normal lambaya göre yaklaşık 10 kat daha az elektrik tüketmektedir. Sağlanan fayda göz önünde bulundurulduğunda, neonlu aydınlatmanın klasik sisteme göre 20 ya da 30 kat daha avantajlı olduğu söylenebilir. Ayrıca, bu sistemin kurulması için harcanan para, 3 ay içinde kendini rahatlıkla amorti ediyor. Aylık elektrik harcaması ise yaklaşık 3-5 milyon lirayı geçmiyor.'' Sakman, tüm parçaları Türkiye'de üretilen neonlu aydınlatma sisteminin, sürekli patlayan ampullerin aksine, ortalama 20 yıl sorun çıkarmadan kullanılabildiğini ifade ederek, 15 metrelik bir alanın aydınlatılmasının maliyetinin, işçilik dahil 500 milyon ile bir milyar lira arasında değiştiğini sözlerine ekledi. 

     
</TEXT>
</DOC>
