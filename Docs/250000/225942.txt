<DOC>
<DOCNO> 225942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur36.html </URL>
<DATE> 2004/03/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Acil servis önünde bir saat bekledi 
</HEADLINE>
<TEXT>

     Sinir krizi geçiren işitme ve konuşma özürlü genç, belgelerinin eksik olduğu gerekçesiyle bir saat acil servis önünde bekletildikten sonra içeri alındı. 
     İşitme ve konuşma özürlü Ahmet Üstün 22 , geçirdiği sinir krizi sonucu ailesi tarafından Antalya Devlet Hastanesi Acil Servisi'ne getirildi. Çevresine zarar verdiği için getirilen taksi içinde beklemeye alınan Ahmet Üstün'e acil serviste görevli bir hemşire tarafından sakinleştirici iğne yapıldı, ancak Ahmet Üstün'ün, babası Mustafa Üstün'e de zarar vermeye başlaması nedeniyle ailesi, bir an önce hastaneye alınması istedi. 
     Acil serviste psikiyatri doktoru bulunmadığı ve evrakın eksik olduğu gerekçesiyle yaklaşık bir saat hastane önünde bekletildiği öne sürülen genç, vatandaşların tepki göstermesi üzerine acil servise alındı. 
     Oğlunun çevreye zarar verecek bir sağlık sorunu olmadığını belirten Anne Zübeyde Üstün, ''Sadece sakinleştirici iğne vurulması için hastaneye getirdik ama kimse çocuğumun acı içinde bağırarak yardım talebine cevap vermedi. Çevreye zarar verdiği gerekçesi ile yalnız bıraktılar. Hiç bir yetkili ne yapmamız gerektiğini bize söylemedi'' diye konuştu. 
     Antalya Devlet Hastanesi Başhekim Yardımcısı Halit Çetinönol, AA muhabirine, hastaneye gelen bir vakaya doktor yok gerekçesi ile bakılmamasının söz konusu olamayacağını belirterek, ''Yalnız bazı hastalar için ilaç tedavisinin sonucu beklenir. Burada böyle bir durum olmuş olabilir. Bunda kasıt aramamak gerekir'' dedi. 
     Acil Servis Uzmanı Mustafa Keşalpli de, psikiyatri hastasına müdahalenin zamanında yapıldığını belirterek, iddia edilen bekletilme süresinin tamamen sevk işlemlerinden kaynaklandığını söyledi. 
     
</TEXT>
</DOC>
