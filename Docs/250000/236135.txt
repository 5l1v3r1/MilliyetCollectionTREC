<DOC>
<DOCNO> 236135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun23.html </URL>
<DATE> 2004/04/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
MI5'in internet sitesinde ilk kez tehdit tehdit analizleri yayınlandı... 
</HEADLINE>
<TEXT>

     Dilek KOCABAŞ bildiriyor 
İngiltere'nin iç istihbarat servisi MI5, tarihinde ilk kez internetteki sitesi üzerinden halka tehdit analizi sonuçlarını açıkladı ve güvenlik tavsiyelerinde bulundu. 
     Daha önce bu tür tahmin ve tavsiyeleri başta hükümet olmak üzere sadece birkaç kuruluşla paylaşan MI5'ın ''şeffaflık'' dönemine tehditlerin halk tarafından iyi bilinmesi ve tedbirlere halkın da aktif katılımının sağlanması için girdiği yorumları yapılıyor. 
     MI5 Başkanı Eliza Manningham-Buller da bu konuda halka yardım etmenin önemli olduğunu, böylece hem halkın, hem de çeşitli kesimlerde faaliyet gösteren işyerlerinin kendilerini korumasının mümkün olabileceğine inandıklarını bildirdi. 
     Halen İngiltere'deki tehdidin ''gerçek ve ciddi'' olduğuna dikkat çekilen MI5 sitesinde, İngiltere için en büyük tehdidi El Kaide ve onunla bağlantılı örgütlerin yarattığına işaret edildi. 
     Sayfada El Kaide terör örgütü lideri Usame Bin Ladin'in de açıkça İngiltere'yi hedef gösterdiğine dikkat çekilirken, örgütün İngiltere içinde de aktif hücreleri bulunduğu vurgulandı. 
     İş çevrelerine 10 maddelik bir güvenlik listesi de sunan MI5, riskler konusunda ciddi bir araştırma yapılması ve gerekirse polisin yardımına başvurulmasını listenin başına yerleştirdi. 
     İşyerlerinin gerekirse yapı planlarını yeniden gözden geçirip, gerekli değişiklikleri yapmalarını tavsiye eden MI5, güvenlik bilincinin bir kültür haline getirilmesini de önerdi. 
     Binalarda giriş-çıkışların kolay kontrol edilir şekilde organize edilmesini, kapı ve pencerelerin kilitli tutulmasını, kapalı devre güvenlik kameralarının 24 saat çalıştırılmasını, alarm ve ışıkların açık bırakılmasını öneren MI5, posta kutularının da binaların dışına yerleştirilmesini istedi. 
     İşe yeni alınan personelin güvenlik kontrollerinin dikkatle yapılmasını da isteyen MI5, internet teknolojisi konusunda da güvenilir şirketlerle çalışılmasını ve iyi bir korunma sağlanmasını tavsiye etti. 
     Her kurumun tehlike anında nasıl hareket edileceğine ilişkin bir ''acil durum planı''nın olması gerektiğini belirten MI5 yönetimi, binalarda bombaya dayanıklı camların kullanılması gerektiğini de bildirdi. 
     Bu arada, sayfanın içeriği Arapça'ya da çevrilerek, İngiltere'de yaşayan Müslümanlardan ülkenin güvenliği konusunda yetkililere yardımcı olmaları istendi. 
     İnternet sayfasının halka açılması başta muhalefet temsilcileri ve polis yetkilileri olmak üzere bütün kesimler tarafından olumlu karşılandı. 
     
</TEXT>
</DOC>
