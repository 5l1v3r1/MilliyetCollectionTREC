<DOC>
<DOCNO> 211087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur20.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da 37 evsiz vatandaşa sıcak yuva... 
</HEADLINE>
<TEXT>

     Başkent'te sokakta yaşayan 37 vatandaş, soğuk ve yağışlı hava nedeniyle, Behice Eren Çocuk ve Gençlik Merkezi'nde barındırılıyor. 
     Aşırı soğuklar nedeniyle 12 Ocak tarihine kadar 23 evsiz vatandaşın misafir edildiği Ankara Valiliği İl Sosyal Hizmetler Müdürlüğü'ne bağlı Behice Eren Çocuk ve Gençlik Merkezi'nde barındırılan vatandaşların sayısı, 12 gün içinde 35'e yükseldi. 
     Vatandaş ihbarı, polis ve valilik kanalıyla gelen evsizlere, yatak, yemek, sağlık ve hijyen hizmetleri verilen merkeze dün gece de Keçiören ilçesinden akli dengeleri bozuk olduğu öğrenilen iki kadın getirildi. 
     İsimlerinin Neslihan Ö. ve Zeynep M. olduğu ve sokakta yaşadıkları öğrenilen iki kadınla birlikte, merkeze getirilen evsiz kadınların sayısı 7'ye ulaşırken, merkezde barınan vatandaşların sayısı ise 37'ye yükseldi. 
     Soğuk ve yağışlı havanın Ankara'da etkisini sürdürmesini beklediklerini kaydeden yetkililer, merkeze yapılan başvuruların önümüzdeki günlerde daha da artacağını düşündüklerini belirttiler. 
     
</TEXT>
</DOC>
