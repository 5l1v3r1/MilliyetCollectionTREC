<DOC>
<DOCNO> 235844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun43.html </URL>
<DATE> 2004/04/29/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Al Gore'dan Demokrat Parti'ye 6.5 milyon dolar bağış 
</HEADLINE>
<TEXT>

     Eski ABD Başkan Yardımcısı ve Demokrat Parti'nin 2000 yılındaki başkan adayı Al Gore'un, Demokrat Parti'nin seçim kampanyasına toplam 6 milyon 490 bin dolar bağışlayacağı bildirildi. 
     Demokrat Parti'nin başkan adayı John F. Kerry ile salı günü özel bir görüşme yaptığı kaydedilen Gore, çarşamba günü Demokratik Ulusal Komite'ye Kerry'nin kampanyasını desteklemek üzere 4 milyon dolar vereceğini açıkladı. 
     Gore, ''John, Amerikalılar için mükemmel bir başkan olacak ve ben halkı yanıltan Bush-Cheney kampanyasına karşı mücadelesinde elimden gelen her yardımı yapmak istiyorum'' diye konuştu. 
     2000 yılı başkanlık yarışı sırasında yürüttüğü seçim kampanyası için topladığı bağışlardan elinde 6,5 milyon dolar kaldığını ifade eden Gore, Demokratik Senatörler İçin Kampanya Komitesi ve Demokratik Kongre Kampanya Komitesi'nin her biri için de 1'er milyon dolar vereceğini söyledi. 
     Gore, kendi eyaleti olan Tennessee'de Demokrat Parti için de 250 bin dolar bağışta bulunacağını da belirtti. 
     Bu seçimlerin ABD'nin geleceği için son derece önemli olduğunu ifade eden Gore, ''John Kerry'nin başkan olmasına yardımcı olmak istiyorum, Demokratların ABD Senatosu ve Temsilciler Meclisi'nin kontrolünü yeniden ele geçirmesi için yardım etmek istiyorum'' dedi. 
     Florida Demokrat Partisi'ne de 240 bin dolar bağışlayacağını açıklayan Gore, 2003 temmuzunda Tennessee Demokratları'na da 450 bin dolar bağışta bulunmuştu. 
     
</TEXT>
</DOC>
