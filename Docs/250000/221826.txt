<DOC>
<DOCNO> 221826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo10.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, Adem, Cenk ve Tayfun'u Fener'e özel hazırlıyor 
</HEADLINE>
<TEXT>

     Hafta sonu lider Fenerbahçe ile İstanbul'da karşılaşacak Konyaspor'da, maç hazırlıkları keyifli geçerken, takımın gol silahları Adem, Cenk ve Tayfun, özel olarak çalıştı. 
     Son çalışmasını Tatlıcak Tesisleri'nde yapan Konyaspor'da futbolcuların çok rahat ve keyifli olmaları dikkat çekti. Özellikle, Ogün, Niyazi ve Cem'in takımın neşe kaynağı olduğu hazırlıklarda, teknik direktör Tevfik Lav, futbolcuları kondisyon ağırlıklı çalıştırdı. 
     Son haftaların forma futbolcusu Zafer Biryol'in eksikliği nedeniyle forvetteki sıkıntıyı çözmeyi planlayan Lav, özellikle Fenerbahçe maçında takımın gol silahları olacak Adem, Cenk ve Tayfun'un üzerinde durdu. 
     Altan'ın yokluğunda ise ileriye dönük oynayan orta saha oyuncusu Fatih Şen ile de yakından ilgilenen Lav, ayrıca Fatih Şen ve Adem'in şut çalışmasına ağırlık verdi. 
     Takım olarak morallerinin yerinde olduğunu ve futbolcuların kendine güven duyduğunu belirten Lav, şunları söyledi 
     ''Fenerbahçe zor bir takım. Özellikle son dakikalara doğru aldığı risklerle galibiyete ulaşmayı bilen bir ekip. Ligin başından bu yana 5-6 galibiyetini son dakikalarda aldı. Bu yüzden rakibin yapacağı muhtemel değişiklikleri gözden geçiriyoruz. Biz de kendimize göre gereken önlemi alıyoruz.'' Fenerbahçe'ye karşı kesinlikle ezik oynamayacaklarını ve mutlaka şut çekmeleri gerektiğini ifade eden Lav, ''Uzaktan şutlar bizim için çok önemli. Ayrıca Fenerbahçe'nin hızlı adamlarını durdurmak zorundayız. Rakibe şut imkanı verirsek zor anlar yaşarız'' dedi. 
     Öte yandan Konya Büyükşehir Belediye Başkanı ve Konyaspor Fahri Başkanı Mustafa Özkafa, taraftar gruplarına birer otobüs tahsis etti. Bu desteğe teşekkürle karşılık veren taraftar gruplarının temsilcileri yaptıkları ortak açıklamada, deplasmanda yeşil-beyazlı ekibin galip gelmesi için ellerinden gelen desteği vereceklerini söyledi. 
     
</TEXT>
</DOC>
