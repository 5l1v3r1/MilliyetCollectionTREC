<DOC>
<DOCNO> 227289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo09.html </URL>
<DATE> 2004/03/31/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ayın Altın Adamı, Trabzonsporlu Tolga Seyhan seçildi... 
</HEADLINE>
<TEXT>

     Işık Sigorta tarafından düzenlenen ''11 Altın Adam Yarışması''nda Trabzonsporlu futbolcu Tolga Seyhan, ayın altın adamı seçildi. 
     Kalyon Oteli'nde gerçekleştirilen sezonun 7. jüri toplantısında, spor otoriteleri, spor yazarları ve medyanın spor servisi yöneticilerinden oluşan jüri, Birinci Süper Futbol Ligi'nde 22, 23, 24, 25 ve 26. hafta maçlarının oynandığı şubat ve mart aylarını değerlendirdi. 
     Defans oyuncuları arasında yapılan değerlendirme sonucunda Trabzonsporlu Tolga Seyhan 163 puanla ayın altın adamı seçilirken, Fenerbahçeli Fabio Luciano 65 puanla ayın gümüş adamı, Gençlerbirliği'nden Deniz Barış da 61 puanla ayın bronz adamı oldu. 
     Başarılı yöneticiler, teknik direktörler ve hakemler arasında yapılan değerlendirmede ise Gençlerbirliği Kulübü Başkanı İlhan Cavcav 147 puanla ayın yöneticisi, Trabzonspor Teknik Direktörü Ziya Doğan 1 puanla ayın altın antrenörü, Beşiktaş-Samsunspor maçında siyah-beyazlılara gösterdiği 5 kırmızı kartla dikkat çeken Cem Papila da 116 puanla ayın altın hakemi oldular. 
     Bu arada, jüri toplantısında, Gençlerbirliği Teknik Direktörü Ersun Yanal, aralık ayına ait ayın altın antrönürü şilti ve poliçesini Işık Sigorta Yönetim Kurulu Başkanı İhsan Kalkavan'ın elinden aldı. Törende ayrıca, ocak-şubat döneminde ayın altın antrenörü seçilen Diyarbakırspor Teknik Direktörü Sakıp Özberk ile ayın altın hakemi Mustafa Çulcu ve Gençlerbirliği'nin savunma oyuncusu El Saka da ödüllerini aldı. 
     
</TEXT>
</DOC>
