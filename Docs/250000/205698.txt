<DOC>
<DOCNO> 205698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun03.html </URL>
<DATE> 2004/12/31/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Arjantin'de gece kulübü faciası 174 ölü 
</HEADLINE>
<TEXT>

     Arjantin'de, gençlerin bulunduğu bir gece kulübünde çıkan yangında ölenlerin sayısı 174'e yükseldi. 
     Buenos Aires sağlık biriminden Alfredo Stein, gazetecilere yaptığı açıklamada, ölü sayısının 174 olduğunu, yaralıların ise 410'u geçtiğini söyledi. 
     Kurtarma çalışmalarına yardımcı olan bir başka yetkili Mariano Tili de, ölenlerin çoğunun dumandan etkilendiğine inandıklarını anlattı. 
     Görgü tanıkları, yeni yıl kutlmasının yapıldığı ve rock konseri düzenlenen gecede kulübün gençlerle dolu olduğunu, ailelerin kent morgunda çocuklarının kimliğini teşhis etmeye çalıştığını kaydetti. 
     Tanıklar, içerisinin dumanla kaplandığı için ''gözün gözü görmediğini'' ve herkesin birbirini iterek çıkmaya çalıştığı bir izdihamın meydana geldiğini söyledi. 
     Yetkililer, yangının nedeni konusunda henüz resmi açıklama yapmazken, yangından kurtulanlar faciaya diskotekte atılan işaret fişeğinin neden olduğunu tahmin ediyorlar. 
     
     
     'Kulübün içinde fişek ateşlendi' iddiası 

     Bazıları kulübün içerisinde bir fişeğin ateşlendiğini gördüklerini belirtti. Polis de bu ihtimalin üzerinde duruyor. 
     Alevlerin büyümesiyle panik yaşandı. İnsanlar dışarı çıkmak için birbirlerini ezdi. Yangın sırasında acil çıkış kapılarının kapalı olup olmadığı da bilinmiyor. 
     



     
</TEXT>
</DOC>
