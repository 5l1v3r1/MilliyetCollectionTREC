<DOC>
<DOCNO> 221070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur24.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ilk seçim mitingi için Aksaray'da Başbakan boş konuşuyor 
</HEADLINE>
<TEXT>

     Vedat Çuhadar bildiriyor 

CHP Genel Başkanı Deniz Baykal, Başbakan Recep Tayyip Erdoğan ve AK Parti sözcülerinin CHP'ye sataşarak siyaset yapmayı alışkanlık haline getirdiklerini ileri sürerek, ''CHP'ye çok sataşanlar oldu. Ama geldikleri gibi gittiler. CHP tekin değildir. CHP'ye sataşmak kimseye hayır getirmez, Başbakan'a da getirmez'' dedi. 
     Baykal, 28 Mart'ta yapılacak yerel seçimlere yönelik kampanya çerçevesinde ilk açık hava toplantısını Aksaray'da gerçekleştirdi. Aksaray Atatürk Meydanı'nda halka hitap eden Baykal, gazeteler ve televizyonlarda ülkede her şeyin güllük gülistanlık olduğu yolunda haberler bulunduğunu belirterek, ''Ama ya öyle değilse İşte öyle olmadığını dile getirmek için bu meydanlara geldik. Bu meydanlarda gerçekleri dile getireceğiz'' diye konuştu. 
     Başbakan Recep Tayyip Erdoğan'ın bir açık hava toplantısında kendisine pancar fiyatını soran köylü kadına, ''bırak pancarı şehirli ol biraz'' dediğini ifada eden Baykal, şöyle konuştu 
     ''Acaba o köylü kadın şehirli olmak istemediği için mi çiftçi olmuş. A güzel Başbakanım, çiftçinin oylarıyla iktidara gelen Başbakanım, sana o pancarı soran kadını azarlayasın diye mi oy verdiler. Başbakan 'pancarda kota kalktı' diyor. Kalktı mı acaba Hayır, kalkmadı. Bu Başbakan konuşuyor ama boş konuşuyor. Ne söylediğini bilmiyor. 
     Sayın Başbakan bir konuşmasında da 'kurnaz tilki erişemediği üzüme koruk dermiş' dedi. Bunun neresini düzelteyim. Bir defa tilki değil kedi, üzüm değil ciğer, koruk değil mundar. Her şeyi çorba yapıp çıkarmış. Çorba bu Başbakan.'' 
     
     ''MAAŞI YETMİYORMUŞ, ŞİRKET KURMUŞ'' 

     CHP Genel Başkanı Baykal, Başbakan ve iktidar sözcülerinin çiftçinin, esnafın ve ekonominin genel durumu hakkında çok iyimser tablolar çizdiğini, ancak ülke gerçeklerinin bu söylemlerle uyuşmadığını ifade ederek, ''Sayın Başbakan bir çocuğu okutmanın bedelini biliyor mu Bunu söylerken anasının babasının parasıyla okutmaktan söz ediyorum, dost işadamlarının parasıyla okutmaktan değil. Sıfır puan alanları işe sokuyorsun. Adalet mi, Müslümanlık mı bu '' dedi. 
     Baykal, CHP'nin ülke gerçeklerine yönelik tespitlerinin gazete ve televizyonlarda da yer bulmadığından yakınarak, ''Bu söylediklerimi ne akşam televizyonlarda ne de yarın gazetelerde görürsünüz. Ama bu oyunu bozacağız'' diye konuştu. Baykal sözlerini şöyle sürdürdü 
     ''Başbakan, çiftçiye kürsüden bağırıyor, azarlıyor, paylıyor ama vatandaşın sesi soluğu çıkmıyor, cevap veremiyor. Aslında verilecek çok güzel bir cevap var ve inşallah o suskun vatandaş cevabını 28 Mart'ta sandıkta verecek. 
     Sayın Başbakan'ın bir derdi var. Neydi o derdi 6 milyar 200 milyonluk maaşı yetmiyormuş, o da şirket kurmuş. Türkiye Cumhuriyeti tarihinde bu işi yapan ilk başbakandır. Atatürk'ten bu yana ondan başka bu işi yapan yok. Bunu da kendisine hak biliyor. Dünyanın hiçbir yerinde bir başbakan bu işe tenezzül etmez. Alman Başbakanına maaşını soracağına oradaki bir çiftçinin ortalama gelirini sorsaydın. Bir Başbakanın görevi kendi gelirini artırmak değil 70 milyonun gelirini artırmaktır. 
     Sayın Başbakan en sonunda CHP'ye küfretmeye ve sataşmaya başladı. CHP'ye 'kökü bereketsiz' diyor. Bizim kökümüz kim Bizim kökümüz Gazi Mustafa Kemal Atatürk ve Kuvayı Milliye yani bu topraklarda bağımsız yaşayacağız diye yola çıkanlar. Bunlar bizim kökümüz. Bırakın bir Başbakanı Türkiye'de aklı başında hiç kimse CHP'ye böyle bir saygısızlık yapmamıştır. Bir Başbakan'a yakışıyor mu, CHP'nin köküne dil uzatmak Bu saldırı sadece CHP'ye yönelik değildir. Başbakan derhal özür dilemelidir. Benden değil, milletten özür dilemelidir'' 
     
     ''CEVAPSIZ BIRAKMAYACAĞIM'' 

     Deniz Baykal, bu tür polemiklere girmekten hiç hoşlanmadığını, ancak Atatürk'e CHP'ye ve millete saygısından dolayı Başbakan Erdoğan'ın bu sözleri karşısında sessiz kalmadığını söyledi. 
     Türkiye'de bugüne kadar 200 partinin gelip geçtiğini, nice iktidarların tarih olduğunu, ancak CHP'nin 80 yıldır dimdik ayakta durduğunu ifade eden Baykal, sözlerini şöyle tamamladı 
     ''Biz, bir mevsimlik, bir yıllık parti değiliz. Çiğ yemedik karnımız ağrımıyor. Arkamızda yolsuzluk dosyaları yok. Siz önce o kendi dosyalarınızla ilgili hesap verin millete. CHP'ye sataşarak bunları unutturamazsınız. CHP'ye çok sataşanlar oldu. Ama geldikleri gibi gittiler. 
     Şunu iyi bilin CHP tekin değildir. CHP'ye sataşmak kimseye hayır getirmez. Başbakan'a da getirmez. Sayın Başbakan 'değiştim' diyor. Değişmesine bir lafımız yok. İsteyen değişir. Geçmişte din istismarı yaptığını da söylüyor. Bunu itiraf ediyor. Ama sen hep geriden itiraf ediyorsun. Şimdiki yaptıklarınla ilgili de ileride itiraflarda bulunacaksın. Şunu iyi bilsinler ki Başbakan'ın bu sözlerini cevapsız bırakmayacağım, bundan sonra da yanıt vermeye devam edeceğim'' 
     
     NOTLAR 

     CHP Genel Başkanı Baykal, Silifke'de yaptığı incelemelerin ardından helikopterle geldiği Aksaray'da Atatürk Meydanı'nı dolduran coşkulu bir kalabalık tarafından karşılandı. Kadınların ağırlıklı olduğu miting alanında Baykal'ın gelişine kadar yaklaşık bir saat süreyle halk müziği sanatçıları tarafından Aşık Mahsuni'nin eserleri seslendirildi. 
     Baykal, konuşmasının ardından Aksaray Belediye Başkan Adayı Memiş Akın ile diğer ilçe ve belde belediye bakan adaylarını otobüsün üzerinde el ele tutuşarak mitingi izleyenlere tanıttı. 
     Deniz Baykal, daha sona helikopterle Karaman'da düzenlenen açık hava toplantısına katılmak üzere Aksaray'dan ayrıldı. 
     
</TEXT>
</DOC>
