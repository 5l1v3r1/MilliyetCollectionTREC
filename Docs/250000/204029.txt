<DOC>
<DOCNO> 204029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur36.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alışveriş merkezinden prezervatif çaldılar 
</HEADLINE>
<TEXT>

     Balıkesir'in Burhaniye İlçesi'ndeki Tansaş Mağazası'na giren hırsızlar, 100 milyon liralık prezervatif çaldı. 
     Alınan bilgiye göre, Ören Mahallesi'nde bulunan ve 3 ay önce de prezervatif hırsızlığının meydana geldiği Tansaş Mağazası'ndan, bugün de 100 milyon lira değerinde prezervatif çalındı. 
     Mağazaya sabaha karşı 04.00 sıralarında, ön camı kırarak giren kimliği belirsiz kişiler, farkettikleri kameraların ucunu tavana doğru çevirdikten ve alarm sistemini bozduktan sonra, 100 milyon lira değerinde prezervatif ve değeri açıklanmayan kozmetik ürünlerini alarak kayıplara karıştı. 
     Yetkililer, mağazadaki birçok değerli ürün yerine prezervatif çalan bu kişilerin belirlenmesi amacıyla kamera görüntülerinin incelemeye alındığını bildirdiler. 
     Tansaş Mağazası'na, 3 ay önce kapı kilidini kırarak giren ve sadece 70 milyon lira değerinde prezervatif çalan kişiler yakalanamamıştı. 
     
</TEXT>
</DOC>
