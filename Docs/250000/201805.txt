<DOC>
<DOCNO> 201805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun03.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydar Aliyev'in ölümü... Azerbaycan'da 7 gün yas var... 
</HEADLINE>
<TEXT>

     Azerbaycan'ın eski Cumhurbaşkanı Haydar Aliyev'in cenazesinin, 14 Aralık'ta Bakü'ye getirileceği, cenaze töreninin de 15 Aralık'ta yapılacağı bildirildi. 
     Azertac tarafından yayınlanan resmi açıklamada, ''Haydar Aliyev'in uzun süren ağır hastalığı nedeniyle 12 Aralık'ta TSİ 17.00'da vefat ettiği'' belirtildi. 
     Cenevre'den bu geceyarısı Bakü'ye dönen Azerbaycan Cumhurbaşkanı İlham Aliyev de, Haydar Aliyev'in vefatı nedeniyle bir kararname imzalayarak, 7 günlük yas ilan etti. 
     Kararnamede, ''Azerbaycan halkının milli lideri, dahi şahsiyet Haydar Aliyev'in halkın tarihi ve kaderinde benzersiz rolü ve hizmetleri dikkate alınarak 7 günlük yas ilan edildiği, bu süre içinde ülkedeki bütün bayrakların yarıya indirildiği, konser ve eğlence programlarının yapılması ve yayınlanmasının durdurulduğu'' belirtildi. 
     Aliyev'in cenaze töreninin 15 Aralık'ta, saat 16.00'da Fahri Hıyaban'da yapılacağı bildirilen kararnamede, cenaze töreniyle ilgili Devlet Komisyonu oluşturulmasının kararlaştırıldığı kaydedildi. 
     Cumhurbaşkanı Aliyev'in başkanlığındaki Devlet Komisyonu'nda Milli Meclis Başkanı Murtuz Aleskerov, Başbakan ArturRasizade, Cumhurbaşkanlığı İcra Daresi Başkanı Ramiz Mehdiyev başta olmak üzere diğer bakan ve üst düzey yöneticiler yer alıyor. 
     
</TEXT>
</DOC>
