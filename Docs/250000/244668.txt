<DOC>
<DOCNO> 244668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun09.html </URL>
<DATE> 2004/06/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ve Annan'ın Kıbrıs raporu hazır 
</HEADLINE>
<TEXT>

     Birleşmiş Milletler Genel Sekreteri Kofi Annan, 24 Nisan’da Kıbrıs’ın Türk ve Rum kesimlerinde eş zamanlı olarak yapılan referandumların ardından, merakla beklenen Kıbrıs raporunu tamamladı. 
     BBC'den Sema Emiroğlu'nun haberine göre, Annan'ın barış planına evetö diyen Türk tarafının olumlu tutumunu vurgulaması bekleniyor Annan’ın, Güvenlik Konseyi’nin 15 üyesine Salı günü elden vereceği, Çarşamba günü ise Konsey’e resmen sunacağı raporunda, kendi adıyla anılan barış planına büyük çoğunlukla evetö diyen Türk tarafının olumlu tutumunu vurgulaması bekleniyor. 
     Rum yönetiminin ise, anlaşmayı engelleyici bir tavır takındığına ve bu yüzden adanın birleşik bir cumhuriyet olarak Avrupa Birliği’ne girme fırsatını kaçırdığına dikkat çekecek olan Annan’ın, yeni bir planın müzakere edilmesine de açık kapı bırakmayacağı belirtiliyor. 
     BM kaynakları, Annan’ın, ancak mevcut planın yeniden referanduma sunulmasının Rum tarafınca kabulü halinde devreye girebileceğini vurguluyorlar. 
     Kıbrıs Türk tarafı, kendisine uygulanan uluslarararası ambargolar ve izolasyonun kaldırılması için raporda çağrı yapılmasını isterken, Annan’ın Türk tarafı lehine önlem alınması tavsiyesinde bulunması bekleniyor. 
     Ancak Güvenlik Konseyi’nde özellikle Rum tarafını destekleyen Rusya’nın olası tepkisi karşısında, Genel Sekreter’in bu konuda ne kadar ileriye gideceği bilinmiyor. 
     Diplomatik kaynaklar, Annan’ın ayrıca 15 Haziran’da görev süresi dolacak olan Kıbrıs’daki BM Barış Gücü’ne ilişkin altı aylık raporunu da Güvenlik Konseyi’ne yarın sunacağını bildirdiler. 
     Annan Perşembe günü de New York’ta Rum yönetimi lideri Tassos Papadopulos’la biraraya gelecek. 
     
</TEXT>
</DOC>
