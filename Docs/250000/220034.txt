<DOC>
<DOCNO> 220034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko11.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum firmalarından Türk mallarına olan büyük ilgi dikkat çekiyor... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Kıbrıs'lı Rum firmalarının Türk mallarına yönelik taleplerinin ve mümessillik başvurularının son günlerde dikkat çekici şekilde hız kazandığını bildirdi. 
     Satıcı, Kıbrıs sorununda çözüm sürecine katkıda bulunan tüm taraflara müteşekkir olduklarını ifade ederek, şöyle dedi 
     ''Son günlerde dikkat çekici şekilde hız kazanan Kıbrıs'lı Rum firmalarının Türk mallarına yönelik talebi ve buna eşlik eden mümessillik başvuruları da, tarafların çözümsüzlük odaklı alışkanlık ve reflekslerini bir yana bırakarak, çözüm odaklı bir ilişki ve ticaret stratejisine doğru bir dönüşüm yaşadıklarını gösterir niteliktedir.'' Ticaretin insanlar arasındaki bakış açışı farklılıklarının uzlaştırılmasında evrensel nitelikle bir rolü bulunduğunu dile getiren Oğuz Satıcı, onca savaş ve acının ardından Avrupa barışının, özünde ekonomi işbirliği etrafında şekillenen bir AB anlayışı ve süreciyle sağlandığını vurguladı. TİM Başkanı Satıcı, şunları kaydetti 
     ''Kıbrıs meselesi üzerinde düşünülürken, bu örneğin üzerinde dikkatle durulmalıdır. İçerisinde bulunduğumuz dönem, fırsat ve fırsatçılığı birbirine karıştırmamız gereken bir dönemdir. Biz Türk işadamları olarak bu bilinçle hareket etmekte ve bu bilinçle hareket edenleri desteklemekteyiz. Kıbrıs'ta çözümün tesisi sonrasında müstakbel ortaklarımız olarak kucaklamaya hazır olduğumuz Rum işadamları arasında da aynı bilincin oluştuğuna yönelik işaretler bizi fevkalede memnun etmektedir. Kıbrıs'ta yeni dönem, sadece siyasi altyapının değil ekonomik altyapının da ortak refahın yaratımı ve bölüşümü ilkesinden hareketle biçimlenmesiyle kurulacaktır inancındayız.'' 
     
     RUM İŞADAMLARINDAN ÇÖZÜME DESTEK TALEBİ 

     Ada'da nihai çözüm gerçekleşmediği sürece, yapılacak bütün ticari operasyonlarda siyasi istikrarsızlıktan kaynaklanan sıkıntılarla karşılaşılacağına dikkati çeken Satıcı, şunları söyledi 
     ''Bu nedenle gerek Güney Kıbrıs'lı işadamlarının, gerekse Türkiye markaları ile Güney Kıbrıs'ta ticaret yapmaya çalışacak Türklerin, çözüm odaklı bir ticaret ve fırsat stratejisi izlemelerinde ve kendi taraflarına adil ve sürdürülebilir bir çözüm için baskı yapmalarında büyük fayda görüyoruz.'' Çözümün sonuçlarından fayda sağlayacakların, çözümün birer parçası, teşvikçisi, hatta sahibi olmak sorumluluğundan kaçmak lüksleri bulunmadığını vurgulayan Satıcı, ''Sevindirici biçimde, Türk ve Kıbrıs'lı Türk işadamlarından çözüm sürecine yönelik gördüğümüz desteği tüm Güney Kıbrıs'lı müstakbel ortaklarımızdan da bekliyor ve onları bu yönde kendi taraflarına telkinde bulunmaya davet ediyoruz'' diye konuştu. 
     TİM Başkanı Satıcı, Türk firmalarının kendilerine yönelik başvuruları, bu süreci izleyerek değerlendireceklerini kaydetti. 
     
</TEXT>
</DOC>
