<DOC>
<DOCNO> 233367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/yasam/yas01.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacettepe'de 'malta humması' paniği .. 
</HEADLINE>
<TEXT>

   Hacettepe Üniversitesi Hastanesi'nin 45 personeline 'malta humması' tanısı kondu. Hastanede süt ve süt ürünlerinin tüketilmesi yasaklandı 
   Bülent Yardımcı 
   
   Ankara Hacettepe Üniversitesi Hastanesi personelinden 45'ine brusella hastası olan inek, koyun ve keçilerin sütünden ya da bu sütle yapılan peynir ve tereyağından insana geçen 'malta humması' tanısı kondu. 
   Hastane yetkilileri, hasta ve personelin aynı yemekhane ve kantinleri kullanmasına rağmen hastalığın sadece personelde görülmesine bir anlam veremiyor. 
   Hastalığın belirlenmesinin ardından hastanede süt ve süt mamulü tüketimi yasaklandı. 'Malta humması' hastalığının insandan insana geçmediğini belirten Hacettepe Üniversitesi Erişkin Hastanesi Başhekimi Dr. Ahmet Şahin, şu açıklamayı yaptı "Konu hakkında Sağlık Bakanlığı'nı bilgilendirdik. Hastanemizin Enfeksiyon Hastalıkları Bölümü, hastalığın kaynağını bulmaya çalışıyor. Ayrıca Hıfzıssıhha Enstitüsü ve Veteriner Fakültesi ile işbirliği içindeyiz." 
   
   Belirtileri neler 
   İştahsızlık, halsizlik, eklem ağrısı ve ateşle başlayan 'malta humması'nda vücut ısısı 40 dereceye çıkabiliyor. Tanısı zor ve tedavisi uzun süren 'malta humması'ndan korunmak için kaynatılmamış ya da pastörize edilmemiş sütleri içmemek, kaynağı belli olmayan süt ürünlerinden uzak durmak gerekiyor. 
   
   
   
</TEXT>
</DOC>
