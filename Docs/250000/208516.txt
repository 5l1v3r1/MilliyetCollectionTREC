<DOC>
<DOCNO> 208516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yazar/akyol.html </URL>
<DATE> 2004/01/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İran'a dikkat 
</HEADLINE>
<TEXT>

   
   İRAN'DA toplum değişiyor ama teokratik devlet değişmemekte direniyor. Değişen toplumla direnen teokratik devlet arasındaki 'fay hattı'nda irili ufaklı depremler oluyor. "Anayasayı Koruyucular Konseyi"nin üç binden fazla adayı veto etmesi bu siyasi depremlerden biri... 
   Seçimleri daima reformcular kazanıyor. Şubat ayında yapılacak seçimleri de yine büyük çoğunlukla reformcular kazanacak. "Derin devlet"in en önemli teokratik "vesayet" organlarından biri olan "Anayasayı Koruyucular Konseyi" üç binden fazla adayı veto etti çünkü onların halk tarafından seçilip parlamentoya girmesini 'sakıncalı' buluyor. 
   İki temel soru İran'da rejime rağmen toplum neden değişiyor Toplumdaki değişmeye rağmen otoriter rejim neden direniyor 
   Başka toplumların başka gerilimlerle yaşadığı bu ikili sorunu, şimdi İran'da teokrasi yaşıyor. 
   
   İRAN'DA İslam Cumhuriyeti Pakistan'daki gibi askeri darbeyle değil, halk ayaklanmasıyla kurulduğu için, "halk iradesi, parlamento, seçim" gibi kavramlar çok önemli... Bu kavramlar hiçbir Arap ülkesinde bu kadar güçlü değil. 
   Seçilmişleri temsilen reformcu Cumhurbaşkanı Yardımcısı Muhammed Settarifer diyor ki 
   - Meclis seçim sürecini garanti etme görevini yerine getiremediğini düşünürse, hükümet kesinlikle istifa edecektir... 
   Hiçbir Arap ülkesinde "seçilmişler" rejimin egemenlerini "istifa ederiz ha " diye tehdit edecek kadar güçlü değildir. 
   İran teokrasisi seçilmişlerin istifasını göze alamaz. Çünkü rejimin bir ayağı teokrasi ise, öteki ayağı 'sınırlı demokrasi'dir. 
   İran'da rejimin iki ayağı birbiriyle çelişiyor. Çatışamazlar, bir uzlaşmaya varacaklardır ama bu anlaşma teokrasinin biraz daha gerilediği, demokrasinin biraz daha güç kazandığı bir noktada olacaktır. 
   
   TEOKRASİ en tepedeki "dini lider"den başlayarak sokaktaki devrim muhafızına kadar, "Anayasayı Koruyucular Konseyi" gibi organlarla, ordu ve yargı ile bütün hayatı kuşattığı halde toplum neden değişiyor ve rejimi liberalleşmeye zorluyor 
   Fareed Zakaria'nın belirttiği gibi, İran'da rejimin liberalleşmesi için mücadele edecek kadar güçlü bir "orta sınıf" oluşmuştur. 
   Bunlar petrol şeyhliklerinin zengin memurları değil. Şehirli, okumuş, işadamı, entelektüel, akademisyen ve hatta öğrencilerden oluşan İranlı orta sınıflar fark ediyor ki, ekonomik gelişme için dışa açılmak lazım. Zevk düzeyi gelişen bu sınıflar rejimin empoze ettiği hayat tarzına sığmıyorlar. Eğitim ve iletişim sebebiyle dünyadan haberdarlar... 
   İran sineması hem İran'da kırılmaya uğramamış köklü kültürel geleneğin, hem bu modernleşen, çoğulculaşan orta sınıfın eseri... 
   Dahası, çok sayıda reformist ayetullah da toplumsal değişimi dikkate alarak İslama yeni ve liberal yorumlar getiriyorlar, rejime karşı çıkıyorlar, hapse atılıyorlar 
   Netice Toplumlar ya dünyaya kapanarak yoksulluğa ve cehalete razı olacaklar veya dünyaya açılarak liberal değerleri ve demokrasiyi özümseyecekler. 
   
      
   
</TEXT>
</DOC>
