<DOC>
<DOCNO> 231808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur46.html </URL>
<DATE> 2004/04/15/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
ODTÜ öğretim üyesi Doç.Dr.Tuncer Yanlış bir adımla Kıbrıs kaybedilebilir 
</HEADLINE>
<TEXT>

     Orta Doğu Teknik Üniversitesi ODTÜ Tarih Bölümü öğretim üyesi Doç. Dr. Hüner Tuncer,''Yanlış atılacak bir adımla Kıbrıs kolaylıkla yitirilebilir'' dedi. 
     Tuncer, Yüzüncü Yıl Üniversitesi'nde verdiği ''Kıbrıs'' konulu konferansta, 1983 yılından bu yana Kıbrıs ile ilgili toplumlararası görüşmelerin devam ettiğini ifade ederek, tarafların uzlaşmasını sağlamak için çeşitli yıllarda devreye giren BM sekreterlerinin çalışmalarının da başarısızlıkla sonuçlandığını belirtti. 
     Kıbrıs sorununun çözümünde hiç bir BM Genel Sekreteri'nin hakem rolü üstlenmediğine işaret eden Tuncer, BM Genel Sekreteri Kofi Annan'ın bu sorun karşısında hakem rolü üstlenmesinin ilk kez yaşandığını, uluslararası toplulukta buna benzer örneğe rastlanmadığını bildirdi. 
     Kıbrıs'la ilgisi olmayan ve adanın gerçeklerini bilmeyen bazı görüşlerden oluşturulan planın taraflara dayatılmak istendiğini dile getiren Tuncer, ''Yanlış atılacak bir adımla Kıbrıs kolaylıkla yitirilebilir. Hükümet yetkililerinin bu konudaki çalışmaları titizlikle yürütmeleri gerekmektedir. Ancak hükümet bir zaman baskısı altındadır. Bu konu acelecilikten uzak bir şekilde çözüme kavuşturulmalıdır'' dedi. Tuncer, Kıbrıs'ta dili, dini, kültürü farklı iki toplumun yaşadığını ve bunların birbirleriyle bağdaşmasının mümkün olmadığını anlatarak, şöyle devam etti 
     ''Adada siyasal açıdan iki eşit toplumun yaşadığı, Türk askerinin adadan çıkarılmaması gerektiği, Kıbrıslıların olmazsa olmazları arasında yer almaktadır. Oysaki Annan Planı, Türk askerinin işgalci konumda olduğunu ileri sürerek adadan çıkmasını ve Türklerin adada azınlık durumunda olmasını istemektedir. Kıbrıslı Türklerin Kıbrıslı Rumlara karşı güveni yoktur.'' KKTC Cumhurbaşkanı Rauf Denktaş'ın sorunları iyi bilmesi nedeniyle olaylara daha öngörülü yaklaştığını da değinen Tuncer, ''Türk hükümeti AB'ye girmek uğruna Kıbrıs'ı gözden çıkararak feda etmektedir. Türkiye'nin bu zaafını öğrenen ABD ve diğer Avrupa devletleri bunu kullanmaktadır. Bu nedenle Annan Planı dayatılmakta ve Türk hükümeti de buna evet demektedir'' diye konuştu. 
     
</TEXT>
</DOC>
