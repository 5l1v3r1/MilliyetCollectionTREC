<DOC>
<DOCNO> 232223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yazar/sazak.html </URL>
<DATE> 2004/04/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Laterna 
</HEADLINE>
<TEXT>

   
   CHP lideri Deniz Baykal, Yeni Şafak'a verdiği mülakatta 28 Mart yerel seçimleri öncesinde partisine karşı bir 'uluslararası komplo kurulduğunu' açıklamış. 
   Seçimden önce ortaya atılan 'Pentagon belgesi' hakkında Deniz Bey ilk kez böylesine açık konuşmuş. Sayın Baykal'ı 1977'den bu yana tanırız, kendisi ve ailesi hakkında bugüne dek 'akçalı' konularda en küçük bir şaibe öne sürülmediği için Nazlı Ilıcak'ın Tercüman gazetesine manşet olan iddiaları ciddiye bile almamıştık. 
   Kampanya süresince 'düzmece belge' olayına girmemeyi yeğledik. 
   CHP'nin 28 Mart seçimlerindeki hatalarını eleştirecek yeterince malzeme vardı ve politbüronun 3 Kasım'dan bu yana partiye verdiği zararlar başka 'komplo'ya gerek bırakmayacak şekilde Meclis'teki 'sol'un aleyhine işlemekteydi. Ne yazık ki Sayın Baykal, çevresindeki yanlışları göremeyecek ölçüde CHP politbürosuna teslim olmuş durumda. 
   Baykal, gelecek seçimlerde, şapkadan yeni Derviş'ler çıkarır ve parti barajı aşarsa politbüroya yine parti merdivenlerinde paspas oldukları kişilerin ardından 'Onlar zaten vitrin malzemesiydi' diye konuşmak düşer. 
   Neyse bugünkü konumuz CHP yönetimi değil. CHP'deki Baykal karşıtlığının Deniz Bey'in öne sürdüğü gibi kendisini 'uluslararası bir komplo'nun hedefi haline getirmiş olmasını da asla dilemeyiz. 
   Baykal, Yeni Şafak'a şunu söylüyor 
   "Bir komplo olduğu açık... Pentagon damgalı belgeler dağıtıldı. Bu k ğıtları alınca gerçekten böyle bir büro var mı diye merak ettim. Daha sonra olduğunu öğrendim. ABD Büyükelçiliği açıklama yaptı, yok öyle şey diye. Ama biz bunu biliyoruz. Bunların arkasında büyük para olduğu açık." 
   Baykal, 'Kişisel hedef mi seçildiniz ' sorusuna tepki gösteriyor 'Benimle ne ilgisi olacak Bu partisel bir olay. Bunu uzaklaştıralım, işimize gelen daha uygun birileri gelebilir diye düşünülmüş olabilir. Ama hedef CHP'dir.' 
   Anamuhalefet lideri bu komployu çözebilirse Watergate'ten daha büyük bir skandal aydınlanır. Çünkü Pentagon da devredeymiş 
   Ancak burada akla birkaç soru geliyor 
   Düzmece belge medyaya yansımadan önce CHP lideri Baykal'ın özel kalem müdiresi Nesrin Baytok aranmış ve bir gazeteye verilecek 'laterna' ilanıyla yüklüce miktarda para sızdırılmaya çalışılmış. Keşke Sayın Baykal o aşamada 'suçüstü' yaptırsaymış. Mersin Belediye Başkanı'nın CHP'ye transferi nedeniyle ortaya atılan milyon dolarlık bağışlar, kişi ve banka adresleri soruşturulunca iddiaların tümü asılsız çıkmış. 
   Baykal, şimdi Yeni Şafak'a komplo ihbarında bulunuyor ve 'Ben şifreyi verdim, bunu çözün her şey anlaşılır' diyor. 
   CHP lideri haklı, 'Da Vinci Şifresi'nden de gizemli bir olayla karşı karşıyayız. 
   Laternanın müziği kulağı tırmalıyor 
   
      
   
   
</TEXT>
</DOC>
