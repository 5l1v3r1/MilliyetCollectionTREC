<DOC>
<DOCNO> 226634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy48.html </URL>
<DATE> 2004/03/29/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Kutan "Oy oranımızı neredeyse yüzde yüz artırdık" 
</HEADLINE>
<TEXT>

     SP Genel Başkan Vekili Recai Kutan, il genel meclisinde yüzde 4, belediye seçimlerinde yüzde 5 civarında oy aldıklarını belirterek, ''3 Kasım genel seçimlerindeki oy nispetimiz neredeyse yüzde 100'e yakın nispette artırılmıştır'' dedi. 
     Kutan, yaklaşık 2 saat süren Başkanlık Divanı toplantısından sonra yaptığı açıklamada, dün yapılan Mahalli İdareler Genel seçimlerinin sonuçlarını değerlendirdi. 
     Seçim sonuçlarının ülke ve millet için hayırlı olmasını dileyen Kutan, seçime katılımın beklenenin altında olduğunu, yaklaşık 10 milyon seçmenin sandık başına gitmediğini söyledi. 
     Seçimlerin adil ve eşit şartlarda cereyan ettiğini söylemenin mümkün olmadığını savunan Kutan, AK Parti'ye inanılmaz ölçüde medya desteği yapıldığını, SP'nin haberlerine ise tam bir ambargo uygulandığını öne sürdü. 
     Kutan, iktidarın seçimler için imkanlarını en yüksek ölçüde kullandığını, çok büyük seçim harcamaları yaptığını, ayrıca ''iktidara yakın belediye başkanı seçin ki, devletin imkanlarından faydalanın'' söyleminin de etkili olduğunu anlattı. Kutan, ''3 Kasım'da olduğu gibi bu seçimde de medya ve bazı etkili çevrelerin estirdiği rüzgarlar seçim çevrelerinde etkili olmuştur'' dedi. 
     Vatandaşların AK Parti'nin 17 aylık iktidarına göre değil, seçimden sonra vaat ettiği hizmetler ve politikalar için oy kullandığını savunan Kutan, böylece milli görüş belediyelerinin efsanevi hizmetlerinin de perdelendiğini öne sürdü. 
     Recai Kutan, kesinleşmemiş olmakla birlikte SP'nin 1 il, 15 ilçe ve 60 civarında belde belediye başkanlığını kazandığını, il genel meclisinde ise yüzde 4 civarında oy aldığını belirterek, ''İl genel meclisinde yüzde 4, belediye seçimlerinde yüzde 5 civarında oy alınarak, 3 Kasım genel seçimlerindeki oy nispetimiz neredeyse yüzde 100'e yakın nispette artırılmıştır'' dedi. 
     SP'nin bütün illerde seçime giren tek parti olduğunu hatırlatan Kutan, SP'nin aynı zamanda oylarını en yüksek oranda artıran parti olduğunu belirtti. 
     
     ''BAŞARI OLARAK GÖRÜYORUM'' 
     Kutan, bir gazetecinin seçim sonuçlarını başarı olarak görüp görmediklerini sorması üzerine, ''Beklentilerimizin altında bir neticedir. Ancak bu kadar menfi şartlara rağmen 3 Kasım seçimlerdeki oy oranının yüzde 100'e yakın oranda artırılmış olmasını elbette bir başarı olarak görüyorum'' yanıtını verdi. 
     Bir gazetecinin SP'nin artan oylarının AK Parti'den kayan oylar olup olmadığı yolundaki görüşünü sorması üzerine Kutan, bazı köşe yazarlarının konuyu böyle yorumladığını belirterek, kendisinin de bu yoruma katıldığını söyledi. Kutan, sosyal olaylarda değişimin hızlı olmadığını ancak başladığı zaman da büyük değişiklikler ortaya çıktığını ifade ederek, ''Bunun anlamı, önümüzdeki dönemde eğer bugüne kadar ki AK Parti uygulamaları da devam ederse emaneten öbür tarafa gitmiş olan oylarda çok büyük nispette dönüş olacağını bekliyorum ben'' dedi. 
     
     ''HEM TAKDİR ETTİLER HEM OY VERMEDİLER'' 
     Kutan, bir gazetecinin ''SP'nin kalesi olarak görülen Konya'dan böyle bir sonuç bekliyor muydunuz '' sorusuna karşılık da ''Hayır. Vatandaş yapılmış olan icraattan, ortaya konulan büyük başarılardan daha çok yapılan propagandalarla, özellikle seçimin ardından AK Parti'nin yapmayı vaat ettiği hususlara göre oy kullandı. Bu bir sosyolojik hadise... Neticede hem takdir ettiler hem de buna rağmen oy vermeyen de oldu'' yanıtını verdi. 
     
</TEXT>
</DOC>
