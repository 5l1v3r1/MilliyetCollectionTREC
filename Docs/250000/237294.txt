<DOC>
<DOCNO> 237294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur18.html </URL>
<DATE> 2004/05/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Veli Göçer davasında sona yaklaşılıyor... 
</HEADLINE>
<TEXT>

     17 Ağustos depreminde yaptığı binaların yıkılması nedeniyle 168 kişinin ölümüne neden olmaktan yargılanan Veli Göçer ve ortağı Zafer Coşkun'un, yıkılan binaların proje sayısı olan 6 kez ceza almaları ihtimaline karşı, mahkeme heyeti sanık avukatlarına 2 gün ek süre verdi. 
     Konya 2. Ağır Ceza Mahkemesi'nde görülen davanın bugünkü duruşmasına, tutuksuz yargılanan Veli Göçer, oğlu Can Göçer ve ortağı Zafer Coşkun, müdahiller Salim Çakır ve Mustafa Ergüden ile tarafların avukatları katıldı. 
     Mahkeme Başkanı Feridun Bahşi, ilk olarak davada yargılanan, ancak haklarında gıyabi tutuklama kararı verilmesine karşın 3 yıldır bulunamayan sanıklar Derya Bilgin ve İsmet Kösebalaban'ın dosyasının ayrılmasına karar verdi. 
     Daha sonra söz alan müdahillerden Salim Çakır, Marmara Depremi'nde Veli Göçer'e ait binaların 10'unun yıkılarak ölüme neden olduğunu belirterek, sanıkların yıkılan her bina için ayrı ceza almasını talep etti. 
     Müdahil avukatı Rıza Pehlevi Şah ise Yargıtay 2. Ceza Dairesi'nin benzer bir davada, yıkılan bina başına ceza verilmesine ilişkin kararını mahkemeye sunarak, ''Olay aynıdır. Binalar yapılırken yasal mevzuatlara uyulmadığı, betonlarda deniz kumu tercih edildiği ve eksik malzeme kullanıldığı açıktır. Veli Göçer ve ortaklarının da yıkılan bina başına en ağır cezaya çarptırılmasını talep ediyoruz'' dedi. 
     Ergüden, Mahkeme Başkanının sorusu üzerine ''Depremde Veli Göçer'e ait yıkılan binaların 6 ada üzerine kurulu olduğunu'' söyledi. Mahkeme Başkanı, Göçer'e ''Bu durumda toplam 6 proje mi hazırlanmış '' diye sordu. Göçer de, ''Ben 5 proje olarak hatırlıyorum'' diye yanıtladı. 
     Duruşmada söz alan Can Göçer ise kendisinin yıkılan binaları yaptıran şirkette uzun süre çalışmadığını, olaylarla ilgisinin bulunmadığını savundu. 
     İsmet Kösebalaban ile şirket kurduklarını ve daha sonra şirketi Veli Göçer'e devrettiklerini belirten Zafer Coşkun da, binalar için alınan bütün ruhsatlarda imzasının bulunduğunu, ancak kaç ruhsat alındığını bilmediğini iddia etti. 
     Mahkeme Başkanı Feridun Bahşi'nin, ''Ruhsatları alırken Veli Göçer, şirkete ortak mıydı '' sorusu üzerine Coşkun, ''Başımızda o vardı, ama ortakmıydı bilmiyorum. Ruhsat için gerekli çizimlere istenen parayı daire sattıkça karşılıyorduk. Derya Bilgin hariç tüm sanıklar daire satardık'' diye konuştu. 
     Mahkeme, Veli Göçer ve ortağı Zafer Coşkun'un suçun vasfının değişerek, TCK'nın ''sanat ve meslekte tecrübesizlik, nizam, emir ve kaidelere riayetsizlik'' suçunu tanımlayan 383. Maddesi'nin 2. fıkrasının proje sayısı olan 6 kez, Can Göçer'e ise 3 kez uygulanması ihtimaline karşı sanık avukatlarına ek savunmalarını vermeleri için 2 gün tanıdı. 
     Veli Göçer, oğlu Can Göçer ve ortakları İsmet Kösebalaban, Zafer Coşkun ve şirket yetkilisi Derya Bilgin, Marmara Depremi'nde yaptıkları binalardan 10'unun yıkılarak 168 kişinin ölümüne yol açtıkları gerekçesiyle TCK'nın 383. Maddesi gereğince yargılanıyor. 
     
</TEXT>
</DOC>
