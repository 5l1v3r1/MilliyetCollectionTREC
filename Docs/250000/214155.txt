<DOC>
<DOCNO> 214155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/ekonomi/eko06.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Futboldaki desteği yatırıma çevirelim' 
</HEADLINE>
<TEXT>

      ELÇİN ERGÜN Seul 
   
   Başbakan Recep Tayyip Erdoğan, yaklaşık 47 milyon dolarlık dış ticaret açığının bulunduğu Güney Kore ile ekonomik ilişkileri canlandırmak için bu ülkenin işadamlarına, "futbol sahalarında Türkiye'ye verilen destek ekonomide de kendini göstersin" çağrısını yaptı. 
   Erdoğan, Güney Kore'nin başkenti Seul'deki ziyaretinin ikinci gününde Güney Kore iş çevreleriyle öğle yemeği yedi. Yemeğin ardından, altı yıldır toplanmayan Türk - Güney Kore İş Konseyi toplantısına katılan Erdoğan, "2002 Dünya Futbol Şampiyonası'nda Türkiye - Güney Kore maçında Kore seyircisinin yarısı Türk, yarısı kendi ülkesinin bayrağını taşıyordu. Bu maçın sonucunda dünyaya çok önemli bir mesaj verilmişti. İstiyoruz ki, bu mesaj ekonomide de kendini açık ve net olarak göstersin" diye konuştu. Irak'ın yeniden imarı sürecine de değinen Erdoğan, müteahhitlik hizmetleri alanında işbirliği yapılmasının yararlı olacağını söyledi. Güney Koreli işadamlarını Türkiye'de yatırım yapmaya davet eden Erdoğan, Güneydoğu Anadolu Projesi'ni hatırlatarak bu bölgenin önemli bir yatırım alanı olabileceğini vurguladı. 
   
   
</TEXT>
</DOC>
