<DOC>
<DOCNO> 223100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko15.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Yatırım Bankası'ndan kredi teklifi... 
</HEADLINE>
<TEXT>

     Yurtdışı piyasalardan son dönemde uygun koşullarla borçlanmaya başlayan Türkiye'ye bir kredi teklifi de Avrupa Yatırım Bankası'ndan AYB geldi. AYB 3 yıllık bir dönemde 2 milyar dolarlık düşük faizli kredi kullandırmak istiyor. 
     AYB, öncelikle yatırım programının hazırlanması aşamasında ekonomi birimlerini ziyaret ederek bazı projelerde kredi kullandırabileceğini ifade etti. 
     Maksimum libor 0.4 puan ile uygun koşullu kredi verebileceğini belirten Banka, yıllık ilk olarak 600 milyon dolarlık kredi verme teklifi ile geldi. 
     
     BİR CAS DA AYB İÇİN 

     Bu aşamada ekonomi bürokratları Dünya Bankası örneğinde olduğu gibi AYB ile de bir ülke yardım stratejisi CAS benzeri 3 yıllık bir program yapılabileceği düşüncesini masaya getirdi. 
     AYB de bu öneriye sıcak bakarken, Mart başında KOBİ kredisi imza töreni için Türkiye'ye gelen AYB Başkanı Philippe Maystadt ile de konu görüşüldü. 
     
     ÖDENEK SORUNU 

     AYB kredilerinde, projenin yüzde 50'lik bölümünü kredilendiriyor, geriye kalan bölümün ise iç katkı veya kredi olarak karşılanması gerekiyor. 
     Türkiye'nin krediyi kullanmakta sıkıntısı ise burada başlıyor. Projelerin yarısının iç kaynaklarla finanse edilmesi zorunluluğu ödenek sıkıntısını ortaya çıkarıyor. 
     Ekonomi yönetimi bu konuyu masaya yatırırken, en azından bir kısım projenin bu kapsamda yürütülebileceğini dile getiriyor. 
     Konunun bakan düzeyinde tekrar ele alınacağı, bunun ardından kredinin kullanılıp kullanılmayacağına karar verileceği de vurgulanıyor. 
     
     AYB DAHA ÇOK ALTYAPI PROJELERİNİ KREDİLENDİRİYOR 

     AYB, daha çok demiryolu, sulama gibi fiziki alt yapıya yönelik projelere kredi verirken, bunların büyük bölümünün yerel yönetimlerin yatırımlarını kapsadığı ifade ediliyor. 
     Bunun yanında KİT'lerin ve konsolide bütçe kapsamında bir kaç sulama ve karayolu projesinin de bu kapsamda değerlendirilebileceği ifade ediliyor. 

     
</TEXT>
</DOC>
