<DOC>
<DOCNO> 203291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur31.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hükümet kurulmasının ardından yoğun bir müzakere süreci şart" 
</HEADLINE>
<TEXT>

     ABD Dışişleri Bakanlığı'nın Kıbrıs Özel Koordinatörü Thomas Weston, Kıbrıs sorununa çözüm bulunmasına yönelik, KKTC'de hükümet kurulmasının ardından yoğun bir müzakere sürecinin başlatılması gerektiğini belirtti. 
     Edinilen bilgiye göre, Weston, Dışişleri Bakanlığı'ndaki görüşmelerinde Ankara'ya gelmeden önce Atina ve Lefkoşa'da yaptığı temaslara ilişkin bilgi verdi. 
     Kıbrıs sorununun 1 Mayıs 2004'e kadar çözümünün kritik önemine işaret eden Weston, bu konuda ABD'nin yardımcı olma isteği ve iradesi bulunduğunu bir kez daha teyit etti. 
     Weston, çıktığı bölge turu çerçevesinde Yunanistan ve Kıbrıs Rum Kesimi'nde yaptığı görüşmelerde de sorunun bir an önce çözülmesinin istendiği yönünde izlenim edindiğini aktardı. 
     Ankara temaslarında Weston'un, BM Genel Sekreteri'nin, ''Tüm tarafların yakın gelecekte Kıbrıs'ın 1 Mayıs 2004 tarihinde AB'ye birleşik olarak girmesine imkan verecek taahhütlerde bulunacaklarını umuyorum'' açıklaması çerçevesinde görüş bildirdiği öğrenildi. 
     Özel Koordinatör Weston, Kıbrıs sorununun çözümüne ilişkin Annan planı referans alınarak Ankara'da yürütülen hazırlıklara ilişkin bilgi edinmek isterken, bu bilgilerin kendisine hazırlıklar tamamlandıktan sonra verilebileceği iletildi. 
     Diplomatik kaynaklar, ABD'nin öncelikle KKTC'deki hükümet kurma sürecinin tamamlanması gerektiğinin bilincinde olduğunu ve hükümet kurulduktan sonra yoğun bir müzakere sürecinin başlamasını istediklerini kaydettiler. 
     Görüşmelerde Ankara da Weston'a, Türkiye'nin Kıbrıs sorununun çözümünü istediğini ve bu yönde iradesi bulunduğu mesajını verdi. 
     Bu arada, Ankara'da, ''KKTC Cumhurbaşkanı Rauf Denktaş'ın da eninde sonunda Annan planını referans olarak kabul edeceği yönünde görüşler bulunduğu'' belirtildi. 
     
     ANKARA, BMGK BAŞKANLIĞI'NIN AÇIKLAMASINDAN MEMNUN DEĞİL 
     Öte yandan, Ankara'nın BM Güvenlik Konseyi Başkanlığı'nca, KKTC seçim sonuçlarına yönelik yapılan açıklamadan memnun olmadığı ve bu memnuniyetsizliği Weston'a ilettiği öğrenildi. 
     Metni ''gereksiz ve sürece yardımcı olmayan bir açıklama'' olarak değerlendiren diplomatik kaynaklar, yazım tarzından BMGK ile BMGK Başkanlığı arasında metne ilişkin tam bir mutabakat olmadığının anlaşıldığını vurguladılar. Kaynaklar, metnin ''zayıf olduğunu ve dikkatsiz yazıldığını'' ifade ettiler. 
     Açıklamada, KKTC'de yapılan seçimlerin, Kıbrıs Türk halkının önemli bir kısmının 2004 Mayıs ayında adanın AB'ye birleşik olarak girmesinden yana olduğunu ortaya koyduğu savunulurken, müzakerelere yeniden başlanması çağrısında bulundu. 
     Dönem Başkanı Bulgar Stefan Tafrov tarafından okunan başkanlık açıklamasında ''Kıbrıslı Türkler'in çoğunluğu, Kıbrıs sorununun çözümlenmesini ve AB'ye katılınmasını arzuladıklarını ifade etmişlerdir'' denildi. 
     
</TEXT>
</DOC>
