<DOC>
<DOCNO> 216470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun29.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Türkler'in "Evet" demesinde İsrail etkisi var" 
</HEADLINE>
<TEXT>

     Kıbrıs Rum kesiminde yayımlanan Simerini gazetesi, Türkiye'nin Kıbrıs müzakerelerine ''evet'' demesinde İsrail'in etkisi olduğunu iddia etti. 
     ''Türkiye'nin, İsrail'in teşvikiyle New York müzakerelerine katıldığını ve dün Lefkoşa'da başlayan çözüm prosedürünü kabul ettiğini'' öne süren gazete, ''Türkiye'nin Kıbrıs sorunundaki 'evet'ine İsrail karıştı'' başlıklı haberinde şu iddialarda bulundu 
     ''İsrailliler Türklere, planın, çıkarlarına olmasının dışında, böyle bir anlaşmanın kendilerine AB bileti vereceğini ve somut olarak, önümüzdeki aralık ayında AB ile üyelik müzakerelerine başlama tarihi verileceği gerekçesiyle BM Genel Sekreteri'nin inisiyatifini olumlu karşılamaları teşvikinde bulundu. 
     Böyle bir gelişmeden İsrail'in çıkarı, Türkiye gibi müttefiki bir ülkenin AB'nin içinde olması ve böylece, dolaylı yoldan çıkarlarına hizmet edebilecek olmasıdır. 
     Kıbrıs sorununun halledilmesi ve devamında Türkiye'nin AB'ye doğru yönlenmesi durumunda, İsrail Suriye'ye Golan Tepeleri ve belki Fırat suyuyla ilgili bazı kolaylıklar sağlamak niyetinde gözüküyor.'' Gazete, İsrail İşçi Partisi lideri Şimon Peres'in, Kıbrıs sorununun çözümünün Ortadoğu sorununa da olumlu etkiler yapacağına ilişkin açıklamasının da bu konuyla ilgili olduğunu yazdı. 
     
</TEXT>
</DOC>
