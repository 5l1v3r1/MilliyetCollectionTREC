<DOC>
<DOCNO> 211472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko33.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Güler İletim hatlarını yer altına indiriyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, son günlerde yaşanan olağanüstü hava koşullarından dolayı, 9 yıldır bakımı yapılamayan elektrik iletim ve dağıtım hatlarında büyük hasarlar oluştuğunu ve bununda ötesinde halkın büyük sıkıntı yaşadığını, bu sıkıntılara son vermek amacıyla elektrik iletim ve dağıtım hatlarının yer altına alınması amacıyla çalışma başlattıklarını bildirdi. 
     Azerbaycan Başbakan 1. Yardımcısı Abid Şerifov, Bakan Güler'i makamında ziyaret ederek bir süre görüştü. 
     Görüşmenin ardından gazetecilerin sorularını yanıtlayan Bakan Güler, elektrik şebekesinin hava şartlarından olumsuz etkilenmesi ve kaçak elektrik kullanımında köklü çözümün iletim hatlarını yeraltına almak olduğunu belirterek, ''yatırım programına aldık. 2004 yılında başta Ankara ve İstanbul olmak üzere, büyük şehirlerdeki iletim hatlarını yeraltına indireceğiz'' dedi. 
     Uzun bir süredir iletim hatlarına pek fazla yatırım yapılamadığına dikkati çeken Güler, hatların rüzgarda kısa devre yaptığını, direklerin yıkıldığını ve büyük hasarlar meydana geldiğini ve ciddi sıkıntılar çekildiğini açıkladı. 
     Meydana gelen hasarın maddi değerinin sorulması üzerine de Bakan Güler, hasar tespit ve hesaplamalarının yapıldığını, ancak burada en önemlisinin halkın çektiği sıkıntı olduğunu vurguladı. 
     Üç gündür ikişer saatlik uykuyla problemlerin giderilmeye çalışıldığını ve hızlı bir toparlanma sağladıklarını kaydeden Güler, Çanakkale'de direklerin devrildiği yetmez gibi bir de bunların buz altında kaldığını söyledi. 
     Sorunun en iyi çözümünün, iletim hatlarını yeraltına indirmek olduğunu yineleyen Bakan Güler, gerekli şartnamelerin hazırlandığını ve önümüzdeki günlerde ihelelere başlanacağını bildirdi. 
     Yalaşık 80 bin kilometrelik iletim hattı ve 750 bin kilometre dağıtım hattının söz konusu olduğuna dikkati çeken Güler, bunun aynı anda yeni bir iş sahası anlamına geldiğini, ama aslolanın halkın bir daha bu sıkıntıları yaşamaması olduğunu kaydetti. 
     
     ENERJİ STRATEJİSİ 
     Enerji Stratejisi ile ilgili soruya karşılık Bakan Hilmi Güler, Özelleştirme İdaresi, Hazine, DPT, EPDK ve Bakanlık Müsteşar, Başkan ve uzmanlarıyla kendi başkanlığında 7 saat süren bir toplantı yaptıklarını ve her şeyi enine boyuna tartıştıklarını anlattı. 
     En son geçen hafta, Dünya Bankası yetkilileriyle yaptıkları toplantıda, Dünya Bankası uzmanları tarafından hazırlanan çalışmanın kendilerine sunulduğunu belirten Güler, enerji stratejisine son rötuşların yapıldığını ve genel olarak bir anlaşmazlığın söz konusu olmadığını söyledi. 
     Bakanlık olarak bir an evvel özelleştirmeden yana olduklarını anlatan Bakan Güler, Maliye Bakanı Kemal Unakıtan ile yaptıkları toplantı sonucu, Mart ayı içinde hukuki problemi olmayan elektrik dağıtım bölgelerinden özelleştirmeye başlamak istediklerini bildirdi. 
     Dünya Bankası'nın dağıtım bölgesi sayısının azaltılmasını istediğinin hatırlatılması üzerine Güler, Türkiye'nin kendi şartlarına göre bunu uygun görediklerini belirterek, büyük ölçüde mutabakat sağladıklarını, önce dağıtım, sonra üretim tesislerinin özelleştirileceğini anlattı. 
     
     KERKÜK-YUMURTALIK HATTI 
     Kerkük-Yumurtalık ham petrol boru hattının ne zaman devreye gireceğine dönük bir başka soru üzerine Bakan Güler, ''hat maalesef zaman zaman sabotaja uğruyor. Devamlı görüşüyoruz. Şu an hat çalışmıyor. Bölgenin hassasiyetini biliyorsunuz. Bu olaylar önnlenmeye çalışılıyor. Ama dileğimiz hattın bir an önce çalışmaya başlaması. Bu hem bizim için hem de Irak için önemli'' yanıtını verdi. 
     
     BTC PROJESİ 
     Bu arada Azerbaycan Başbakan 1. Yardımcısı Abit Şerifov, görüşmenin ardından yaptığı yazılı açıklamada, Bakü-Tiflis-Ceyhan ham petrol boru hattı projesinin önemine işaret ederek, ''bu yıl sonuna kadar projenin bitirilmesi ve önümüzdeki yılın başlarında petrolün Ceyhan'a akması gerekiyor. Eminiz ki projenin vaktinde bitmesi için kardeşim, sayın Bakan Güler gerekli desteği verir'' dedi. 
     Bakan Hilmi Güler ise firmalarla görüşerek çalışma takvimi belirlediklerini ve projenin hızlandırılması için firmalardan taahhütname aldıklarını anlattı. 
     ''Proje zamanında bitecektir. Bu konuda en ufak endişemiz yok'' diyen Güler, çalışmaların bugün bile kar altında hızla sürdüğünü bildirdi. 
     Öte yandan Azeri yetkililer, Kazakistan'ın BTC projesine katılımının hukuki sorunlardan dolayı 2008 yılını bulabileceğini, ancak bu süreçte yıllık 2,5 milyon ton petrolün gemilerle Bakü'ye getirilerek hattın kullanılması yönünde mutabakat sağlandığını söylediler. 
     
</TEXT>
</DOC>
