<DOC>
<DOCNO> 224869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo07.html </URL>
<DATE> 2004/03/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
A. Sebatspor Fikstür avantajımızı iyi değerlendirmek istiyoruz 
</HEADLINE>
<TEXT>

     Akçaabat Sebatspor Teknik Direktörü Mehmet Birinci, avantajlı bir fikstüre sahip olduklarını ve bunu iyi değerlendirmek istediklerini söyledi. 
     Birinci, AA muhabirine yaptığı açıklamada, zor maçları geride bıraktıklarını belirterek, ''Sahamızda Konyaspor, Adanaspor, Bursaspor, Samsunspor ve Ankaragücü gibi takımlarla karşılaşacağız. Futbolda önceden bir şey söylemek zor, ancak bu maçlar puanlarla ayrılabileceğimiz maçlar. Fikstür avantajımızı iyi değerlendirip, ligde kalmak istiyoruz'' dedi. 
     Ligde kalma yolunda umutlarını hiçbir zaman kaybetmediklerini dile getiren Birinci, ''İlk etapta Konyaspor ile sahamızda karşılaşacağız. Bu karşılaşma da çok zor olacak. Rakibimizin ofansif özellikleri çok iyi olan oyuncuları var. Onlarında durumu belli, puan için oynayacaklar. Ancak biz de bu maçtan galibiyetle ayrılmak zorundayız'' diye konuştu. 
     Akçaabat Sebatspor'un, ligde ağırlığını giderek hissettirdiğini ifade eden Birinci, şöyle konuştu 
     ''Gençlerbirliği yenilgisi sonrası bazı tepkiler aldık. Bugün Gençlerbirliği gibi en iyi kadroya sahip bir takım karşısında deplasmanda aldığımız yenilgi eleştirilebiliyor. İnsanların, taraftarların bizden beklentisi arttı. Bunun için şu haftalarda alacağımız galibiyetlerle ligde kalmayı garantilemek ve gelecek yılın hesaplarına şimdiden başlamak istiyoruz.'' 
     
</TEXT>
</DOC>
