<DOC>
<DOCNO> 232244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun17.html </URL>
<DATE> 2004/04/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Karzai, uluslararası topluluktan 10 yıl süreyle asker istedi... 
</HEADLINE>
<TEXT>

     Afganistan Devlet Başkanı Hamid Karzai, uluslararası topluluğun 10 yıl ülkesinde asker konuşlandırması gerektiğini söyledi. 
     Karzai, Alman Der Spiegel dergisine yaptığı açıklamada, ''Barışın korunması ve ülkemin yeniden imarı için uluslararası topluluk 10 yıl süreyle Afganistan'a asker göndermeli. Bu zaman, iyi işleyen bir ordu ve polis teşkilatının kurulabilmesi için gerekli'' dedi. 
     Ülkesindeki uyuşturucu üretimine karşı mücadelesini kararlı şekilde sürdüreceğini ifade eden Karzai, ''Uyuşturucu ticareti yapanları, hangi mevkide olursa olsun izleyeceğiz. Bu hükümet üyeleri ve yakınları için de geçerli'' şeklinde konuştu. 
     Talibana ve eski Sovyet işgaline karşı hayatını tehlikeye atarak mücadele ettiğini kaydeden Karzai, ''Afganistan'ın şimdiki en büyük düşmanı ise uyuşturucu. Uyuşturucu ekonomimize zarar veriyor ve uluslararası alanda imajımızı zedeliyor'' dedi. 
     
</TEXT>
</DOC>
