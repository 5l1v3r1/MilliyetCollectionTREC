<DOC>
<DOCNO> 232046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy11.html </URL>
<DATE> 2004/04/16/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Erdoğan Antalya sokaklarında gezdi, vatandaşlarla sohbet etti 
</HEADLINE>
<TEXT>

     Başbakan Recep Tayyip Erdoğan, Antalya sokaklarında gezerek, vatandaşlarla sohbet etti, ardından cuma namazını kıldı. 
     Partisinin bugün başlayacak İstişare Toplantısı için Antalya'da bulunan Başbakan Erdoğan, belediyeye yaptığı ziyaretin ardından, cuma namazını kılmak için Kale Kapısı Paşa Camii'ne gitti. Camiye gelmeden araçtan inen Erdoğan, buradaki vatandaşlarla ayaküstü sohbet etti. Iraklı olduğunu ifade eden bir kadınla da sohbet eden Başbakan Erdoğan, kadına, ''Türkiye'ye ne zaman geldiğini'' sordu. 
     Bölgede yaşanan gelişmelerden sonra Türkiye'ye gelmek zorunda kaldıklarını ifade eden Iraklı kadını Erdoğan, teselli etti. 
     Erdoğan, cami önünde toplanan vatandaşların tezahüratlarına, elini sallayarak karşılık verirken, buradaki lostra salonunda, boyacı Yaşar Yavuz'a ayakkabısını boyattı. Başbakan Erdoğan, daha sonra Paşa Camii'nde cuma namazını kıldı. 
     Erdoğan, namazın ardından partisinin Antalya İl Başkanlığı binasına geçti. 
     
</TEXT>
</DOC>
