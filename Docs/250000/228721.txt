<DOC>
<DOCNO> 228721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo25.html </URL>
<DATE> 2004/04/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Cavcav Yanal'ın milli takımın başına geçmesinin bir bedeli var... 
</HEADLINE>
<TEXT>

     Gençlerbirliği Kulübü Başkanı İlhan Cavcav, teknik direktörleri Ersun Yanal'ın milli takımın başına geçmesinin anlaşmalara bağlı olduğunu ve bunun da bir bedelinin olduğunu söyledi. 
     Başkan Cavcav, MAN Firması'nın, sahibi olduğu Ankara Un Sanayi Firması'na 10 adet kamyonun teslim töreni öncesinde A.A muhabirinin sorularını yanıtladı. 
     Futbol Federasyonu Başkanı Haluk Ulusoy'un kendisini aradığını ve Ersun Yanal ile görüşmelerinde bir sakınca olup olmadığını sorduğunu belirten İlhan Cavcav, ''Hocayla görüşmek istediklerini söylediler. Bu konuda bizim açımızdan bir sakınca yok dedik. Federasyonla Ersun hoca anlaşırsa, biz de yetkililerle oturup, şartları konuşuruz. Çünkü hocamızın 1 yıl daha bizimle sözleşmesi var. Bildiğim kadarıyla tazminat sözkonusu'' diye konuştu. 
     Bu konunun milli bir dava olduğuna dikkati çeken başkan Cavcav, sözlerini şöyle sürdürdü 
     ''Federasyon ile hocamız anlaşırsa, bizimle de görüşmeleri gerekiyor. Çünkü teknik direktörümüzün 1 yıl sözleşmesi ve bu çerçevede de tazminat olayı var. Tazminat konusunda anlaşırsak, biz de hocamızın önünü açarız. Ben milli takımda yerli hocadan yanayım. yılların tecrübesi Gündüz Tekin Onay var. Düşünülmesi gerekir.'' 
     
     ''EKİBİNİ KURARSA BAŞARILI OLUR'' 

     Gençlerbirliği Kulübü'nün tecrübeli Başkanı İlhan Cavcav, teknik direktör Ersun Yanal'ın milli takımda kendi ekibini kurması halinde başarılı olabileceğini söyledi. 
     Yanal'ın başarılı bir teknik direktör olduğunu dile getiren Cavcav, ''Görev alınan bir yerde her kafadan bir ses çıkarsa, zaten o iş olmaz. Ersun hoca da böyle bir durumu kabul etmez. Bu olay bir ekip işidir. İstenilen ekip kurulursa, başarı gelir diye düşünüyorum'' dedi. 
     
     ''GENÇLERBİRLİĞİ HOCASIZ KALMAZ'' 

     Başkan İlhan Cavcav, teknik direktörleri Ersun Yanal'ın, milli takım için her konuda anlaşması sonrasında Gençlerbirliği'nin hocasız kalmayacağını kaydetti. 
     Gençlerbirliği'nin teknik direktörünü en kısa zamanda bulacağını ifade eden Cavcav, yerli veya yabancı olmak üzere kendileri için en uygun teknik adamla anlaşabileceklerini belirtti. 
     
     ''TÜRK FUTBOLU İÇİN KAYIPTIR'' 

     Başkent ekibinin başarılı ve tecrübeli başkanı İlhan Cavcav, dün geçirdiği trafik kazası sonrasında hayata veda eden teknik direktör Tevfik Lav için de ''Türk futbolu için çok büyük kayıptır'' dedi. 
     Merhumun ailesine ve yakınlarına başsağlığı dileyen Cavcav, ''Geleceği parlak ve önü açık bir hocaydı. Ersun hocanın da eski yardımcısıydı. Ersun hoca da kendisi için 'çok yetenekli ve başarılı bir hoca olduğunu söylemişti' Bu kayıp Türk futbolu için çok acı olmuştur'' diyerek sözlerini tamamladı. 
     
     ÜMİT ''BİZ ERSUN HOCA İLE ÇIKIŞA GEÇTİK'' 

     Törene katılan Gençlerbirliği Takım Kaptanı Ümit Bozkurt da Ersun Yanal'ın kulüpte kalmasından yana olduğunu söyledi. 
     Milli takımda Türk teknik direktörden yana olduğunu dile getiren Ümit, ''Yabancı hoca zaman kaybı olur. Çünkü futbolumuzu ve futbolcuyu tanıyacak. Bu kadar lüksümüz yok. Ersun Yanal'ın Gençlerbirliği'nde kalmasından yanayım. Ancak giderse de milli takımda başarılı olacağına inanıyorum'' diye konuştu. 

     
</TEXT>
</DOC>
