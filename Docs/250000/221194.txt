<DOC>
<DOCNO> 221194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun14.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakereleri... Rumlar taviz sınırlarını görüştü 
</HEADLINE>
<TEXT>

     Kıbrıs Rum yönetimi lideri Tasos Papadopulos'un, dün akşam siyasi parti başkanlarını toplayarak, Rum tarafının taviz sınırları hakkında görüşlerini istediği bildirildi. 
     Kıbrıs müzakerelerinde al-ver prosedürünün yarın başlayacak olması nedeniyle dün gece Rum Başkanlık Köşkü'nde siyasi parti liderleriyle olağanüstü toplantı yapan Papadopulos, siyasilere, Rum tarafının verebileceği tavizlerin sınırları hakkında görüşlerini sordu. 
     Rum basınına göre, Papadopulos olağanüstü toplantıda, Rum siyasi parti başkanlarından, taviz verilebilecek konular ve Rum tarafının ısrar edeceği konularla ilgili tutumları hakkında bilgi istedi. 
     ''Taviz verme konusunda tartışılması bile mümkün olmayan konular bulunduğunda'' uzlaşan Rum siyasiler, bu konulardan birinin de ''yeni devletin çözümden sonra hiçbir şekilde askıda kalamayacağı ilkesi olduğunu'' belirtti. 
     Rumlar, ortaya çıkacak çözümün, referandumdan önce Türkiye ve Yuanistan meclislerinde onaylanmasını istiyor. 
     Rum siyasilerin toplantısında, müzakereler sırasında iki taraf arasında hiçbir konuda görüş birliği olmadığı saptamasında da bulunuldu. 
     Rum siyasi parti başkanları, görüşlerini sözlü ifade etmekte çekinceli davrandılar ve tutumlarını yazılı olarak Papadopulos'a verecekler. Rum siyasi parti başkanları ile Papadopulos arasındaki bir sonraki görüşmenin, 12 Mart Cuma gecesi yapılması kararlaştırıldı. 
     Bu arada, Rum basını, Rum yönetimi lideri Tasos Papadopulos'un cumartesi günü Atina'ya gideceğini ve 14 Mart Pazar günü Yunanistan'ın yeni Başbakanı Kostas Karamanlis ile toplantı yapacağını yazdı. 
     
</TEXT>
</DOC>
