<DOC>
<DOCNO> 246491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/soneko10.html </URL>
<DATE> 2004/06/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ABD'deki gıda fuarına Türk şirketlerinden büyük ilgi... 
</HEADLINE>
<TEXT>

     Türk gıda şirketlerinin ABD'de düzenlenen gıda fuarlarına olan ilgisinin, 2004 yılında en yüksek seviyeye ulaştığı bildirildi. 
     Milli Katılım Organizasyonu Ege İhracatçı Birlikleri EİB tarafından yapılan ''Summer 2004 Fancy Food Confection Show'' Gıda Fuarı'na bu yıl rekor düzeyde katılım olacağı bildirildi. EİB'den alınan bilgiye göre Newyork'da düzenlenen ve 20 bin ziyaretçi sayısıyla ABD'nin en büyük gıda fuarları arasında yer alan fuara, organizasyon çerçevesinde 44 Türk firması katılacak. 
     EİB Genel Sekreteri Sezmen Alper, Türk firmalarının yoğun ilgisi nedeniyle Türkiye standının da genişlediğini ve 650 metrekare ülke standı alan Türkiye'nin, İtalya'dan sonra ikinci büyük katılımcı haline geldiğini kaydetti. 
     Fuara milli katılım organizasyonu dışında Türk firmalarının da katıldığına dikkat çeken Alper, bu yıl 50'ncisi düzenlenecek fuarın katılımcı şirketlere büyük açılımlar sağladığına dikkat çekti. 
     
     KATILIMDAKİ ARTIŞ 
     Alper, şirketlerin ABD pazarına olan ilgisindeki artışın, fuara sağlanan katılımdaki artıştan da görülebileceğini dile getirerek, şöyle konuştu 
     ''Bu yılki katılımımız, geçen yıla yüzde 20 oranında artarak rekor seviyeye ulaştı. 1998 yılından bu yana milli katılım organizasyonunu yaptığımız bu fuar, yapacağımız en geniş organizasyon olacak. Daha geniş standla Türkiye, fuardaki etkinliğini artırdı. Geçen yılki fuarlardan daha iyi iş bağlantıları ile döneceğimizi umuyoruz. Türkiye'nin ABD'ye olan gıda ürünleri ihracatını artırmak ve bu pazarda Türk markalarını yerleştirmek açısından önemli adım atmak istiyoruz.'' 27-29 Haziran 2004 tarihleri arasında düzenlenecek fuara zeytin ve zeytinyağı, kuru meyveler, konserve gıdalar, hazır yemekler, makarna, sakız ve şekerleme, bisküvi ve çikolatalar, baharatlar, peynir ve süt ürünleri, içme suyu, meyve suları ve şarap gibi çok çeşitli gıda ürünlerinin imalatı ve ihracatında faaliyet gösteren firmalar katılıyor. 
     Fuarda, Türkiye'nin yanı sıra İtalya, Arjantin, Belçika, Brezilya, Bulgaristan, Kanada, Danimarka, Fransa, Almanya, Yunanistan, Hindistan, Fas, Güney Afrika, İngiltere, İspanya, İsviçre ve Tunus gibi ülkeler de grup standlarıyla yer alacak. 
     
</TEXT>
</DOC>
