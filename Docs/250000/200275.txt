<DOC>
<DOCNO> 200275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/guncel/gun05.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmamı biz yetiştirelim' 
</HEADLINE>
<TEXT>

   Avrupa, "İmamı, dil bilen Müslümanlardan yetiştiririz" diyor yabancı gelinlere kurs gündemde 
   SALİHA ÇOLAK Ankara 
   
   TBMM Yurtdışında Yaşayan Vatandaşların Sorunlarını Araştırma Komisyonu'nun taslak raporu, yabancı hükümetlerin, Türklerin bulundukları ülkelere uyum sağlamasındaki sorunların çözümü için daha etkili önlemleri gündeme getirmeye başladığını gösterdi. 
   Hollanda, Danimarka, Almanya, Avusturya ve Belçika hükümetleri, Türkiye'den gönderilen imamlarla yaşanan diyalog kopukluğu nedeniyle "artık imam göndermeyin" mesajı verdi. Komisyonun bu ülkelerde görüştüğü hükümet temsilcileri, Türkiye'den gelen imamlarla yaşadıkları zorluklara dikkat çekerek, kısa süreli dil kurslarının ardından ülkelerine gönderilen imamlarla diyalog kuramamaktan yakındı. 
   Hükümet temsilcileri ayrıca, "Müslüman söz konusu olduğunda Türk'ü, Faslısı, Cezayirlisi, Tunuslusu fark etmez. Dil bilenler arasından kendi imamlarımızı kendimiz yetiştirelim" dediler. 
   Hollanda hükümeti komisyona, Türklerin Türkiye'de yaptığı evliliklerin uyum sorunlarına yol açtığını, dil bilmeyen gelin ya da damadın eve kapandığını, psikolojik sorunlar sonucu intiharlar olduğunu belirtti. 
   
   Beyaz evliliklere önlem 
   "Beyaz evlilik" denilen bu tür evliliklerin önüne geçmek isteyen Hollanda hükümeti, yurtdışında evlenip gelen Türkleri dil sınavına alacak, sınavı kazanamayana kurs verecek, kursta başarılı olanlar oturma izni alacak. 
   
   
</TEXT>
</DOC>
