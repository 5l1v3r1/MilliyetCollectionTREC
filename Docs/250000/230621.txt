<DOC>
<DOCNO> 230621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/soneko10.html </URL>
<DATE> 2004/04/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Kısa süre önce tasarımcılar iş bulamıyordu, şimdi firmalar tasarımcı" 
</HEADLINE>
<TEXT>

     Ege Hazır Giyim ve Konfeksiyon İhracatçıları Birliği Başkanı Jak Eskinazi, sektörün Çin'e karşı fason üretimle mücadele edemeyeceğini anladığını ve modaya yatırım yapmaya başladığını söyledi. 
     Eskinazi, bölgedeki hazır giyim ve konfeksiyon ürünleri ihracatının olumlu bir seyirde ilerlediğini kaydetti. Türkiye'nin sektörün en büyükleri arasında yer aldığını ve bu konumunu kolay kolay bırakmak niyetinde olmadığını belirten Eskinazi, birçok firmanın döviz kurlarında yaşanan sıkıntı nedeniyle karsız çalışmaya devam ettiğini söyledi. 
     Fason çalışan şirketlerin hızla modalaşmaya başladığına dikkati çeken Eskinazi, şöyle konuştu 
     ''Sektör, Çin'e karşı fason üretimle mücadele edemeyeceğini anladı. Firmalar kendi koleksiyonlarını yaratmak için hızla modaya yatırım yapıyor. Kısa bir süre öncesine kadar tasarımcılar iş bulamazken şimdi firmalar tasarımcı bulamıyor. Üniversitelerle tasarım eğitimi konusunda işbirliğimizi artırmayı planlıyoruz.'' Firmalara gelen iş taleplerinde de değişimler görüldüğünü dile getiren Eskinazi, bu değişim sürecini başarabilen firmaların Çin rekabetinden yara almayacağını ifade etti. 
     
     ALMANYA ÇIKARMASI 
     İhracat yapmaya başlayan firmalara yeni pazarlar kazandırabilmek için AB'nin büyük başkentlerinde ''Turkish Fashion Break'' organizasyonları düzenlediklerini de bildiren Eskinazi, şu bilgileri verdi 
     ''Yaptığımız bu organizasyonlarda Avrupalı alıcılarla, KOBİ niteliğindeki üreticilerimizi biraraya getiriyoruz. Ortalama 50 şirketin katıldığı bu organizasyondaki firmalarımızın hemen hepsi bağlantı yaparak dönüyor. Bu organizasyon sayesinde ihracatımız da artıyor. Örneğin İngiltere'ye olan ihracatımız bu sayede önemli bir sıçrama gerçekleştirdi.'' Eskinazi, 5-9 Mayıs 2004 tarihleri arasında Almanya'nın Münih kentinde bu ülkenin alıcılarıyla Türk firmalarını karşı karşı getireceklerini sözlerine ekledi. 
     
</TEXT>
</DOC>
