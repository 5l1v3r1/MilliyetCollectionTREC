<DOC>
<DOCNO> 226620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy34.html </URL>
<DATE> 2004/03/29/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Piriştina "Umuyoruz mahçup olmayacağız" 
</HEADLINE>
<TEXT>

     İzmir Büyükşehir Belediye Başkanı Ahmet Piriştina, ''Omuzundaki yükün daha da arttığını'' belirterek, ''Umuyorum, mahcup olmayacağız'' dedi. 
     Piriştina, CHP İzmir İl Başkanı Alaattin Yüksel ve yeni seçilen metropol belediye başkanları ile parti il merkezinde basın toplantısı düzenledi. 
     Piriştina, doğduğu, büyüdüğü kentte ikici kez hizmet etme fırsatı verdikleri için İzmirliler'e teşekkür etti. 
     Kampanya sürecinde ''oy birliğiyle'' diyerek CHP'lilerden, aydınlardan, sivil toplum örgütü temsilcilerinden, çağdaş, ilerici, güzel bir kentte yaşamak isteyen herkesten destek istediklerini belirten Piriştina, şunları söyledi 
     ''Vatandaşlarımızın büyük desteğiyle onurlandırıldım. Umuyoruz mahcup olmayacağız. Projelerimizi ortak akıl, ortak katılımla hayata geçireceğiz. İzmir için yapacaklarımız zaten yaptıklarımızın içinde yatıyor. İzmir'i fuarlar, kongreler, konferanslar, kültür ve sanat kenti yapma gayreti içinde olacağız. İzmirliler, meçhule değil güvene, inandıklarına oy verdiler.'' Piriştina, ''genel siyasi söylem içinde'' olmayacağını, parti politikalarını genel başkan, milletvekilleri, parti yöneticilerinin yapacağını bildirdi. ''İzmir belediye başkanlığı benim için bir sonuçtur. Sıçrama makamı değildir''diyen Piriştina, sözlerini şöyle sürdürdü 
     ''Ben Türkiye Büyük Millet Meclisi'nde 20. dönem görev yapmış bir insanım. 58 ve 59. hükümet döneminde de CHP'li bir belediye başkanını köşeye sıkıştıralım anlayışını görmedim. 5 yıllık belediye başkanlığı süremde 4 ayrı hükümet ile çalıştım. Başbakan'ın dün akşam televizyondan açıkladığı Hiçbir belediye başkanı arasında ayrımcılık olmayacak açıklamasından mutlu oldum. Ben ne Başbakan, ne de kabine üyeleriyle karşı karşıya olacak bir insan değilim. Başbakanın ve kabine üyelerinin, İzmir'i uçuracak vaatlerinin, ilgisinin seçimle sınırlı kalmamasını diliyorum.'' Bir gazetecinin sorusu üzerine CHP Genel Başkanı Deniz Baykal ile telefonda görüşme fırsatının olmadığını kaydeden Piriştina, toplantıdan sonra vatandaşlara ve genel başkana ''teşekkür edeceğini'' söyledi. 
     Ahmet Piriştina, ''Metropolde iki eski belediye başkanı arkadaşımla, 'nerede kalmıştık, kollarımızı sıvayalım' şimdi, diyeceğiz. CHP'ye daha sıkı sarılma zamanı geldi''diye konuştu. 
     İl Başkanı Alaattin Yüksel de, İzmir'de büyükşehir belediyesi ile birlikte 9 metropol ilçeden 7'sini, 28 ilçeden 16'sını, 60 beldeden 22'sini kazandıklarını açıkladı. 
     Toplantıya, hastalandığı bildirilen Çiğli Belediye Başkanı Ensari Bulut'un dışında, yeni seçilen Konak Belediye Başkanı Muzaffer Tunçağ, Karşıyaka Belediye Başkanı Cevat Durak, Bornova Belediye Başkanı Aziz Kocaoğlu, Balçova Belediye Başkanı Mehmet Ali Çalkaya ile ikinci dönem belediye başkanlığını sürdürecek olan Güzelbahçe Belediye Başkanı Ertan Avkıran ve Narlıdere Belediye Başkanı Abdül Batur katıldı. 
     Piriştina, toplantıdan sonra Basmane meydanında vatandaşlar biraraya geldi. İzmir Büyükşehir Belediyesi binasına geçen Piriştina'yı burada çalışanlar alkışlar ve 10 Yıl Marşı ile karşıladı. 
     
</TEXT>
</DOC>
