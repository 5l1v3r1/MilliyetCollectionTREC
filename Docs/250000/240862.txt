<DOC>
<DOCNO> 240862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/yasam/axyas01.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fıkralık köprüler 
</HEADLINE>
<TEXT>


Karadeniz'de yıllardır çürüyen üç köprü.. Ortak yanları, hiçbirinin 'yolunun' olmaması... Farkları kiminin tarla, kiminin depo olarak kullanılması... 

MUHAMMET KAÇAR Rize DHA 

Rize'de, bundan yıllar önce, daha yolları yapılmadan inşa edilen köprüler, tuğla deposu ya da tarla olarak kullanılıyor. Yollar, 'arazi engebeli', 'yerleşimin dağınık' gibi gerekçeler ve çeşitli arazi anlaşmazlıkları nedeniyle yapılamayınca, önceden inşa edilen köprüler ortada kalmış. 
Bu köprülerden biri, Rize'nin Gündoğdu beldesinde yer alıyor. Veliköy'e yapılacak ara yol için inşa edilen beton köprü, yol yapım çalışmaları arazi anlaşmazlığı nedeniyle iptal edilince, 10 yıldır tuğla deposu olarak kullanılıyor. 

Köylüler de şaşıyor 
Diğer bir köprü de, Derepazarı İlçesinde bulunuyor. Subaşı Mahallesi'nde yaklaşık 15 yıl önce inşa edilen köprü, yol yapımına arazi sahibi Hüseyin Karadeniz'in izin vermemesi üzerine, artık tarla olarak kullanılıyor. Çevrede yaşayanlar, ulaşım için eski köprüyü kullanmak zorunda kalıyor. 
Güneysu İlçesindeki Asmalıırmak köyünde birkaç yıl önce inşa edilen köprü de, hizmet vermek için yol yapımını bekliyor. 
Köylüler ise köprülere bağlanacak yolların yapılmamasına "Yol yapmadan köprü yapıyorlar, bu nasıl iş anlamadık" diye tepki gösteriyor. 


</TEXT>
</DOC>
