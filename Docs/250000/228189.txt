<DOC>
<DOCNO> 228189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun06.html </URL>
<DATE> 2004/04/03/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
ABD ''Türkiye'nin ABD'den daha yakın bir dostu yok'' 
</HEADLINE>
<TEXT>

     ABD Başkanı George W. Bush'un Ulusal Güvenlik Konseyi sözcüsü Sean McCormack, ''Türkiye'nin, ABD'den daha yakın bir dostu olmadığını'' söyledi. 
     McCormack, Washington'daki ABD Dışişleri Bakanlığı'na bağlı yabancı basın merkezinde, gazetecilerin sorularını yanıtladı. Bush'un, Haziran ayında İstanbul'da düzenlenecek NATO zirvesine katılımına ilişkin değerlendirmede bulunan Sean McCormack, ABD Başkanı'nın Türkiye'deki yetkililerle görüşmelerinde Irak, güçlü Türk-Amerikan ilişkileri, ABD-Avrupa ilişkileri gibi konuları öncelikli olarak ele alacağını kaydetti. 
     McCormack, ''Türkiye'nin, ABD'den daha yakın bir dostu yok. Bizim, uzun bir yakın işbirliği tarihimiz var. Başkan, Türkiye ziyaretini gerçekleştirmeyi ve İstanbul'daki NATO zirvesine katılmayı sabırsızlıkla bekliyor'' dedi. 
     
</TEXT>
</DOC>
