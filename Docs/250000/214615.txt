<DOC>
<DOCNO> 214615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/ekonomi/eko06.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DYH'nin reklam geliri hedefi 445 milyon dolar 
</HEADLINE>
<TEXT>

   Reklam gelirlerini ocakta yüzde 57'lik artışla 30.3 milyon dolara çıkaran Doğan Yayın Holding, bu yıl 445 milyon dolarlık reklam geliri hedefliyor 
   
   Türk reklam pazarının yaklaşık yüzde 40'ını elinde bulunduran önde gelen medya şirketi Doğan Yayın Holding DYH , bu yıl Türkiye'deki olumlu gelişmeler paralelinde reklam geliri hedeflerini yüzde 28 büyümeyle 445 milyon dolar olarak belirledi. 
   Doğan Yayın Holding'den yapılan açıklamada, reklam gelirlerinin ocak ayında geçen yılın aynı ayına göre dolar bazında yüzde 57 artarak 30.3 milyon dolara ulaştığı bildirildi. Doğan Yayın Holding'in 2003 reklam gelirleri yüzde 22.5'lik artışla 348 milyon dolara ulaşmıştı. Geçen yıl Türkiye'de gerçekleşen toplam reklam harcaması ise yaklaşık 895 milyon dolar oldu. 
   
   İyi bir başlangıç 
   Ocak ayında sağlanan 30.3 milyon dolarlık reklam gelirinin yılın kalan bölümü için çok önemli bir gösterge olduğunun belirtildiği açıklamada, geçmiş 10 yıllık süre değerlendirildiğinde reklam sektöründe yılın en düşük reklam yatırımlarının ocak ayında yapıldığına dikkat çekilerek şöyle denildi 
   "Kurumlar yıl içinde gerçekleştirdikleri toplam reklam yatırımlarının ortalama yüzde 5 ile yüzde 5.5'ini ocak ayında gerçekleştiriyorlar. Doğan Yayın Holding'in reklam gelirleri de buna paralellik göstermektedir. Geniş bir mecra profilinde faaliyet gösteren grubumuzun ocak ayı reklam gelirlerinde gerçekleştirdiği yüzde 57 oranındaki önemli artış, aslında reklam sektörünün geneline ve Türkiye ekonomisine ışık tutmaktadır." 
   Açıklamada, reklam sektörünün ekonominin aynası olduğu vurgulanarak, "Tüm şirketler, reklam yatırımlarını artırdı" denildi. 
   
   
</TEXT>
</DOC>
