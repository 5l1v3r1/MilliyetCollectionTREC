<DOC>
<DOCNO> 200468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/ekonomi/eko05.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Holding'te damacanalı tasarruf 
</HEADLINE>
<TEXT>

   200 trilyona yakın zarar eden Sümer Holding'te aylık 3.5 milyara malolan damacana su alımı durdurularak tasarrufa çalışılıyor 
      
   Sümer Holding'te damacana ile içme suyu alınmaması, lüzumsuz telefonların kapatılması, personel servislerinin kaldırılması ve eleman azaltılması yoluyla tasarruf yapılmaya çalışılıyor. Sümer Holding Genel Müdürü Ahmet Kara, alınan tasarruf tedbirleriyle, yılbaşında 21 trilyon lira olan aylık giderlerin 14 trilyona indirildiğini söyledi. 
   Kara, tasarruf önlemleri, personel tasfiyesi sonucunda, bu yılın ilk 6 ayında, bilanço zararının da 89.1 trilyonda tutulduğunu kaydetti. 
   
   'İçilir' denince alınmadı 
   Hemen hemen tüm işletmelerindeki üretim faaliyetleri durdurulmuş olan holdingte, yılbaşında 5 bin 800 olan işçi sayısı, emekliliklerle bugünlerde 4 binin altına, bin 100 olan memur sayısı da 800'e indirildi. 
   Genel Müdürlük'te ayda 3.5 milyarlık damacana suyu tüketildiğini belirten Kara, belediyeden musluk suyunun içilebilir olduğuna dair rapor aldıktan sonra damacana su alımını durdurduklarını kaydetti. Kara, aylık sadece 50 milyon lira geliri olan 2 misafirhaneden birinin kapatıldığını da ifade etti. 
   
   
</TEXT>
</DOC>
