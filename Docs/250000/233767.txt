<DOC>
<DOCNO> 233767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun13.html </URL>
<DATE> 2004/04/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD kasabasında hoparlörlü ezan izni 
</HEADLINE>
<TEXT>

     ABD'nin Detroit kenti yakınlarındaki Hamtramck kasabasında hoparlörden ezan okunabilecek. 
     Michigan eyaletindeki sanayi kenti Detroit yakınlarındaki kasabanın belediye encümeni, minareye yerleştirilecek hoparlörden ezan okunmasını oybirliğiyle kabul etti. 
     23 bin nüfuslu kasabada, genellikle Polonya kökenli Hıristiyanlar yaşıyordu. Kasabaya son zamanlarda Bosna, Pakistan, Yemen ve Bangladeş'ten Müslümanlar göç etti. 
     Belediye istatistiklerine göre, bugün Müslümanlar nüfusun üçte birini oluşturuyor. 
     Encümen başkanı Karen Majewski, cami ve ezan konusunun toplumda tartışma yarattığına işaret ederek, hemşehrilerinden ''medeni davranmalarını'' istedi. Majewski, ''Herkesin gözü üzerimizde'' dedi. 
     Encümen üyeleri, 06.00 ile 22.00 saatleri arasında ezan okunabileceğine, aynı şekilde çan çalınabileceğine karar verdi. Çan veya ezanın süresi beş dakikayı geçmeyecek. Ezanların yükseleceği hoparlörlerin sesinin ne kadar açılacağına ise haftaya karar verilecek. 
     
</TEXT>
</DOC>
