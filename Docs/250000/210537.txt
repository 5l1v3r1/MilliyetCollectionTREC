<DOC>
<DOCNO> 210537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/guncel/gun02.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda kurban kesmek ibadet mi 
</HEADLINE>
<TEXT>

   Prof. Dr. Hatemi, kurban kesmeye karşı çıkarak, "Kuran'da bir bayramı kanla süsleme yoktur" dedi. Prof. Dr. Yavuz ise, "Zorunlu olduğuna dair Kuran'da deliller var" dedi 
      AYTEN GÖRGÜN ÖZEL İstanbul 
   
   Kurban Bayramı yaklaşırken İslam'a göre kurban kesmenin gerekli olup olmadığı tartışmaları gündeme geldi. Prof. Dr. Hüsrev Hatemi, Kuran'da kurban kesmenin olmadığını söyledi. Buna karşılık Prof. Dr. Yunus Vehbi Yavuz, kurbanın ibadet olduğunu söyledi. 
   Prof. Dr. Hüsrev Hatemi İstanbul Üniversitesi Hukuk Fakültesi 
   "Kuran'da kurban kesme, bir bayramı kanla süsleme, kurban kelimesi, diye birşey yoktur. Sadece hac sırasında Mekke dışında geçirilen zamanda, o devrin imkanlarına göre, 'yoksul hacılara o şartlarda üreme kabiliyeti kesilmiş hayvan götürerek ama zulm etmemek şartıyla gözlerini bağlayarak, kan kokusu koklatmayarak yoksul hacılara yedirebilirsiniz, kendiniz de yiyebilirsiniz' deniyor. Hayvanı sokakta kovalayıp, çamur ve pislik içinde kesip komşularla et değiş tokuşu yapmak ibadet değil, günahtır. Hali vakti yerinde aileler 10 günlük yiyecek masrafını yoksullara vererek bu ibadetini yerine getirebilirler. Bu devirde Mekke'ye giden bile kurban kesmemelidir. Allah da kan istemiyor." 
   
   KURAN'DA YER ALIYOR 
   Prof. Dr. Yunus Vehbi Yavuz Uludağ Üniversitesi İlahiyat Fakültesi 
   "Kurban konusu ibadet olarak Kuran'da yer alıyor. Hac ibadeti dışında, memleketinde yaşamakta olan Müslümanlar'ın kestikleri kurbanlarla ilgili olarak Kuran'da Kevser Suresi vardır. Allah 'biz sana çok hayır verdik, o yüzden namaz kıl, kurban kes' der. Bunu çok çeşitli şekilde yorumlayanlar var. Yorumlarken, kaynaklardaki bilgileri maalesef yanlı olarak açıklıyorlar. Zorunlu olduğunu ve olmadığını gösteren deliller var. Zorunlu olmadığı görüşünde olanlar tarafsız davranamıyor. Sadece sünnet olduğu, zorunlu olmadığıyla ilgili görüşleri ve bunların dayanaklarını sunmakla yetiniyorlar. Peygamberimizin Medine'de kaldığı 10 yıllık zaman zarfında kurban ibadetini hiç terketmemiştir. Ve son veda haccında da 100 deve kurban etmiştir." 
   
   En kolay nasıl kesilir    Hayvan iyi beslenmeli, temizlenmeli ve dinlendirilmeli. Kesecek kişi ehil biri olmalı. Kullanılacak bıçağın ucu sivriltilmiş olmalı. Hayvana merhametli davranılmalı. Kesmeden önce su içirtilmeli, gözü kapatılmalı ve okşanmalı. Kelimei şehadet getirilmeli. Bir kerede can damarı kesilmeli. Kurban kesiminin en zor aşamalarından biri olan 'hayvanı yatırma'ya 200 yıldan beri kovboyların kullandığı bir teknikle çözüm bulundu. "Rueff" adı verilen yöntemi, İstanbul Üniversitesi Veterinerlik Fakültesi Cerrahi Anabilim Dalı Başkanı Prof. Dr. Rauf Yücel şöyle anlattı "Bu yöntemle 500 kiloluk bir boğayı bile birkaç saniyede yere yatırılabilir. Parmak kalınlığında 10 metrelik ip ile iki metrelik ip gerekiyor. 10 metrelik ipin ucunu hayvanın burnuna bağlayın. İpin devamını hayvanın boynuna geçirin. İkinci halkayı hayvanın göğsünün üzerinden, üçüncü halkayı ise hayvanın karnından geçirin. İkinci kişi ise iki metrelik ipi hayvanın ön sağ ayağına geçirir. Siz kendi elinizdeki ipi çektiğiniz an hayvan yavaşça yere yatacaktır." 
   
   
</TEXT>
</DOC>
