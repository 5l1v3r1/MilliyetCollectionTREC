<DOC>
<DOCNO> 237031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas17.html </URL>
<DATE> 2004/05/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Anadolu erkeği doğumda eşinin yanında... 
</HEADLINE>
<TEXT>

     Çukurova Üniversitesi ÇÜ Tıp Fakültesi Kadın Hastalıkları ve Doğum Anabilim Dalı Başkanı Prof. Dr. Oktay Kadayıfçı, kadını doğuma bilinçli olarak hazırlayan ve eşinin de doğum sırasında yanında olmasını öngören ''Lamaze'' yöntemini Anadolu erkeğine kabullendirmekte zorlanmadıklarını bildirdi. 
     Prof. Dr. Kadayıfçı, Ebelik Haftası etkinlikleri kapsamında, ÇÜ Ebelik Yüksekokulu'nda, öğrencilere ''Lamaze'' yöntemiyle ilgili konferans verdi. 
     Yöntemin, hem anne adayı ve bebeğin sağlığı hem de aile bağlarına katkısına dikkat çeken Prof. Dr. Kadayıfçı, ilk kez Rus bilim adamları tarafından geliştirilen ve ''ağrısız doğum'' adı da verilen yöntemin Paris'teki bir kliniğin direktörü olan Dr. Lamaze tarafından yaygınlaştırıldığını ve son yıllarda tüm dünyada benimsendiğini anlattı. 
     ''Lamaze'' yönteminin, bir gebeyi duygusal ve bedensel yönden bilinçli bir şekilde doğuma hazırladığını ifade eden Prof. Dr. Kadayıfçı, şunları söyledi 
     ''Bu yöntemde, doğum sırasında, bebeğin anne karnından dışarıya hangi mekanizma ile çıkacağı, hangi kasları niçin kastığı, hangi organların nasıl ve niçin açıldığı, bebeğin doğum kanalında nasıl ilerlediği doğum öncesi anneye anlatılır. Aldığı eğitim sayesinde doğumun hangi safhasında olduğunu daima fark eden anne, doğum ekibinin verdiği bilgileri rahatlıkla anlayıp doğumun her safhasında psikolojik ve fiziki olarak güçlü bir organizmayla doğumu gerçekleştirir.'' 
     
     ANADOLU ERKEĞİ 
     Prof. Dr. Kadayıfçı, büyük kentlerde yaygın olarak kullanılan ''Lamaze'' yöntemine Anadolu'da da sıcak bakıldığını, özellikle erkeklerin, sanıldığının aksine, doğum sırasında eşlerinin yanında yer almayı istediğini anlattı. 
     Prof. Dr. Kadayıfçı, şöyle devam etti 
     ''Kadını doğuma bilinçli olarak hazırlayan ve eşinin de doğum anında yanında olmasını öngören yöntemi, Anadolu erkeğine kabullendirmekte zorlanmadık. Sanıldığının aksine, Anadolu erkeği, çağdaş düşünceli ve ailesine bağlı. Bu nedenle, doğum anını eşi ile birlikte yaşayan erkeğin aile bağları güçleniyor.'' Bilinçli anne adayının ''Lamaze'' yöntemi sayesinde daha az ağrı, korku ve stresle doğum yaptığına dikkat çeken Prof. Dr. Kadayıfçı, yöntemin daha da yaygınlaşması için eğitim çalışmalarını sürdüreceklerini kaydetti. 
     
</TEXT>
</DOC>
