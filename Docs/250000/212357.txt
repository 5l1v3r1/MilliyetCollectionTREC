<DOC>
<DOCNO> 212357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/yazar/dundar.html </URL>
<DATE> 2004/01/31/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Üniversiteyi yeterince dövmedik mi 
</HEADLINE>
<TEXT>

   
   Tayfun Atay Hoca büroya geldiğinde ağlamaklıydı. 
   Popüler Kültür gazetemiz için "Türkiye'nin Yıldızları" yarışmasının ön elemelerini izlemeye gitmişti. Ve orada "Türkiye gerçeği"yle yüzleşmişti. 
   Bilmediği şey değildi gerçi ama 1.5 yaşındaki bebeğiyle gelen annelerden, 70'lik emeklilerden çok, öğrencilerini star kuyruğunda görmek koymuştu ona... SBF Uluslararası İlişkiler'den, Hacettepe Kamu'dan, Gazi Kimya'dan, Bolu İzzet Baysal İşletme'den, Konya Selçuk Biyoloji'den, Kıbrıs Lefke Bilgisayar Mühendisliği'nden kopup gelmişlerdi. 
   "Niye" sorusuna şu cevabı vermişlerdi 
   "Doktor olsan seni 10 bin kişi tanır. Ünlü olursan milyonlar, belki de dünya tanıyacak. Televizyonda hem şöhret var, hem de para..." 
   
   Gazetede bir haber başlığı 
   "Seksapel kariyeri yendi". 
   "Evli ve Çocuklu" dizisinde Zuhal Olcay, hüzünlü bakışları nedeniyle kadrodan çıkarılmış, yerine "seksi şempanze" olarak ünlenen Yıldız Kaplan atanmış. 
   Bu haber de ertesi günkü gazeteden 
   "Üniversitenin arka kapısından çıkıp en zengin adam oldular". 
   Haberde geniş bir liste var. 40 milyar dolarlık serveti olan Bill Gates, üniversite 1'den terkmiş. CNN'in kurucusu Ted Turner, odasında bir kadınla yakalandı diye okuldan kovulmuş. En zengin Asyalı Li Ka - shing liseyi bile bitirmemiş. 
   
   Ve bir reklam 
   Hoca derste "özgürlük" anlatıyor. 
   O sırada "gerçek özgürlük" yani "telefoncu kız" giriyor sınıfa... Bir sinyal yayıyor. Sınıf başlıyor hoplayıp zıplamaya... 
   Ve müziğin ritmine kapılan hoca da kapılıyor bu "özgürlük çağrısına"... Maymun gibi dansa başlıyor. 
   Ders kaynıyor 
   "Biz üniversiteliyiz " 
   
   Üniversite, 1980'den beri dayak yiyor. 
   Askerler, anarşinin sorumlusu olarak okulu gördüklerinden, hocasına, öğrencisine, eğitim sistemine, etmediklerini bırakmadılar. 
   Budana budana meyve vermez bir kalasa döndü akademi... 
   Ne öğretim üyesine para verdi devlet ne ciddi bir araştırma projesini finanse etti. Tahsilin, terbiyenin devri geçti. 
   Şimdi bunun üstüne, bir de piyasanın dayağını yiyor üniversite... 
   "Okumakla bir halt olamazsın" anlayışı iyiden iyiye zihinlere kazınıyor. Kanıtlar da ortada 
   Toplumun tahsillisi ya vurulmuş mezarda ya mahkum olmuş içerde ya tayin olmuş sürgünde ya da geçim derdinde karnını zor doyurur halde... 
   "Bir de okumamışlara bak, dünyanın en zengin adamı onlar..." 
   "Bak cahil, hatta adam bıçaklamış ama meşhur işte... Yırtmış..." 
   "Kadın oyunculuk öğrenmiş, ne çare ondan daha itibarlı 'seksi şempanze'..." 
   
   İnsan emeği, tecrübesi, hiç olmadığı kadar değersizleştirildi. Eğitim, ayaklar altında... 
   Yıllardan süzülen bir birikimin değil, anlık bir şans perisinin insanın yazgısını değiştireceği zihniyeti pompalanıyor her gün... 
   İşin acı tarafı, bunu o programları, o haberleri, o yarışmaları yapanların "hepsi de okumuş çocuklar"... 
   Ve bu toplumun şöhretten çok doktora ihtiyacı olduğunu iyi biliyorlar. 
   
   Geçen gün televizyonda duydum Diyorlar ki "Hem popüler kültür gazetesi çıkarıyor, hem popüler kültüre saldırıyor." 
   Sağlık dergisi çıkarmak için hastalığı sevmek zorunda mıyım 
   
      
   
   
</TEXT>
</DOC>
