<DOC>
<DOCNO> 204719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/siyaset/siy05.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Demokrasi Kürt için çözüm değil' 
</HEADLINE>
<TEXT>

      NAMIK DURUKAN Erbil 

   
   Irak Kürdistan Demokrat Partisi IKDP lideri Mesud Barzani'nin sözcüsü Muhsin Dizai, "Otonomi Kürtleri tatmin etmez. En iyi yönetim federasyondur. Irak'a demokrasi de gelse Kürt'ün problemleri çözülmez" dedi. 
   Irak Geçici Yönetim Konseyi ve ABD'ye sunulan Federal Irak Anayasası'nı hazırlayan Kürt Parlamentosu Anayasa Komisyonu üyesi Tarık Cambaz da, "Amacımız federal bölgedir. Biz Türkiye'deki Kürtlerin işine karışmadık. Onlar da Irak'taki Kürtlerin işine karışmasın" diye konuştu. Irak'taki Kürt bölgesiyle ilgili kararların referandumla alınması da "Referandum Programı" adlı konferansta kabul edildi. 
   Cambaz, çalışma yaptıkları iki konudan birinin Kürdistan, diğerinin Irak'ın geleceğine yönelik olduğunu söyledi. Federasyon ilanını ilk kez Erbil'deki yerel Kürt Parlamentosu'nun 4 Ekim 1992'de gündeme getirdiğini belirten Cambaz, "Irak'ın geleceğine o zaman Saddam Hüseyin hükmediyordu. Merkezi hükümet bu kararı yürürlüğe koymadı. Burada bir bölge var, adı Kürdistan" şeklinde konuştu. 
   Dışişleri Bakanı Abdullah Gül'ün federasyon tepkisini de değerlendiren Cambaz, "Biz Türkiye'nin içişlerine karışmayız. Onlar da bizim içişlerimize karışmasın. Buna biz, Türkmenler ve Araplar karar veririz" dedi. 
   
   
   
</TEXT>
</DOC>
