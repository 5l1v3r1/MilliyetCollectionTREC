<DOC>
<DOCNO> 239664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko16.html </URL>
<DATE> 2004/05/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
TOKİ'nin Mamak'ta yapacağı 620 konut için 9.103 başvuru yapıldı... 
</HEADLINE>
<TEXT>

     Toplu Konut İdaresi'nin TOKİ , ''kira öder gibi konut'' projesi kapsamında Ankara-Mamak'ta satışa çıkardığı 620 konuta, 9 bin 103 başvuru oldu. 
     Dün sona eren başvuru süresi içinde 3 odalı 400 konut için 7 bin 631, 2 odalı 220 konut için de bin 472 kişi başvurdu. Başvuruda üç odalı konutlar için 2 milyar lira, iki odalı konutlar için de 1.45 milyar lira alındı. Böylece, vatandaşlar, 3-12 mayıs günleri arasında, ilgili Ziraat Bankası şubelerine toplam 17.4 trilyon lira başvuru bedeli yatırmış oldu. 
     TOKİ'nin 3-12 Mayıs günlerinde talep toplamak üzere benzer şartlarda satışa çıkardığı Düzce'deki 547 konut için ise 677 kişi başvurdu. Bu kişiler de 1'er milyar lira olmak üzere toplam 677 milyar lira başvuru bedeli ödedi. 
     Böylece, TOKİ konutları için, 2 projede 18 trilyon liranın üzerinde başvuru bedeli alınmış oldu. 
     Başvuruların konut sayısından fazla olması nedeniyle, Mamak konutları için 18 Mayıs'ta, Selim Sırrı Tarcan Spor Salonu'nda, Düzce konutları için ise 21 Mayıs'ta 18 Temmuz Spor Salonu'nda noter huzurunda ''konut alma hakkı ve seçme önceliği kurası'' çekilecek. 
     Kurada kazanamayanların başvuru bedelleri ise 24 Mayıs'tan itibaren geri ödenecek. 
     Konutlar bir yılda tamamlanacak, bedeli 10 yılda taksitler halinde tahsil edilecek. 

     
</TEXT>
</DOC>
