<DOC>
<DOCNO> 203284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur24.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Hizbullah 35 İHL mezunu din görevlisini şehit etti 
</HEADLINE>
<TEXT>

     Devlet Bakanı Kürşad Tüzmen, Hizbullah terör örgütü mensuplarının İmam-Hatip Lisesi İHL mezunu olmadıklarını, ancak 35 İHL mezunu din görevlisinin bu örgüt tarafından şehit edildiğini söyledi. 
     Tüzmen, TBMM Genel Kurulu'nda, Diyanet İşleri Başkanlığı bütçesi üzerindeki soru ve eleştirileri yanıtlarken, kurumun siyasi ve felsefi düşünce ayrımı yapmadan her kesime eşit mesafede yaklaştığını söyledi. Kurumun hizmetlerini yürütürken mezhep ayrımı da gözetmediğini kaydeden Tüzmen, topluma dini bilgiler verilmesi için kitap ve dergilerin yanı sıra televizyon yayınlarının da hazırlandığını söyledi. 
     Diyanet İşleri Başkanlığı'nın dil, renk ve ırk ayrımı yapmadan bütün insanlara hizmet götürdüğünü ifade eden Tüzmen, Hizbullah terör örgütü mensuplarının İHL mezunu olduğunu yolundaki eleştirilerin gerçeği yansıtmadığını bildirdi. Tüzmen, bu örgüt mensuplarının İHL mezunu olmadığını ancak, İHL mezunu 35 din görevlisini şehit ettiklerini bildirdi. 
     Tüzmen, kurumun bütçesinin yüzde 98'inin personel gideri olduğunu hatırlatarak, AK Parti iktidarı döneminde Diyanet'e personel alınmadığını söyledi. 
     CHP İzmir Milletvekili Canan Arıtman'ın ''bu dünyaya yatırım yapın, ahrete değil'' şeklindeki sözlerine de cevap veren Tüzmen, ''dünya işleriyle de uğraştığımızı, dünya ticaretini ve dünyaya yaptığımız yatırımları bir kaç saat sonra anlatacağım'' dedi. 
     
     KADINLAR 
     Devlet Bakanı Güldal Akşit de Sosyal Hizmetler ve Çocuk Esirgeme Kurumu SHÇEK bütçesi üzerindeki soru ve eleştirileri yanıtlarken, sokakta yaşayan ve çalışan çocukların sorunlarına dikkati çekerek, bu çocukların rehabilitasyonu için 28 merkezin hizmet verdiğini söyledi. 
     Özürlü çocuklar için faaliyet gösteren 58 rehabilitasyon merkezinde 3 bin 599 çocuğun eğitim aldığını, 3 bin 700 çocuğun da sıra beklediğini anlatan Akşit, kimsesiz çocuklardan 6 bin 994'ünün evlat edinildiğini bildirdi. 
     Akşit, istismara uğrayan kadınların 8 kadın konukevinden yararlanabildiklerini hatırlatarak, bu konukevlerinden 3 bin 883 kadın ve 3 bin 226 çocuğun yararlandığını söyledi. Akşit, 780 kadının da işe yerleştirildiğini anlattı. 
     Türkiye'de yoksulluğun ciddi bir sorun oluşturduğuna dikkati çeken Bakan Akşit, SHÇEK'e başvuruların giderek artığını kaydetti. 
     
</TEXT>
</DOC>
