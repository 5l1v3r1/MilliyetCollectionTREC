<DOC>
<DOCNO> 239201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/dunya/axdun00.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin AB'de koltuğu hazır' 
</HEADLINE>
<TEXT>


Belçika Dışişleri Bakanı Michel, 'Irak'ta işler daha da karışmadan Türkiye ile müzakereler başlamalı. Türkiye, AB'nin savunması açısından önemli' dedi 

GÜVEN ÖZALP Brüksel 


Belçika Dışişleri Bakanı Louis Michel, Türkiye'deki reformların bu hızla sürdürülmesi halinde Avrupa Birliği'nin AB müzakerelerin başlatılması konusunda hayır diyemeyeceğini belirterek, "Avrupa'nın geleceğinde bir boş koltuk Türkiye'yi bekliyor" dedi. Michel, müzakereleri geciktirmenin AB'ye herhangi bir politik yarar sağlamayacağını vurguladı. 
Belçika'daki Türk işadamlarını çatısı altında toplayan TÖSED'in düzenlediği bir toplantıya katılan Michel, Türkiye'de son birkaç yılda yapılanların yıllardır atılan adımların önüne geçtiğini belirterek, "AB'de kimse bunları görmezden gelemez" diye konuştu. Kopenhag kriterlerini tamamlar tamamlamaz Türkiye'ye evet denmesi gerektiğini savunan Michel, bazı kesimlerin müzakere ve üyelik dışında formüller aramasının anlamsız olduğunu belirtti ve "Bunun alternatifi yok" dedi. 
Michel, Türkiye ile üyelik müzakerelerine başlama lehinde önemli bir etken olarak Irak'ı gösterdi. Michel, "Irak'ta işler iyi gitmiyor. Türkiye ortalık iyice karışmadan AB'yle müzakerelere başlamış olmalı. AB eğer global bir aktör olmak istiyorsa bunu savunma boyutu olmaksızın yapamaz. Türkiye bu açıdan çok önemli" dedi. 



</TEXT>
</DOC>
