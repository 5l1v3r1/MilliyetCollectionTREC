<DOC>
<DOCNO> 247790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy06.html </URL>
<DATE> 2004/06/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye'nin İKÖ Genel Sekreterliği adayının seçilme şansı yüksek... 
</HEADLINE>
<TEXT>

     Türkiye'nin İKÖ Genel Sekreterliğine aday gösterdiği Ekmeleddin İhsanoğlu'nun seçilme şansının yüksek olduğu belirtiliyor. 
     Diplomatik kaynaklardan edinilen bilgiye göre, Türkiye'nin adayının seçilmesine sıcak bakmayan Mısır ve Suudi Arabistan son günlerde itirazlarını geri çekme eğilimine girdi. Böylelikle İhsanoğlu üzerinde görüş birliğine varılma ihtimalinin yükseldiği ifade ediliyor. 
     Suudi Arabistan'ın Cidde kentinde 1970 yılında oluşturulan sekreterlik kurumu, örgütün yürütmeye ilişkin tüm görev ve sorumluluklarını üstleniyor. 
     İKÖ zirveleri ve dışişleri bakanları toplantılarında alınan kararları uygulamaya koyan genel sekreter, aynı zamanda ikincil organlar ve komitelere de çalışmalarında yardımcı oluyor. 
     Dışişleri bakanları toplantısında 4 yıl için seçilen sekreter, en fazla iki kez bu görevi üstlenebiliyor. Sekreter ile birlikte dört genel sekreter yardımcısı da seçimle işbaşına geliyor. 
     Sekreter, bakanlar toplantısına ve zirveye rapor sunarak, örgütün çalışmaları hakkında bilgi veriyor. 
     Siyasi işlerden mali konulara, bilgi işlem çalışmalarından zirve organizasyonlarına kadar örgütün tüm birimleri genel sekretere bağlı olarak çalışıyor. Sekretere, dört sekreter yardımcısının yanı sıra uzmanlardan ve çeşitli ülke diplomatlarından oluşan bir ekip yardımcı oluyor. 

     
</TEXT>
</DOC>
