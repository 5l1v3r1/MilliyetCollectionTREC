<DOC>
<DOCNO> 236213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy11.html </URL>
<DATE> 2004/04/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan'dan belediye başkanlarına En büyük tehlike koltuk sevdasıdır 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, seçilmiş bir belediye başkanı için en büyük tehlikenin koltuk sevdası olduğunu belirterek, ''Bu hepimiz için geçerlidir. Asla koltuklarınızla, koltuklarımızla muhabbetimizi ilerletmeyelim'' dedi. 
     Erdoğan, partisine mensup belediye başkanlarının eğitimi için düzenlenen toplantıda yaptığı konuşmada, belediye başkanlarının bir ilin, ilçenin ve beldenin bütün insanlarını temsil ettiğini söyledi. Türkiye'nin geleceğe doğru yürüdüğü bu dönemde belediye başkanlarının siyasi kişilikleri, hizmet anlayışları ve gelişme perspektiflerinin, Türkiye'ye vereceği çok şey olduğunu dile getiren Erdoğan, ''Bu ülkenin vefakar insanlarına yıllar yılı anlatacakları kalıcı, yararlı ve hayırlı hizmetler veriniz, eserler bırakınız'' dedi. 
     Belediye başkanlarından hükümete destek olmalarını isteyen Erdoğan, ''Gelin bu medeniyet yürüyüşünü el ele gönül gönüle birlikte sürdürelim. Bu milletin yüzünü birlikte güldürelim'' diye konuştu. 
     Erdoğan, seçilmiş bir belediye başkanı için en büyük tehlikenin koltuk sevdası olduğunu ifade ederek, şöyle devam etti 
     ''Bu koltuk sevdası hepimiz için geçerlidir. Asla koltuklarınızla, koltuklarımızla muhabbetinizi, muhabbetimizi ilerletmeyelim. O koltuklarda geçirdiğiniz zamanların çoğalması bilin ki sizlere de bizlere de oy veren insanların ihtiyaçlarına koşmak için ayırdığınız zamanların azalması anlamına gelmektedir. Şehirlerimizin o kadar çok sorunu var ki ben görevini hakkıyla yapan bir belediye başkanının uzun uzun koltuk sefası yapacak vaktinin olacağına pek ihtimal vermiyorum. Buna imkan bulduğunuz taktirde kendinize 'Ben ne yapıyorum. Bu vakti milletin hangi hizmetinden çalıyorum' diye sormanız lazım. Sizler, yerel yönetimlerde hizmet üretmek üzere yapılanmış bir topluluğun lideri olduğunuzun bilinci içerisinde olacaksınız.'' Erdoğan, insana hizmet konusunda mazeret duymak istemediğini belirterek, ''İsteksiz, heyecansız ve tembel bir kişinin en büyük serveti mazeretidir'' dedi. 
     Erdoğan, partisine mensup belediye başkanlarının eğitimi için düzenlenen toplantıda yaptığı konuşmada, belediye başkanlarının, Türk Milleti'nin 28 Mart seçimlerinde gösterdiği büyük teveccühe layık olmak için kolları sıvadıklarını ifade etti. 
     Belediye başkanlarına ''Sizlere yakışan, üstünüze aldığınız büyük millet sorumluluğunun gereği olarak görev sürenizin bir tek gününü, saatini boşa geçirmeden hizmet için gece gündüz çalışmaktır'' diye seslenen Erdoğan, ''28 Mart seçimlerinin, millete hizmet şiarına sadakatle bağlı olan AK Parti'nin başka siyasi anlayışlardan farkının millet tarafından tescil edildiği bir seçim olduğunu'' kaydetti. 
     Erdoğan, AK Parti'nin, siyasi çizgisini seçim aritmetiği üzerine kuran bir parti olmadığını, bu nedenle de seçimlerin ardından milletin değerli vaktini seçim sonuçlarıyla daha fazla almanın doğru olmayacağını belirtti. 
     Başbakan Erdoğan, asıl başarının sandıkta sağlanan çoğunlukta değil, millete verilen hizmetlerin çokluğunda olduğuna inanan bir siyasi anlayışa sahip olduklarını vurguladı. 
     
     ''BAHANE ÜRETME HAKKI YOK'' 

     Bu anlayışın bir gereği olarak hem devlet yönetiminde hem de yerel yönetimlerdeki prensiplerinin bütün engelleri aşmak, milletin ihtiyaçlarına cevap vermek için bütün güç ve enerjileriyle çalışmak olduğunu dile getiren Erdoğan, şöyle konuştu 
     ''Hizmete talip olan kişinin, aslında zorluklara, sıkıntılara, yorgunluklara talip olduğunu bilmesi lazım. Siyasetçinin bahane ve mazeret üretmek gibi bir hakkı olduğuna asla inanmıyorum. Görevlerinizin zor ve ağır olduğunun bilinci içerisindeyim. Ancak başarmak ve Türkiye'nin bir uçtan bir uca bütün illerini ve ilçelerini çağa yakışan bir gelişme standardına kavuşturmalıyız. Hizmet gereklidir ama yeterli değildir. Yeterli olan, bu hizmetten sonra halkımızın da gönlünü, sevgisini kazanabilmektir. 
     İnsanımıza hizmet konusunda AK Parti'li hiçbir arkadaşımızdan asla mazeret duymak istemiyorum. Tıkandığınız noktada gelin çözümü birlikte arayalım. Ancak, şunu bilin ki mazeret üretmek için tükettiğimiz zaman ve enerji ile her engeli aşacak hal çareleri rahatlıkla bulunabilir. Bir meseleye 'neden yapılamıyor' mantığıyla takılıp kalırsanız, gerekçeler arasında boğulur, o meseleyi çözme noktasına bir türlü gelemezsiniz. Yapılması gereken, işe daima 'nasıl yapılır' sorusunu aramakla başlamaktır. Aksi takdirde çözüm bulamazsınız. İsteksiz, heyecansız ve tembel bir kişinin en büyük serveti mazeretidir.'' 
     
     ''ADALET'' 

     Başbakan Erdoğan, belediye başkanlarından 3 şeyi dikkatle izlemelerini isteyerek, bunlardan birincisinin ''insan yönetimi'' olduğunu söyledi. ''Bunu bütün belediye başkanlarının hücrelerine sindirmesi'' gerektiğini belirten Erdoğan, bir belediye başkanının personelini çok iyi idare etmesi ve bu anlayışı oradaki halka çok iyi yansıtması gerektiğini kaydetti. Erdoğan, ''Bir belediye başkanı şunu demeli Ben öyle bir insan olmalıyım ki, bu ülkede yaşayan insanlar görevse bunu bende bulmalı, adaletse bunu bende görmeli, haksızlıklarla adalet arasındaki o çizgiyi ortadan kaldırarak hakkı, adaleti tüm muamelelerde gösterecek örnek bir kişi olmalıyım... '' dedi. 
     Belediye başkanlarının dikkat etmesi gereken ikinci unsurun da ''bilgi yönetimi'' olduğunu anlatan Erdoğan, belediyeciliğin çok iyi kavranması gerektiğini söyledi. 
     Belediye başkanlarının hem okuyarak, hem de dünyayı tanıyarak hizmetlerini daha iyi yapabileceklerine işaret eden Erdoğan, belediye başkanlarının belediyecilikte dünyadaki örnek yerleri gezerek bunu bölgelerine uygulamalarını istedi. 
     Malzemenin yerinde kullanımına varıncaya kadar çağdaş bir belediyecilik anlayışının halka yaşatılması gerektiğini belirten Erdoğan, ''Halk, belediyelerin yap boz tahtasına dönüştüğü şeklinde hep şikayetlerde bulunuyor. Bunlar hep doğru tespitlerdir. Bunları bir kenara atamayız. Bunları en ideal şekilde değerlendirmek durumundayız'' diye konuştu. 
     
     ''PARA YÖNETİMİ'' 

     Belediye başkanlarının dikkat etmesi gereken üçüncü unsurun da ''para yönetimi'' olduğuna işaret eden Erdoğan, başkanlardan, belediyelerini muhasebeci mantığıyla yönetmemelerini istedi. 
     Muhasebeciliğin rutin, para yönetiminin ise farklı olduğunu vurgulayan Erdoğan, ''Parayı kendi içinde kazandırmak... Bu, çok önemlidir. Para parayı kazandırır. Yeni para getirir. Ama yönetemezsek hep kayıptır. Bunu iyi yönetmemiz lazım'' diye konuştu. 
     Başbakan Erdoğan, belediye başkanlarından verdikleri sözleri yerine getirerek, işlerini zamanında bitirmelerini, işlerini takip etmelerini, ''Ben parasını verdim. Ondan sonrasına karışmam'' dememelerini istedi. 
     Belediye başkanlarının başarmaya inanmaları ve ''Ben örnek bir belediye başkanı olacağım'' demeleri gerektiğini anlatan Erdoğan, bilgiyi yönetmek için gerekli tecrübeye sahip olunması gerektiğini vurguladı. 
     
     ''YÜZDE 80-90'I TAMAMLANMIŞ İŞLERİ BİTİRİN'' 

     Başbakan Erdoğan, hükümete geldiklerinde devam eden ancak bitirilemeyen projelerden yüzde 80-90'ı tamamlanmış olanları bitirme yoluna gittiklerini bildirerek, belediye başkanlarının da bu yolu izlemelerini istedi. 
     Birçok ilde kültür merkezleri olmamasına rağmen bazı ilçelerde kültür merkezleri kurulduğunu anlatan Erdoğan, ''O ilçeden bir Kültür Bakanı çıkmış, gerekli olmamasına rağmen oraya kültür merkezi yapmış'' dedi. 
     Erdoğan, kaynak israfına da dikkat edilmesi gerektiğini, ''herkesin altını makam arabası verelim'' anlayışının doğru olmadığını söyledi. 
     Başbakan Erdoğan, belediye başkanlarına, hizmet sunarken araç gereç almamaları, bunun yerine daha az masraflı olan kiralama yoluna gitmelerini de önerdi. 
     Belediye başkanlarının siyasi kişilikleri, hizmet anlayışları ve gelişme perspektiflerinin Türkiye'ye vereceği çok şey olduğunu dile getiren Erdoğan, ''Bu ülkenin vefakar insanlarına, yıllar yılı anlatacakları kalıcı, yararlı ve hayırlı hizmetler veriniz, eserler bırakınız'' dedi. 
     Belediye başkanlarından hükümete destek olmalarını isteyen Erdoğan, ''Gelin bu medeniyet yürüyüşünü el ele, gönül gönüle birlikte sürdürelim. Bu milletin yüzünü birlikte güldürelim'' diye konuştu. 
     
     ''KOLTUK SEVDASI'' 

     Erdoğan, seçilmiş bir belediye başkanı için en büyük tehlikenin koltuk sevdası olduğunu ifade ederek, şöyle devam etti 
     ''Bu koltuk sevdası, hepimiz için geçerlidir. Asla koltuklarınızla, koltuklarımızla muhabbetinizi, muhabbetimizi ilerletmeyelim. O koltuklarda geçirdiğiniz zamanların çoğalması, bilin ki sizlere de bizlere de oy veren insanların ihtiyaçlarına koşmak için ayırdığınız zamanların azalması anlamına gelmektedir. Şehirlerimizin o kadar çok sorunu var ki, görevini hakkıyla yapan bir belediye başkanının uzun uzun koltuk sefası yapacak vaktinin olacağına pek ihtimal vermiyorum. Buna imkan bulduğunuz takdirde, kendinize 'Ben ne yapıyorum Bu vakti milletin hangi hizmetinden çalıyorum ' diye sormanız lazım. Sizler, yerel yönetimlerde hizmet üretmek üzere yapılanmış bir topluluğun lideri olduğunuzun bilinci içerisinde olacaksınız.'' ''Mazbatalarınızı aldığınız gün ateşten bir gömlek giydiniz. Sakın ola rehavete kapılmayınız'' diyen Erdoğan, hükümetin, hizmet için atacakları her adımda belediyelerin yanında olacağını kaydetti. 
     Erdoğan, sözlerini şöyle tamamladı 
     ''Önünüzde sadece bir hizmete sınavı değil, büyük bir demokrasi sınavı da var. Yerel yönetim yasalarının çıkması ile birlikte geniş yetkilere, bir o kadar da yükümlülüklere sahip olacaksınız. Bunun anlamı, bugüne kadar merkezi idarenin hanesine yazılı bulunan sorumlulukların bir kısmının da yerel yönetimlere yazılacak olmasıdır. Bu süreçte bir yandan hizmetlerin en iyi şekilde yürütülmesine ve sistemin oturmasına çalışırken, bir yandan da demokrasiye sonuna kadar riayet edecek, katılımcılığa açık olacaksınız. Bilin ki herhangi bir belediyemizde ayırımcılığa ya da haksızlığa uğradığını ifade eden bir vatandaşımızın hamisi ben olacağım. Vatandaşlar arasında eşitlik ve adalet ölçüsünde hizmet vermenizi istiyorum. Zengin, fakir, o kökenden, bu kökenden, o mezhepten, şu mezhepten, o partiden, bu partiden gibi medeniyet anlayışımızı özünden yaralayacak ayrımların bizim kitabımızda yeri yoktur, olamaz da. Ben bütün arkadaşlarımın bütün bu söylediğim noktalarda son derece hassas, son derece liyakat sahibi, son derece güvenilir olduğuna bütün samimiyetimle inanıyorum.'' 
     
</TEXT>
</DOC>
