<DOC>
<DOCNO> 208302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun07.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ordusuna ait internet sitesi "Irak savaşı gereksizdi" 
</HEADLINE>
<TEXT>

     Irak savaşı, Amerikan ordusuna ait bir internet sitesinde yayımlanan makalede açıkça ve sert şekilde eleştirildi. 
     Montgomery'deki askeri akademinin sitesinde yayımlanan makalede, Amerikan yönetiminin, El Kaide ve Saddam Hüseyin'i tek tehdit olarak takdim etmekle büyük hata işlediği öne sürüldü. 
     Jeffrey Record imzasını taşıyan makalede, ABD'nin Irak'a müdahalesinin, El Kaide'yle mücadeleye ayrılan kaynakların ve bu konuya verilen dikkatin ''gereksiz'' yere başka yöne kaymasına neden olduğu görüşü savunuldu. 
     Makalede, ''Bu, çok büyük stratejik hata oldu, zira iki tehdit arasındaki temel farklar gözden kaçırıldı, tehdit seviyesi ve buna verilecek askeri karşılık gözardı edilmiş oldu'' ifadesi kullanıldı. 
     Askeri makalede, ''bu hatanın sonucu olarak Irak'a karşı gereksiz bir savaşa girildiği, bu savaş yüzünden Ortadoğu'da yeni bir İslamcı terör cephesi açıldığı, bunun da ABD'nin güvenliğine ayrılan dikkati ve kaynakları başka yöne çektiği'' görüşü dile getirildi. 
     Akademide öğretmenlik yapan Jeffrey Record'un imzasını taşıyan makalede, ''Irak savaşının, terörle kapsamlı mücadelenin parçası olmadığı, tersine bu mücadelenin istikametini değiştirdiği'' öne sürüldü. 
     Akademideki stratejik araştırmalar enstitüsü ise makalenin kurumun ya da askerlerin görüşlerini yansıtmadığını bildirdi. 
     
</TEXT>
</DOC>
