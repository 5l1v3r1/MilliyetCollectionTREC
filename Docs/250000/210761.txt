<DOC>
<DOCNO> 210761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/guncel/gun02.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepimize bir kar kartpostalı 
</HEADLINE>
<TEXT>

   Vakit geceyarısını çoktan geçmiş. Doğan Medya Center'ın önünde yenik, teslim olmuş, ricat etmiş gündelik hayat ordularının savaş makineleri... 
      Ahmet Tulgar 
   
   Kar bizden iyisini bulamazdı. Anılarını tazelemek, oyununu kurmak, hikayelerini örmek ve gücünü sınamak için. Bizden Kolanın gücüne, gömleklerinin sekiz saat boyunca buruşmayacağına, bir depo benzinin günü tereyağından kıl çeker gibi bitirmek için yeterli olduğuna, otomatik ödeme talimatları gerçekleştiği sürece kimseye ihtiyaçları olmadığına, bu hayatın, bu dünyanın artık ezberlenmiş olduğuna inandırılmış bizlerden. İstanbullular'dan. 
   Oysa şimdi meteorolojinin masala döndüğü noktada, günü kurtarma stratejilerimizin miyopluğuyla nüfuz etmeye, seçmeye çalıştığımız yeni bir resmin karşısındayız. Saatler ve saatler önce dondurulmuş, bir koca günün tek bir ana dönüştüğü, arkası hepimize yazılı bir kartpostal. Arkasına geçer de yazılanları okuruz umuduyla yaklaşınca ön yüzüne yapıştığımız, yapışıp kalakaldığımız bir kartpostal. 
   
   Dayanışma eskidendi 
   Gazetecilerin yorulmak zorunda kalmadığı, hemen bir adım ötelerinde olanları haber yaptığı, haberin mümkün olan en kısa mesafede olduğu bir yerde işler iyiden iyiye sarpa sarmış demektir. Ve bu şehir artık haberin yumruk mesafesinde olduğu bir yerdir. 
   Habere gidiyorum, meslek hayatımın en kısa mesafeli haberine. 
   Vakit geceyarısını çoktan geçmiş. Doğan Medya Center'ın önünde yenik, teslim olmuş, ricat etmiş gündelik hayat ordularının savaş makineleri. İstanbul Trafik Savaşları'nın tankı, topu, tüfeği şimdi büyülü bir güzellikle örtülü. Tarih kitaplarındaki hüzünlü ve pastoral yenilgi resimlerinin modern reprodüksiyonuna bakakalıyorum. 
   Otomobillerin camlarındaki karı silip birer birer içlerine bakıyorum. Bazıları çoktan terkedilmiş. Okunmuş bir lanetin sessiz yankısı artık. Bazılarında ise "örgütlenme ve dayanışma" denilen eskilerde kalmış bir duyguyu, bir gücü hatırlamaya çalışarak dışarıdaki sessizliğe ve terkedilmişliğe bakan ya da rüyasında belki evini, belki de bir gün bir yerde yaptığı hatayı aslında yapmadığını görerek uyuyan yurttaşlarımız. 
   Önce donmasınlar diye uyandırıp sonra bir teklifte bulunuyorum onlara "Girin, gazetede çorba, çay için, dinlenin, dev ekranda Belediye Başkanımızı dinleyin, rahatlarsınız." 
   Kadınların, çocukların ve ihtiyarların gözleri açılıyor karanlıkta, istekliler. Ama çoğu aile babası, orta yaş ve orta sınıf erkek sıcak bakmıyor teklifimize önce. Hepsinde aynı refleks Direksiyonlarına yapışıyorlar, özel mülkiyetlerine. 
   
      Tel makas yok mu 
   Ne çorba, çay teklifi, ne de dev ekrandaki siyasi komedi, hiçbiri değil de, şu cümle çok etkili oluyor "Mehmet Ali Erbil, Ebru Gündeş filan da bizim binada mahsur kaldı." İşte şimdi hamile bir kadın bile ana yol ile yan yol arasındaki kanalın üzerinden atlayıp kara bata çıka Doğan Medya Center'a yürüyorlar. 
   10 dakika sonra foto muhabiri arkadaşım Yurttaş ile bir belediye otobüsüne ulaşıyoruz. Kapısına vuruyoruz. Kapı açıldığı anda dayanılmaz bir koku taşıyor otobüsten dışarı. Saatlerdir kapıyı açmıyorlarmış. Çoğunun köyünden, memleketinden çok iyi tanıdığı, kiminin altı ay altında kaldığı, kiminin ayağında lastikle saatlerce tepip okuluna ulaştığı bir şey, kar, bu şehirde birçok başka şey gibi onlar için çok korkutucu bir hal almış. 
   
      Koltukların arasında alışveriş torbaları, kadınların beklediği pırasalar, çocukların beklediği mandalinalar. Evine ekmek götürmenin gündelik keyfi ellerinden alınmış adamlar onları da beraberlerinde götürmek istiyorlar bizim binaya. 
   Bir - iki kamyon şoförü önce kendi aralarında konuşuyor, sonra bize sesleniyor 
   "Bir makas, bir tel makası ya. Bir yerlerden bulabilsek." 
   Yol kenarındaki bariyeri bir yerinden kesip tersi istikamete geçmeyi planlıyor, düşlüyorlar. 
   Evet, şehir insanı örgütlü olmadığı için dolandığı çarşaf gibi beyaz bir gündelik hayatı artık bir yerlerinden kesmek, sıyrılıp çıkmak, kendini kurtarmak istiyor. 
   Kendisine bir el uzanmayacağına iyice kanaat getirdiğinde canı makası çekiyor. 
   
   
</TEXT>
</DOC>
