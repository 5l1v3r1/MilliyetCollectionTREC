<DOC>
<DOCNO> 235953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo37.html </URL>
<DATE> 2004/04/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kurtar Kurtlar sofrasına yem olduk... 
</HEADLINE>
<TEXT>

     Elazığspor Teknik Direktörü Güvenç Kurtar, sezon boyunca çok iyi mücadele ettiklerini belirterek, ''Kurtlar sofrasına yem olduk'' dedi. 
     Kurtar, Elazığspor Tesisleri'nde düzenlediği basın toplantısında, sezonun bitmesine bir ay kaldığını ve sezon bitinceye kadar kulüp başkanı Baki Aydın'ın kendisine izin verdiğini ifade ederek, bugün Elazığ'dan ayrılacağını bildirdi. 
     Takımı kurtarmak için takımın başına geldiğini, geldiğinde takımın durumunu tüm Türkiye'nin bildiğini kaydeden Kurtar, görevde olduğu sürede takımı el birliğiyle bir yerlere getirdiklerini ve Elazığspor'un, Türkiye'de korkulan bir takım haline geldiğini söyledi. 
     Kurtar, şöyle dedi 
     ''Çok çalıştık mücadele ettik, ama başaramadık. Yönetim, teknik heyet ve futbolcularımız ellerinden geleni yaptı. Lig, futbolun dışında her şeyin konuşulduğu bir lig haline geldi. Bir yerde kurtlar sofrasına yem olduk. Biz elimizden geleni yaptık. Gönül isterdi ki takım Süper Lig'de kaldıktan sonra buradan ayrılalım, ama olmadı.'' 
     
     TAKIMI, PAF TAKIMININ TEKNİK DİREKTÖRÜ ÇALIŞTIRACAK 
     Elazığspor Kulübü Başkanı Baki Aydın, takımı, yeni teknik direktör göreve başlayıncaya kadar PAF takımının teknik direktörü Alaattin Tutaş'ın çalıştıracağını söyledi. 
     Aydın, ligde futbolun dışında şike ve hakem hatalarının konuşulduğunu ifade ederek, bunları hoş karşılamadığını bildirdi. 
     Kurtar, basın toplantısının ardından Baki Aydın ile vedalaşarak Elazığ'dan ayrıldı. 
     
</TEXT>
</DOC>
