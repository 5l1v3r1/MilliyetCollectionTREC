<DOC>
<DOCNO> 220359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur51.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonca konuşma yarışması 
</HEADLINE>
<TEXT>

     Yıldız Teknik Üniversitesi'nde YTÜ , Japonya'nın İstanbul Başkonsolosu Takeo Yoshikawa'nın jüri başkanlığını yaptığı ''Japonca Konuşma Yarışması'' düzenlendi. 
     YTÜ Oditoryumu'nda, saygı duruşunun ardından İstiklal Marşı ile Japonya Milli Marşı'nın okunmasıyla başlayan yarışmada, Boğaziçi, Çanakkale Onsekiz Mart ve Erciyes Üniversitesi'nden öğrencilerin de aralarında bulunduğu 20 yarışmacı, 10 kişilik gruplar halinde seviyelerine göre 2 kategoride yarıştı. 
     Hazırladıkları metinleri jüri karşısında okuyan yarışmacılar, dili düzgün ve anlaşılır konuşma, dil bilgisini doğru kullanma gibi kriterlere göre, başkanlığını Japonya'nın İstanbul Başkonsolosu Takeo Yoshikawa'nın yaptığı jüriden puan aldı. 
     Yarışmanın A kategorisinde birinciliği, Türk-Japon Kadınları Dostluk ve Kültür Derneği kursiyeri Hüsna Arsoy ''Suşi Partisi'' başlıklı konuşmasıyla alırken, Erciyes Üniversitesi öğrencisi Mert Çolak ''Suşi Üzeri Bir Dilim Sucuk'' ile ikinci ve yine aynı üniversiteden Sinem Kondur da ''Kızıma'' konuşmasıyla üçüncülüğü kazandı. 
     Boğaziçi Üniversitesi öğrencisi Onur Çağlar da ''Aileden Ayrı Yaşam'' konuşmasıyla bu kategoride özel ödüle değer görüldü. 
     Yarışmanın B kategorisinde Çanakkale Onsekiz Mart Üniversitesi öğrencisi Yaşam Güven ''Vurma'' adlı konuşmasıyla birinci, Boğaziçi Üniversitesi öğrencisi Serra Yavuz ''Uluslararası Latin Dansları'' ile ikinci ve Erciyes Üniversitesi öğrencisi Gökhan Takıcı ''Gökhan İçin'' başlıklı konuşmasıyla üçüncü oldu. 
     Bu kategoride Özgül Oktay, ''Anneme Şükran ve Saygılarımla'' başlıklı konuşmasıyla özel ödülü kazandı. 
     
</TEXT>
</DOC>
