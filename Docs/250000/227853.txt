<DOC>
<DOCNO> 227853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun10.html </URL>
<DATE> 2004/04/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
The Independent Aylar öncesinden 11 Eylül biliniyordu 
</HEADLINE>
<TEXT>

     İngiliz İndependent gazetesi, Amerikalı yetkililerin, El Kaide'nin uçak kullanarak bir terör saldırısında bulunabileceğini 11 Eylül 2001'den aylar önce bildiklerini ileri sürdü. 
     Amerikan Federal Soruşturma Bürosu'nun FBI eski çevirmeni olan Sibel Edmonds, gazeteye yaptığı açıklamada, saldırılardan önce uyarı olmadığını söyleyen Amerikan Ulusal Güvenlik Danışmanı Condoleezza Rice'ı ''utanmadan yalan söylemekle'' suçladı ve bu konudaki bilgileri 11 Eylül saldırılarını araştıran komisyona verdiğini söyledi. 
     Habere göre, 33 yaşındaki Türkçe-İngilizce çevirmen Edmonds, ''saldırıların meydana geldiği dönemde, kullanılacak yöntem hakkında genel bir bilgiye sahip olunduğunu, ancak bunun nasıl kullanılacağının tam olarak bilinmediğini'' belirterek, ''Bu saldırıların kim tarafından düzenleneceği ve planlayıcılarının kim olduğu da biliniyordu'' iddiasında bulundu. 
     O dönemde büyük gökdelenlerin bulunduğu başka kentlerin de hedef anıldığını belirten Edmonds, Amerikalı gizli servis yetkililerinin bu tür saldırılar hakkında hiçbir uyarı almadığını açıklayan Rice'ı ''utanmadan yalana söylemekle'' suçladı ve 11 Eylül'den sonraki dönemde FBI'da çalıştığı sırada gördüğü belgelere dayanarak, bunun doğru olmasının mümkün olmadığını söyledi. 
     FBI tarafından 11 Eylül'den sonra işe alınan çok sayıdaki çevirmenden biri olduğunu ve FBI'ın ses kayıtlarını ve belgelerini çevirdiğini açıklayan Edmonds, ''Bu belgelere göre, 2001 ilkbahar ve yazında bir saldırının hazırlanmakta olduğuna ilişkin yeterli bilginin olduğu açıktı'' dedi. 
     Edmonds, ''ABD Başkanı George Bush '11 Eylül hakkında kesin bir bilgi yoktu' dediğinde, doğru olan tek şey 11 Eylül'dü'' yorumunda bulundu. 
     Bush yönetiminin, yaklaşık 3 bin kişinin öldüğü New York ve Washington'daki saldırılardan önce ve sonra izlediği terörle mücadele politikaları hakkında bir araştırma halen devam ediyor. 
     
</TEXT>
</DOC>
