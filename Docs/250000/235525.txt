<DOC>
<DOCNO> 235525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun38.html </URL>
<DATE> 2004/04/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
AKPM'den BM'ye Kıbrıs yaptırımları gözden geçirilsin 
</HEADLINE>
<TEXT>

     Rahmi Gündüz bildiriyor 

Avrupa Konseyi Parlamenterler Meclisi'nde AKPM hazırlanan bir karar tasarısında, BM'den KKTC üzerindeki yaptırımları gözden geçirmesi istendi. 
     AKPM genel kurul oturumunda yarın tartışılarak oylanacak tasarıda, Avrupa'daki siyasi liderlerin, KKTC'ye mali yardım yapılması ve adanın kuzeyine yönelik uluslararası yaptırımların azaltılması yolunda verdikleri desteğin memnuniyetle karşılandığı bildirildi. 
     Tasarıda, ''BM'den de bu yaptırımları temel alan kararların hala haklı olup olmadığını gözden geçirmesi'' istendi. 
     ''Referandum sonucunda birleşik Kıbrıs için açık destek veren KKTC'nin Avrupa'daki siyasi tartışmalarda temsil hakkından mahrum bırakılmasının artık haksızlık olacağı'' vurgulanan tasarıda, ''Bu tür yalnızlığın birleşik Kıbrıs'a karşı çıkanların pozisyonlarını güçlendireceği'' görüşü savunuldu. 
     
     KKTC'Lİ PARLAMENTERLERE SÖZ HAKKI 
     KKTC'nin uluslararası yalnızlığının azaltılması istenilen tasarıda, KKTC'li parlamenterlerin AKPM genel kurul ve uzmanlık komisyonu toplantılarına da artık katılmalarına olanak verilmesi istendi. 
     AKPM'de yarın yapılacak oylamada tasarının kabul edilmesi halinde, daha önce toplantıları kulislerde ve dinleyici localarında izleyen KKTC'li parlamenterler, genel kurul ve diğer komisyon toplantılarına istedikleri gibi katılıp, konuşma hakkına sahip olacaklar. 
     
</TEXT>
</DOC>
