<DOC>
<DOCNO> 233805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun51.html </URL>
<DATE> 2004/04/22/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Rumsfeld "Zorunlu askerliğe dönülmesine karşıyız" 
</HEADLINE>
<TEXT>

     ABD Savunma Bakanı Donald Rumsfeld, Amerikan yönetiminin zorunlu askerlik uygulamasının tekrar başlatılmasına karşı olduğunu söyledi. 
     Rumsfeld, gazete yayıncıları ve genel yayın yönetmenlerinden oluşan bir grupla yaptığı toplantında, 1973'te Vietnam Savaşı sırasında kaldırılan zorunlu askerlik uygulamasına geri dönülmesi ihtimali görüp görmediğinin sorulması üzerine, ''Benim yanıtım hayır'' dedi. 
     Önden gelen Cumhuriyet Partili senatörlerden Chuck Hagel, birkaç gün önce yaptığı açıklamada, Afganistan ve Irak'taki savaş nedeniyle ortaya çıkan ihtiyacı karşılamak için tekrar zorunlu askerlik uygulamasının başlatılmasının düşünülmesi gerektiğini söylemişti. 
     Rumsfeld, ''Yönetimin hükümet kanadında zorunlu askerliğin tekrar başlatılmasının uygun ya da gerekli olduğuna inanan birini tanımıyorum'' dedi. 
     ABD'nin 280 milyondan fazla nüfusunun, 2.4 milyonluk aktif görevde ve part-time bir gönüllü orduyu sürdürmeye yeterli olduğunu belirten Rumsfeld, ''Büyük bir nüfusumuz, göreli olarak küçük bir ordumuz var. İhtiyaç duyduğumuz insanları bulma ve elde tutma konusunda çok başarılıyız'' diye konuştu. 
     Zorunlu askerliğin yeniden yürürlüğe konması için geçen yıl Demokrat Kongre üyeleri bir tasarı sunmuştu. 
     Ancak Vietnam gazisi olan Demokrat Parti Başkan adayı John Kerry de zorunlu askerliğin yeniden başlatılmasına karşı olduğunu söylemişti. 
     
</TEXT>
</DOC>
