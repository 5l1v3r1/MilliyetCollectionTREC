<DOC>
<DOCNO> 230871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun17.html </URL>
<DATE> 2004/04/13/ </DATE>
<TIME> 10.52 </TIME>
<AUTHOR>  </AUTHOR>
<HEADLINE>
Bağdat'ta kaçırılanlardan 5'i Ukrayna vatandaşı 
</HEADLINE>
<TEXT>

     Bağdat'ta kaçırılan bir Rus şirketinin 8 çalışanından 5'inin Ukrayna vatandaşı olduğu bildirildi. Interfaks ve ITAR-Tass'ın haberine göre, Ukrayna Dışişleri Bakanlığı, kaçırılanlardan 5'inin kendi vatandaşları olduğunu açıkladı. 
     Kaçırılanların çalıştığı Interenergoservis şirketinin Müdürü Aleksandr Rybinsky ise kaçırma sırasında işçilerinin kaldığı binayı basanların ateş açmadığını, rehineler karşılığında da herhangi bir talepte bulunulmadığını söyledi. 
     Interenergoservis şirketi Bağdat yakınlarında bir elektrik santralını onarıyor. 
     Bu arada, Rusya Dışişleri Bakanlığı sözcüsü Aleksandr Yakovenko, Irak'ta güvenliğin sağlanmasından ABD liderliğindeki koalisyon güçlerinin sorumlu olduğunu belirtti. 
     Yabancıların kaçırılmasının son günlerde çatışmaların şiddetlenmesinin sonucu olduğunu söyleyen Yakovenko, ''Moskova çatışmaları en kısa zamanda durdurmak, durumu istikrara kavuşturmak ve bütün Iraklı siyasi güçlerin dahil olduğu, Irak'ın egemenliğinin gerçekten yeniden kurulmasını sağlayacak bir çözüm sürecini başlatmak gerektiğine inanıyor'' dedi. 
     Kaçırılan rehinelerin serbest bırakılmasını isteyen Yakovenko, Rus vatandaşlarının Irak'a gitmemesi uyarılarını da tekrarladı. 
     
</TEXT>
</DOC>
