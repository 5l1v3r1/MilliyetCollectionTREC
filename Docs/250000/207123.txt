<DOC>
<DOCNO> 207123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur35.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun süreli düzenli aspirin kullanımı kanser riskini artırabilir 
</HEADLINE>
<TEXT>

     Amerikalı bilim adamları, 20 yıl ya da daha uzun süre düzenli Aspirin kullanımının, kadınlarda pankreas kanseri riskini artırabileceğini kaydettiler. 
     Harvard Tıp Okulu'nun Brigham and Women's Kliniği'nde görevli Eva S. Schernhammer ve ekibi, 88 bin 378 kadının katıldığı bir araştırma yaptı. 
     Araştırma, 1980 yılında başlatıldı ve katılımcılara iki yılda bir anket yapıldı. Katılımcıların yüzde 34'ünün düzenli olarak haftada 2 ya da daha fazla 325 miligramlık Aspirin hapı içtiği belirtildi. 
     18 yıl içinde 161 yeni pankreas kanseri teşhisi koyulduğunu ifade eden bilim adamları, 20 yıldan fazla düzenli Aspirin içen kadınlardaki pankreas kanseri riskinin yüzde 58 oranında daha yüksek olduğunu hesapladılar. 
     Kanser riskinin Aspirin miktarıyla doğru orantılı olduğunu kaydeden bilim adamları, haftada 14 haptan fazla içen kadınlardaki riskin yüzde 86'ya çıktığını söylediler. 
     Daha önce laboratuar ortamında insan hücreleriyle hayvanlar üzerinde yapılan deneylerde, Aspirin ve diğer steroid olmayan ağrı kesicilerin pankreas kanserinin gelişimini bloke edebileceği sonucuna varan araştırmaların yapıldığını hatırlatan bilim adamları, az sayıda araştırmanın, ilaç kullanımı ve insanlardaki kanser hastalıklarının ortaya çıkması arasındaki bağlantıyla ilgili olduğuna dikkati çektiler. 
     Araştırmayla ilgili makale, ''Journal of the National Cancer Institute'' dergisinde yayımlandı. 
     
</TEXT>
</DOC>
