<DOC>
<DOCNO> 227983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy27.html </URL>
<DATE> 2004/04/02/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Gül, Powell, Straw, Bot ve Polfer ile ikili görüşmeler yaptı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, NATO Konseyi gayri resmi toplantısı için bulunduğu Brüksel'de, ABD Dışişleri Bakanı Colin Powell, İngiltere Dışişleri Bakanı Jack Straw, Hollanda Dışişleri Bakanı Ben Bot ve Lüksemburg Dışişleri Bakanı Lydie Polfer ile ikili görüşmelerde bulundu. 
     Edinilen bilgiye göre Gül, Powell ile görüşmesinde, İsviçre'deki Kıbrıs müzakere sürecinde ilgili taraflara gösterdiği yardım ve destekten ötürü teşekkür etti. 
     Gül, süreçten çıkan sonucun her iki taraf için kazanç olduğunu vurgularken, Powell da Gül'ün bu görüşüne katıldığını, desteklerinin süreceğini ve süreçte ilerleme sağlanmasından memnun olduklarını söyledi. 
     Kıbrıs sürecinde sonuca ulaşılmasının, dünya genelindeki pek çok kronik problemin çözülebileceğinin bir göstergesi olacağını ifade eden Gül, bunun, Filistin-İsrail uzlaşmazlığı gibi sorunların çözümüne ışık tutacağına olan inancını dile getirdi. 
     Bu arada, Powell'ın görüşme için Gül'e, alkışlayarak ve Kıbrıs sürecine ilişkin takdirlerini ifade ederek yaklaştığı öğrenildi. 
     Gül, benzer görüşleri Straw, Bot ve Polfer'e de iletirken, AB'nin bir sonraki dönem başkanı Hollanda'nın Dışişleri Bakanı Bot'un Kıbrıs sürecine ilişkin gelişmelerden duyduğu memnuniyeti ilettiği ve Gül'e ''Üzerimden yük aldınız'' dediği öğrenildi. 
     
     NATO KONSEYİ GAYRİ RESMİ TOPLANTISI 
     Gül, toplantı çerçevesinde, ABD'nin Büyük Ortadoğu Projesi, Irak, Balkanlar ve Akdeniz Diyalogu gibi konularda söz aldı. 
     Konuşmasına NATO'ya katılan 7 ülkeyi kutlayarak başlayan Gül, NATO'nun genişleme sürecini başarıyla sonuçlandırmasından duyduğu memnuniyeti dile getirerek, günü, ''tarihi bir gün'' olarak niteledi. 
     Yeni üyelerin üyeliklerini başından beri desteklediklerini söyleyen Gül, İttifak'ın daha da güçlendiğini belirtti ve NATO'nun açık kapı politikasını desteklemeye devam edeceklerini kaydetti. 
     Terörizm konusunda, öncelikle Madrid'deki terör saldırılarını kınayan Gül, terörle mücadelede uluslararası camianın işbirliğinin önemine işaret etti. 
     NATO içinde de konuya ilişkin neler yapılabileceğin ele alınması gerektiğini belirten Gül, radikalizme karşı ortak çalışılmasını istedi. Bu konunun İstanbul'da düzenlenecek İslam Konferansı Örgütü İKÖ zirvesinde de ele alınacağını söyleyen Gül, ayrıca ikinci AB-İKÖ zirvesinin de sonbaharda düzenlenmesinin planlandığını kaydetti. 
     Gül, Büyük Ortadoğu Projesine ilişkin olarak, bölgede reform ve değişim ihtiyacı bulunduğunu, İran'dan Malezya'ya pek çok platformda dile getirdiğini hatırlattı. 
     Filistin-İsrail sorununun çözümünün bu çerçevede önemli olduğunu belirten Gül, bu soruna çözüm bulunmadan projelerden sonuç alınmasının zor olabileceğine dikkati çekti. 
     Bölge liderleri ve aydınlarıyla diyalog kurulması tavsiyasinde bulunan Gül, onlarda sezilen tedirginliğin, konuların iyi anlatılarak giderilmesi gerektiğini belirtti. Gül, bölge liderlerinin kendi meselelerine sahip çıkmalarının önemli olacağını kaydetti. 
     Irak konusunda da, Irak'ın toprak ve siyasi birliğinin korunması gerektiği belirten Gül, Irak halkına kendi ülkelerinin yeniden yapılandırılması sürecinde verilen desteğin süreceğini söyledi. 
     NATO için Afganistan'ın öncelikli olduğunu hatırlatan Gül, ancak Irak'ın istikrara kavuşması ve normalizasyona yardımcı olma çerçevesinde İttifak içinde bir planın düşünülmesi gerektiğini kaydetti. 
     
</TEXT>
</DOC>
