<DOC>
<DOCNO> 209293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/soneko11.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizcilikte ÖTV'siz akaryakıt devrimi .. 
</HEADLINE>
<TEXT>

     Ulaştırma Bakanı Binali Yıldırım, denizcilik sektörüne ÖTV'siz akaryakıt verilmesi uygulamasını İstanbul'da başlattı. 
     Deniz yolcu taşımacılığı yapan özel ve kamu kuruluşlarının hizmetlerinde indirim getirecek olan düzenleme kapsamında, özel tüketim vergisiz ÖTV ilk akaryakıt, İstanbul Deniz Otobüsleri İDO A.Ş'ye ait Adnan Menderes Feribotu'na verildi. 
     Ulaştırma Bakanı Binali Yıldırım, sektör temsilcilerinin de katıldığı törende, konuşmaların ardından akaryakıt pompasının vanasını açarak feribota akaryakıt verilmesini sağladı. 
     Ulaştırma Bakanı Binali Yıldırım, vatandaşların indirimlerle kendi dönemlerinde karşılaştığını belirterek, ''Biz indirimlerin hükümetiyiz, bindirimlerin değil'' dedi. 
     Yıldırım, denizcilik sektörüne ÖTV'siz akaryakıt verilmesi uygulamasının başlatılması nedeniyle, İstanbul Deniz Otobüsleri İDO A.Ş'ye ait Adnan Menderes Feribotu'nda düzenlenen törende yaptığı konuşmada, Türkiye'de ulaşım sisteminde entegrasyon ve dengenin sağlanmasının önemini vurguladı. 
     Demiryolu taşımacılığının geliştirilmesi kapsamında Ankara-İstanbul demiryolu yenileme projesini başlattıklarını anımsatan Yıldırım, ''2005 sonunda Ankara-İstanbul arası 7-8 saat değil 3 saate düşmüş olacak. İstanbul'dan kalkan Yakup Kadri Karaosmanoğlu ekspresi 3 saatte Ankara'da, Ankara'dan kalkan Yahya Kemal Beyatlı ekpresi de 3 saatte İstanbul'da olacak'' dedi. 
     İstanbul Boğazı Tüp Geçit Projesi'ne de önümüzdeki Mart-Nisan aylarında start verileceğini bildiren Yıldırım, bu projenin sadece İstanbul için önemli olmadığını, aynı zamanda İpek Yolu'nun yeniden ihyası anlamına geldiğini söyledi. 
     ''Bu bakanlık karada, havada ve denizde her türlü indirimi'' yapıyor diyen Yıldırım, havayolu taşımacılığında da ''Her insan uçacak'' diyerek proje başlattıklarını kaydetti. 
     Halen yurtiçinde havayolu taşımacılığı yapan 3 şirket bulunduğunu, 2'sinin de izin beklediğini bildiren Yıldırım, düşen iç hatlar bilet fiyatlarını örnek olarak gösterdi. 
     
     ''BUNDAN FAZLASI CAN SAĞLIĞI'' 

     Yıldırım, bu indirimlerin ardından otobüs firmalarının da yüzde 25 indirim yaptıklarını belirterek, şöyle dedi 
     ''İnsanımız indirimlerle bu dönemde tanıştı. Elektriği indirdik, doğalgazı belediyemiz indirdi, dolayısıyla Enerji Bakanlığımız indirmiş oldu. Hep indirim var. Demek ki biz indirimlerin hükümetiyiz, bindirimlerin değil. Enflasyon iniyor, faizler iniyor, fiyatlar iniyor. Daha bundan fazlası can sağlığı.'' Telekomünikasyonda tekeli kaldırdıklarını, internet erişim ücretlerinde de indirimler yaşandığını anlatan Yıldırım, ''Bu indirimlerle devlet zarar ediyor'' diye düşünenler bulunduğunu, ancak, vatandaştan alınanı, vatandaşa hizmet olarak vermeye ihtiyaç bulunduğunu, kendilerinin de bunu yaptıklarını vurguladı. 
     Yıldırım, denizcilik akaryakıtta özel tüketim vergisi ÖTV indirimine devrim demekte haksız olmadıklarını vurgulayarak, ''İDO A.Ş., 1 milyon 317 bin liraya alıyordu. Bugün 485 bin liraya alıyor. Bunu geçen sene, öndan önce söyleseydiniz Kafayı mı yedin diye sorarlardı ama bugün bu gerçek oldu'' diye konuştu. 
     Bakan Yıldırım, bu uygulamanın sadece yolcu taşıma firmalarına değil, koster filosunun yenilenmesi, kabotaj hattı taşımacılığının artışı, balıkçılığın yeni av alanlarına kavuşması ve deniz turizminin gelişmesine de önemli katkıları olacağını söyledi. 
     ''2-3 sene sonra denizlerimizde şenlik artacak'' diyen Yıldırım, liman ücretlerinde yaptıkları indirimin de önemli yararlar sağladığını anlattı. 
     2002'de büyük turistik gemilerle Türkiye'ye gelen turist sayısının 115 bin 426 olduğunu, 2003'de ise bu rakamın 269 bin 283'e yükseldiğini vurgulayan Yıldırım, bu konuda asıl sonuçların 2004 ve 2005'de görüleceğini bildirdi. 
     
     ULAŞTIRMA BAKANI YILDIRIM UYARDI 

     ÖTV'siz akaryakıt uygulaması konusunda uyarılarda da bulunan Ulaştırma Bakanı Binali Yıldırım, şunları söyledi 
     ''Her hayırlı işin, güzel işin karşısına çıkanlar vardır. Menfaatine halel gelen küçük gruplar olabilir. Şimdiden bu uygulamanın istismar edileceği, kısa sürede son verileceği dedikodusunu yaymaya çalışanlar var. 
     Sektör kendisini biliyor. Camiadaki hiçbir meslektaşımızın da bu yollara başvuracağına biz ihtimal vermiyoruz. Bazı kötü niyetliler olabilir ama bunun da tedbirlerini aldık. Bunlara rağmen böyle olaylar cerayan ederse çok şiddetli cezaları var. İşletmeciler en büyük kontrolü kendileri yapacaklardır.'' Yıldırım, bu uygulamanın bugüne kadar denizde haksız kazanca ve vergi kaybına neden olan akaryakıt kaçakçılığının da belini kıracağını söyledi. 
     Uygulamanın devlete kayıp olarak değil, kazanç olarak geri döneceğini ifade eden Yıldırım, ''Karayolcularımız mahzun olmasın. Orada da sessiz devrim yaptık, Kara Taşıma Kanunu'nu çıkarttık'' diye konuştu. 
     
</TEXT>
</DOC>
