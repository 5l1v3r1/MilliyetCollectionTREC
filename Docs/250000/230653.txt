<DOC>
<DOCNO> 230653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/soneko42.html </URL>
<DATE> 2004/04/12/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Ekonomiden Kısa Kısa...Çiftçilere tarım ilaçları uyarsı 
</HEADLINE>
<TEXT>

     Konya'nın Akşehir İlçesi'nde Tarım Müdürlüğü, çiftçileri ilaçlama sırasında oluşabilecek zehirlenmelere karşı uyardı. 
     İlçe Tarım Müdürü Bahri Karaman, yaptığı açıklamada, tarımda çeşitli zararlılara karşı ilaçlamaların yoğunlaştığı bu dönemde oluşabilecek çeşitli risklere karşı dikkatli olunması gerektiğini söyledi. 
     Kaliteli ürün alabilmek için çeşitli hastalıklara karşı yapılan tarımsal ilaçlamaların, zehirlenmelere yol açabileceğini vurgulayan Karaman, ''Kullanılan ilaçların çoğu kuvvetli zehir içermektedir. Bu nedenle çiftçiler, ilaçlama sırasında mutlaka eldiven kullanılmalı ve maske takmalıdır'' dedi. 
     
     Sığır yetiştiricileri birliği yeni yönetimi... 
     İzmir Holstein Irkı Damızlık Sığır Yetiştiricileri Birliği'nin yeni yönetimi belirlendi. 
     MNT Tesisleri Toplantı Salonu'nda yapılan 5. Olağan Genel Kurul'a 832 üye katıldı. 
     Seçimler sonucunda birliğin yeni yönetim kurulu şu isimlerden oluştu 
     ''Halil Tokoğlu, Adnan Erkin, Mehmet Tevfik Vural, Ali Gülkaynak, Kadir Zeybek, Mehmet Çakır ve İsmail Özgür.'' 
     
     Kütahya'da ekmeğe yüzde 50 zam... 
     Kütahya'da, ekmeğin fiyatına yüzde 50 zam yapıldı. 
     Kütahya Fırıncılar Odası tarafından, maliyet artışları çerçevesinde alınan karara göre, 200 bin liradan satılan 300 gram ekmeğin yeni satış fiyatı, 300 bin lira olarak belirlendi. 
     
     Tatvan'da KOSGEB toplantısı... 
     Bitlis'in Tatvan İlçesi'nde KOSGEB tarafından bir toplantı düzenlendi. 
     KOSGEB Van İşletme Geliştirme Merkezi Müdürlüğü tarafından Tatvan Kardelen Oteli'nde gerçekleştirilen toplantıya katılan KOSGEB eğitimcisi Nevzat Şakım, işletmelerin, üretim ve verimlilik artırma teknikleri konusunda bilgi sahibi olmadığını belirterek, şunları söyledi 
     ''Bu işletmelerin ve ticaret merkezlerinin gelişe bilmesi için eğitim şart. İşletmelerde şeffaflığın, takım ruhu ve kurum kültürünün olması gerekiyor. Bir işletmenin gelişebilmesi için illaki çok uluslu bir firma desteğine ihtiyaç yok. Profesyonel bir yönetim, kaynakların verimli kullanılması gerekiyor. Ayrıca hedeflerin, gerçekleşen değerlerin zamanında takip edilmesi ve önlem alınması ile geleceğe yönelik planlamaların yapılması, işletmeyi başarıya götürecektir.'' Tatvan'da sanayi ve ticaretin ihtiyaç duyduğu oranda destek almadığını kaydeden Şakım, ''Hatta destekten öte, KOBİ'lere yönelik birçok destekle ilgili yeterince bilgilendirme yapılmamış. Sanayi ve ticaretle uğraşan kişiler de ilgili kurum ve kuruluşları zorlamamışlar. Tatvan dışındaki oluşumlara ve birliklere de müracaat edilmemiş. Bu da üzücü bir durumdur'' dedi. 
     
     Kilis'te organik tarıma doğru... 
     Kilis Valisi Aslan Kütük, Suriye sınırında gerçekleştirilecek olan organik tarımın ihracata yönelik olacağını söyledi. 
     Kütük, yaptığı açıklamada, Suriye sınırı boyunca bulunan mayınlı arazilerin temizlenmesi konusunda çalışmalar yaptıklarını belirterek, gelecek yıl mayından temizlenmesi düşünülen pilot bölgede organik tarım yapılabileceğini kaydetti. 
     Organik tarımın yapılabilmesi için kullanılacak toprağın belirli bir süre boş kalması gerektiğini ve sınırda mayınları temizlenecek olan alanların bu iş için çok uygun olduğunu ifade eden Kütük, şöyle konuştu 
     ''Sınırda 247 kilometrelik bir mayınlı arazi var. Burası organik tarım için kullanılabilir. Bunun için valiliğimizin projesi hazır. Bu açıdan Kilis'in pilot il seçilmesini bekliyoruz. İlimizde yapılacak organik tarım bölgemizi ekonomik olarak geliştirmekle birlikte ihracatımızı da artıracak.'' 
     
</TEXT>
</DOC>
