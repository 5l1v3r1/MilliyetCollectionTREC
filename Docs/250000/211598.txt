<DOC>
<DOCNO> 211598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/siyaset/siy03.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Komünist' yasağına devam 
</HEADLINE>
<TEXT>

   Anayasa Mahkemesi, 'Komünist ismiyle parti kurulamaz' ifadesinin iptali istemini ciddi bulmadı. TKP'nin kapatılması gündemde... 
   ANKARA Milliyet 

   
   Anayasa Mahkemesi, Türkiye Komünist Partisi'nin TKP ismindeki "komünist" ifadesi nedeniyle kapatılması istemiyle açılan davada, Siyasi Partiler Yasası'nın SPY 96. maddesinde bulunan, "komünist ismiyle parti kurulamaz" ifadesinin iptali istemini, "ciddi" bulmadı. Buna göre "komünist" yasağı devam edecek. 
   Anayasa Mahkemesi, dünkü oturumunda, TKP'nin kapatılması istemiyle açılan davadaki Anayasa'ya aykırılık iddiasını karara bağladı. Yargıtay eski Başsavcısı Sabih Kanadoğlu, TKP'nin ismindeki "komünist" ifadesini, Yargıtay Başsavcılığı'nın ihtarına rağmen isminden çıkarmadığı için kapatılması istemiyle geçtiğimiz yıl dava açmıştı. Kanadoğlu, konuya ilişkin esas hakkındaki mütaalasında, "davanın yasalardaki zorunluluktan açıldığını ancak dünyada ve Türkiye'de yaşanan gelişmelere bakıldığında 'komünist' sözcüğüyle parti kurulmasının önündeki engellerin kaldırılması" gerektiğini kaydetmişti. 
   Yüksek Mahkeme'nin Başkan Vekili Haşim Kılıç, Anayasa'ya aykırılık iddiasının 5'e karşı 6 oyla "ciddi bulunmadığını" belirtti. Kılıç, "Ciddi değil derken, bu, yasadaki düzenlemenin Anayasa'ya aykırı olmadığı düşüncesini de içermektedir. 'Komünist' sözcüğünün yasaklılığı devam ediyor. Yani bir siyasi partinin isminde bu sözcük yer alamaz" dedi. Yüksek Mahkeme, bu aşamadan sonra TKP'nin kapatılması istemini karara bağlayacak. Davanın, "komünist" sözcüğünü isminden çıkarmayan TKP'nin aleyhine sonuçlanması ihtimali güçlendi. 
   
   
</TEXT>
</DOC>
