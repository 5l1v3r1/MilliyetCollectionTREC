<DOC>
<DOCNO> 234721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonyas12.html </URL>
<DATE> 2004/04/25/ </DATE>
<TIME> 11.10 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Türkiye'de her 100 yetişkinden 97'sinin dişi çürük... 
</HEADLINE>
<TEXT>

     Türkiye'de nüfusun yüzde 10'unun diş hekimine hiç gitmediği, 4 kişinin yılda 1 diş fırçası tükettiği ve her 100 yetişkinden 97'sinin ağzında çürük diş olduğu bildirildi. 
     Kayseri Diş Hekimleri Odası'nın yayınladığı bültende, Türkiye'de 20 bine yakın diş hekimi bulunduğu, bunlardan 17 bin 12'sinin Türk Dişhekimleri Birliği'ne üye olduğu hatırlatıldı. 
     Diş hekimliği hizmetlerinin yüzde 70'inin özel muayenehanelerde verildiği belirtilen bültende, Türkiye'de 13'ü devlet, 15 diş hekimliği fakültesi bulunduğu, 3 bin 250 kişiye bir diş hekimi düştüğü kaydediliyor. 
     Bültende, şu bilgilere yer veriliyor 
     ''İngiltere'de bir kişi yılda 2.5 diş fırçası tüketirken Türkiye'de 4 kişi 1 diş fırçası tüketiyor. Diş macunu tüketimi Türkiye'de kişi başı yıllık 55 gram, İngiltere'de ise 500 gram. Türkiye'de yılda 100 bin makara diş ipi kullanılmakta. Bu da 34 bin kişinin diş ipi kullandığını göstermekte. Nüfusun yüzde 40'ı dişlerini ara sıra yüzde 26'sı günde 2-3 kere fırçalamakta. Nüfusun yüzde 10'u diş hekimine hiç gitmezken, yüzde 43'ü 1 yıldan beri diş hekimine gitmiyor. Gelişmiş ülkelerde ise yılda 2 kez diş hekimine gidiliyor.'' Türkiye'de 6 yaş grubu çocukların yüzde 83'ünün süt dişlerinde çürük olduğu belirtilen bültende, 12-13 yaş arası her 100 çocuktan 83'ünün, 30-34 yaş arası 100 kişiden 97'sinin dişinde çürük bulunduğu kaydediliyor. 
     
</TEXT>
</DOC>
