<DOC>
<DOCNO> 243196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun01.html </URL>
<DATE> 2004/05/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İdam edilmek için her şeyi yapan suçlu sonunda muradına erdi 
</HEADLINE>
<TEXT>

     Bülent Keneş bildiriyor 

Bir çocuğa cinsel tacizde bulunmaktan dolayı müebbet hapis cezasına çarptırılan, ancak bu cezayı çekmek yerine idamını sağlamak amacıyla bir tutukluyu öldüren 47 yaşındaki John Blackwelder, bu amacına ulaşarak Florida'da idam edildi. 
     Blackwelder'in Florida Eyalet Hapishanesi'nde zehirli iğneyle idam edildiği, Çarşamba günü yerel saatle saat 18.13'te ABD Başkanı George W. Bush'un kardeşi Florida Valisi Jeb Bush'un sözcüsü Jacob DiPietre tarafından açıklandı. 
     Kabarık bir suç dosyasına sahip olan Blackwelder, 1998 yılında kendisinin işlemediğini ileri sürdüğü, 10 yaşındaki bir erkek çocuğa cinsel saldırıda bulunmak suçundan ömür boyu hapis cezasına çarptırılmıştı. 
     Ölmek istediğini söyleyen Blackwelder, ancak bunu intihar etmek suretiyle yapmak istemediği için kendi idamını temin için başka bir tutuklu olan Wigley'i boğarak öldürmüştü. Blackwelder bir duruşmasında yargıca, şayet kendisini yeniden cezaevine gönderirse, idam edilmesi için ne kadar tutuklu öldürmesi gerekiyorsa o kadarını öldüreceğini söylemişti. 
     Blackwelder, ''Hayatımın geri kalan kısmı boyunca hapishaneye çakıldım kaldım. Dışarı çıkmanın bir yolu yok. Orada kalamam. Buna tahammül edemem'' diyerek yargıca adeta yalvarmıştı. 
     
     EN ÇOK İDAM TEKSAS'TA 

     Ölüm Cezası Enformasyon Merkezi tarafından verilen bilgilere göre, ABD Yüksek Mahkemesi'nin 1976 yılında ölüm cezasını onaylamasından bu yana ABD'de 911 infaz gerçekleştirildi. Bu tarihten bu yana Blackwelder, Florida'da infaz edilen 59. idam mahkumu oldu. 
     ABD'de idam cezasının bulunduğu 38 eyalet arasında 322 infazla Teksas birinci sırada yer alıyor. Teksas'ı 91 infazla Virginia, 73 infazla Oklahoma, 61 infazla Missouri ve 59 infazla Florida takip ediyor. 
     
</TEXT>
</DOC>
