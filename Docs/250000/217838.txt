<DOC>
<DOCNO> 217838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/dunya/adun.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrasi uymaz 
</HEADLINE>
<TEXT>

   Mısır ve Suudi Arabistan, ABD'nin İslam dünyasında demokrasiyi yaymayı hedefleyen 'Büyük Ortadoğu' projesine karşı çıktı ve 'Batı demokrasisi İslama uymaz' mesajı verdi 
      DIŞ HABERLER SERVİSİ 

   
   Arap dünyasının "ağır topları", ABD'nin Ortadoğu'daki müttefikleri Suudi Arabistan ve Mısır, ABD'nin, bölgede demokratik reformları desteklemeyi ve demokrasiyi yaygınlaştırmayı öngören "Büyük Ortadoğu Projesi"ni ortak bir bildiriyle reddetti. Suudi Arabistan'ı ziyaret eden Mısır Cumhurbaşkanı Hüsnü Mübarek ve Suudi Arabistan Kralı Fahd'ın önceki gece yayımladıkları ortak bildiride, "Batı tarzı demokrasinin, İslamın geniş ölçüde hüküm sürdüğü bir bölgeye uymasının şart olmadığı" belirtildi. 
   
   'Dayatma kabul edilmez' 
   Suudi Arabistan ve Mısır'ın ortak bildirisinde, "Arap ve İslam ülkelerine dışarıdan reform dayatmaları kabul edilemez" ifadesi kullanıldı. Mısır Cumhurbaşkanı Hüsnü Mübarek'in Suudi Arabistan ziyaretinin hemen ardından Suudi Krallığı tarafından basına açıklanan bildiride, Arap ülkelerinin, kalkınma, modernleşme ve reform yolunda ilerlerken, halklarının çıkar ve değerlerini kolladıkları vurgulandı ve "Modernleşme ve reform çabaları da Arap halkının kimliği ve özellikleriyle uyumlu olmalı" denildi. 
   ABD'yi, Filistin ve Irak sorunları çözülmedikçe, Ortadoğu'da istikrarın sağlanamayacağı konusunda uyaran Mısır ve Suudi Arabistan liderleri, Irak'ta ABD önderliğindeki işgalin sona ermesi için Birleşmiş Milletler'in BM daha etkin bir rol alması gerektiğini vurguladı. 
   
   Türkiye'nin rolü önemli 
   ABD Dışişleri Bakanı Colin Powell, 9 Şubat'ta yaptığı açıklamada, Washington yönetiminin, Ortadoğu'da reformları desteklemek ve demokrasiyi yaygınlaştırıp kurumlaştırmak amacıyla büyük bir uluslararası inisiyatif başlatmaya hazırlandığını açıklamıştı. Colin Powell, "Bölgeye herhangi bir şey dayatma peşinde değiliz. Bölge ülkeleriyle birlikte üzerinde çalışabileceğimiz projelerin peşindeyiz" diye konuşmuştu. "Büyük Ortadoğu Projesi"ni, hazirandaki G - 8 zirvesinde sunmayı planlayan ABD, bu tarihten sonra projeyi gerçekleştirmek için uluslararası arenada çalışmalara başlayacak. ABD'li yetkililer, "İslam ülkelerine, demokratik yapısıyla rol modeli oluşturan" Türkiye'nin proje içinde önemli bir rolü olduğunu belirtiyor. 
   
   Suudiler tedirgin 
   Siyasi gözlemciler, ABD'nin demokratikleştirme planlarının, Suudi Arabistan'ı yöneten hanedanı tedirgin ettiğini, projenin, reformcularla her türlü değişime karşı çıkan muhafazak r kesimler arasında denge kurmak için çabalayan yönetimi tehlikeye atabileceğini belirtiyorlar. 
   
   
   
   
</TEXT>
</DOC>
