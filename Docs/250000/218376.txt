<DOC>
<DOCNO> 218376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur22.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Kütahya'da halka hitap etti Katsayı belasını kaldıracağız 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, genel liseler ile meslek liseleri arasındaki katsayı sorununu ortadan kaldıracaklarını belirterek, ''Eğitimde fırsat eşitliği istiyorsak bunu halletmek zorundayız. Seçimden sonra bu iş meclise gelecek ve meclisin gündemin geçecek'' dedi. 
     Erdoğan, partisince Zafer Meydanı'nda düzenlenen mitingde halka hitap etti. 
     Başbakan Erdoğan, BDDK'nın 22 bankaya el koyduğunu ve bunların toplam yükünün yaklaşık 80 milyar dolar olduğunu belirterek, ''Biz bunlarla neleri hallederiz. Şimdi hedef şu Yolsuzlukların yasakların, yoksullukların olmadığı bir Türkiye'yi hep beraber kuruyoruz'' dedi. 
     Yerel seçimlerin 28 Mart'ta yapılacağını anımsatan Erdoğan, ''Karşınızda gökten zembille inen bir başbakan yok. Belediye başkanlığından gelen bir başbakan var. Belediyecilik bizim işimiz. Belediyeciliğin ne olduğunu çok iyi bilirim. Ankara'da tüm belediye başkan adaylarımıza şunu söyledim Eğer bulunduğun beldenin, ilçenin, ilin su, kanalizasyon sorununu çözemeyeceksen çek git'' diye konuştu. 
     Erdoğan, partililerden birisinin ''yol istiyoruz'' sözleri üzerine, ''Dur daha konuşmamı bitirmedim. Oraya geleceğiz. Kutlu doğum bile 9 ayda oluyor'' dedi. 
     Göreve geldiklerinde 1 yıl bir şey istenmemesini söylediğini kaydeden Erdoğan, ''3. yılın sonunda cepleriniz bir şey görecek dedim. Bugün de aynı sözümdeyim. Ne aldatan ne de aldanan olacağız'' diye konuştu. 
     Erdoğan, 2004 yılında 3 bin kilometre duble yol yapacaklarını belirterek, duble yolların yanında bir de ''gönül yolları'' olduğunu, bu gönül yollarını da kuracaklarını söyledi. 2003 yılında 56 barajın yapımını tamamladıklarını, yaklaşık 1 yıldır elektriğe zam yapmadıklarını ifade eden Erdoğan, dünya petrol fiyatlarındaki oynama nedeniyle akaryakıta küçük bir zam yapmak zorunda kaldıklarını söyledi. 
     Erdoğan, tarımda yeni destek getirdiklerini, vatandaşlara teşvik ve yatırım kredisi vereceklerini ifade etti. 
     Bir partilinin bundan haberi olmadığını söylemesi üzerine, bankaya giderek bu krediyi en kısa zamanda almasını istedi. 
     ''28 Mart seçiminde belediyeleri ak ellere teslim edeceğiz'' diyen Erdoğan, Kütahya'da konut açığı olmadığını ancak insanca yaşanabilecek modern ve çağdaş konutlara gereksinim nedeniyle bu konutları yapacaklarını söyledi. 
     Erdoğan, Kütahya'nın bir tarih ve kültür şehri olduğunu da vurgulayarak, beton yığınları arasında kalan güzel eserleri ortaya çıkaracaklarını, böylece bölgeye turist gelmesini sağlayacaklarını kaydetti. 
     
     EĞİTİMDE KATSAYI SORUNU 
     Kütahya'daki uzman hekim sayısının 79'dan 98'e çıkarıldığını belirten Erdoğan, Türkiye çapında artık ayakta tedavi gören SSK'lı hastaların ilaçlarını kuyruklardan kurtularak dışardan alabilme imkanı getireceklerini anlattı. ''Dünyanın gelişmiş ülkeleri neyi uyguluyorsa biz de onu yapacağız'' diyen Erdoğan, aile hekimliği oluşturacaklarını dile getirdi. Erdoğan, şöyle konuştu 
     ''Eğitimde de sıkıntılarımız var. Bu sıkıntı nedir Önce katsayısı belasını ortadan kaldıracağız. Yasama ve yürütme organı olarak, kuvvetler ayrılığı prensibinden hareketle bu konudaki görevimizi yapacağız. Düz liselerle meslek liseleri arasında ayrım var. Bir test yapıyorsunuz. Bu imtihana meslek lisesi mezunu da giriyor, düz lise mezunu da giriyor. O zaman bu imtihanı niye yapıyorsun Bu imtihanda birisinin ayağına 30 kilo taş bağlayıp, diğerine bir şey bağlamadan koşun diyorsunuz. Böyle adalet olur mu Biz de diyoruz ki meslek liseli ve düz liseli aynı hakka sahip. Eğitimde fırsat eşitliği istiyorsak bunu halletmek zorundayız. Burada, şuralarda bir şeyler düşünerek ön kesmeye kimsenin hakkı yok. Ülkede bir gerilime fırsat vermeyelim diye şu ana kadar bu işi izledik. Fakat açık söylüyorum, seçimden sonra bu iş meclise gelecek ve meclisin gündeminden geçecek. Bu konuda sözü olan varsa adımını buna göre atsın. Biz bir siyasi iktidarız. Karar mercii de TBMM'dir.'' 
     
     KAMUYA PERSONEL ALIMI 
     Erdoğan, bu yıl alacakları 40 bin kamu personelinin 18 binini Milli Eğitim Bakanlığı'na ayırdıklarını, Sağlık Bakanlığı'na da personel alınacağını söyledi. 
     Erdoğan'ın bu sözleri üzerine, miting alanında bulunan genç bir kız, Sağlık Bakanlığı'nın personel alımıyla ilgili hazırlanan bir yasa taslağının 3 yıldır Başbakanlık'ta bekletildiğini ileri sürdü. 
     Erdoğan'ın ''Hayır beklemez'' sözlerine de genç kız ''Hayır, bize öyle söylenmedi. Bizi aldatıyorsunuz'' dedi. 
     Erdoğan ise ''Önce nasıl konuşacağını bilmen lazım. Seni muhatap alıyorum ve cevap veriyorum. Ben göreve geldiğimde o konuda herhangi bir tasarı yoktu'' karşılığını verdi. 
     Erdoğan, her üniversite mezununun iş garantisi istemesinin kabul edilemeyeceğini ifade ederek, şöyle devam etti 
     ''Ben bir Anadolu çocuğuyum. Fakir bir ailenin çocuğuyum. Üniversiteyi bitirdim bana maaş gelmedi. ilkokuldayken sokaklarda su, simit ve şeker satıyordum. Yatılı okudum, burslu okumadım. Okuduğum okulda da kartpostal satıyordum. Üniversiteyken iş buldum, işçi olarak çalışmaya başladım. İşçi olarak çalıştığım İstanbul Belediyesi'ne daha sonra belediye başkanı oldum. Bu bir mücadeledir. Bu mücadeleyi vere vere bir yerlere geliyorsunuz.'' Konuşmasının ardından Erdoğan'a, yerel giysili bir kız çocuğu çiçek verdi ve üzerinde karikatürünün yer aldığı ''Recep Tayyip Erdoğan'' yazılı çini tabak hediye edildi. 
     Erdoğan, miting alanının önünde annesinin kucağında duran ve sık sık ''Recep Tayyip Erdoğan'' diye slogan atan 6 yaşındaki Ahmet Güngör'ü konuşma platformuna çağırarak, sevdi. Kendisi gelmeden önce Güngör'ün kaybolduğunun söylenmesi üzerine Erdoğan, küçük çocuğu annesinin yanına gönderdi. 
     AK Parti Kütahya Belediye Başkan Adayı Mustafa İça'nın da konuşma yaptığı mitinge, Enerji ve Tabii Kaynaklar Bakanı Hilmi Güler, Sağlık Bakanı Recep Akdağ, bazı milletvekilleri katıldı. 
     Miting alanına Ulu Önder Atatürk'ün ve Erdoğan'ın posterleri ile Türk Bayrağı asıldığı görüldü. Erdoğan konuşmasını yapmadan önce Kütahya merkez ve ilçe belediye başkan adayları da partililere tanıtıldı. 
     
</TEXT>
</DOC>
