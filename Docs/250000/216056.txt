<DOC>
<DOCNO> 216056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur07.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bel fıtığına yeni tedavi 'Nükleoplasti' 
</HEADLINE>
<TEXT>

     Hayatı çekilmez kılan, hareketleri kısıtlayan ve bel fıtığının başlangıç evrelerini oluşturan ''baloncuk'' veya ''ödem'', ''Nükleoplasti'' adlı yöntemle bıçaksız tedavi ediliyor. 
     İstanbul Üniversitesi İÜ İstanbul Tıp Fakültesi Ağrı Kliniği'nde yöntemi uygulamaya başlayan Ağrı Bilim Dalı Başkanı Prof. Dr. Serdar Erdine, bel fıtığının tedavisinde her gün yeni seçenekler ortaya çıktığını söyledi. 
     Disk denilen omurlar arasındaki yastıklarda meydana gelen değişikliklerin, görüntüleme yöntemlerinin gelişmesiyle daha iyi fark edilmeye başlandığını kaydeden Prof. Dr. Erdine, bu bölgede üç ana değişiklik meydana geldiğini anlattı. 
     Prof. Dr. Erdine, şunları söyledi 
     ''Üçü de aynı şikayetlerle yani ağrı, his ve refleks kayıplarıyla ortaya çıkıyor. Burada meydana gelen ilk iki değişiklik, diskin çeperinde aynen parmağınız yandığında olduğu gibi su toplanmasına benzer bir ödem ya da baloncuk meydana gelmesi. Üçüncüsü ise disk yırtılması. Bu üç değişikliğe de fıtık deniyor. Ama üçü de fıtık değil. Gerçek bel fıtığı olan ve ameliyat gerektiren sadece yırtıklardır. Bu ilk iki değişiklik, bel fıtığının başlangıç evreleridir.'' Özellikle ilk iki evrede, iğne ile dışardan girilerek, bıçak kullanılmadan yapılan girişimsel yöntemlerle, tedavide başarı şansının çok yüksek olduğuna işaret eden Prof. Dr. Erdine, bu tür hastalarda cerrahi girişime kesinlikle gerek olmadığını vurguladı. 
     
     YENİ YÖNTEM 
     ABD Gıda ve İlaç Dairesi FDA tarafından onaylanan ve şu ana kadar tüm dünyada 20 bin hastaya uygulanan ''Nükleoplasti'' yönteminin en son uygulanan girişimsel yöntem olduğunu belirten Prof. Dr. Erdine, şunları söyledi 
     ''Bu yöntem yırtıklarda kesinlikle kullanılmıyor. Yöntemin uygulanabilmesi için hastanın ağrı ağırlıklı şikayetleri olması ve bu ağrının daha basit fizik tedavi, ilaç veya yatak istirahatı gibi tedavilere yanıt vermemiş olması gerekiyor. İlk iki evrede doğrudan doğruya yine görüntüleme yöntemlerinden yararlanarak iğneye benzer bir elektrotla diskin içine giriliyor. Ve jelatine benzer bir yapıya sahip olan diskin içine bir akım gönderiliyor. Bu akım jelatin maddesini suya veya su buharına çevirerek, diskin içindeki bu maddenin bir kısmının azaltmasını sağlıyor. Böylelikle sinir köküne baskı yaparak ağrı ve değişikliklere yol açan ödem veya baloncuk kendiliğinden içeri girmiş oluyor. Bu yöntemde doğrudan diskin içine girildiği için başarı oranı daha yüksek oluyor.'' Bu yöntemin diğerlerinin aksine belden bacaklara kadar olan bölgedeki tüm baloncuk ve ödem için uygulanabildiğini ifade eden Prof. Dr. Erdine, ayrıca siyatik ağrıları için de kullanıldığını dile getirdi. 
     Yaklaşık yarım saat-40 dakika süren müdahale sonrası hastanın çok iyi bir egzersiz programına alınması gerektiğini kaydeden Prof. Dr. Serdar Erdine, ''Bel rahatsızlıkları çok yaygın ve çoğu belin yanlış kullanılmasından kaynaklanıyor. Kişi sadece belini doğru kullanmayı öğrenerek bile bel fıtığını engeller'' diye konuştu. 
     
</TEXT>
</DOC>
