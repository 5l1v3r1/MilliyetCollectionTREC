<DOC>
<DOCNO> 228330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/guncel/gun02.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayata Dönüş' ihbarı 
</HEADLINE>
<TEXT>

   Eyüp Savcılığı, bir ihbar mektubu üzerine, Bayrampaşa Cezaevi'ndeki Hayata Dönüş Operasyonu'nu yönettiği iddia edilen Jandarma Albay'ın ifadesinin alınmasını istedi 
      Şükran Özçakmak 
   
   Milliyet'te yer alan "Hayata Dönüşün Jandarmaları Kayıp" başlıklı haber üzerine Eyüp Savcılığı'na gelen bir ihbar mektubu, yaklaşık 3.5 yıldır süren ve Bayrampaşa Cezaevi'nde 12 kişinin ölümüyle sonuçlanan Hayata Dönüş Operasyonu'na yönelik soruşturmaya yeni boyut kazandırdı. Eyüp Savcılığı, Diyarbakır Başsavcılığı'ndan ihbar mektubunda emirleri verdiği iddia edilen ve bölgede görev yapan Jandarma Albay Burhan Ergin'in istemesi durumunda, ifadesinin alınmasını talep etti. 
   
   Diyarbakır Silvan'da görevli 
   Hayata Dönüş Operasyonu'na katılan jandarmaların isimlerine ulaşılamadığını anlatan 6 Eylül 2003'teki haberin ardından savcılığa gönderilen mektupta şöyle denildi 
   "Milliyet gazetesindeki yazıyı arkadaşlarla okuduk. Bu konu hakkında size bilgi vermeyi insani vicdani görev addettik. Operasyonun komutanı şu an Diyarbakır'ın Silvan ilçesinde görevlidir. Silvan'dan önce Ankara'da Jandarma Özel Asayiş Komutanı olarak görev yaptı. Operasyonu bizzat yönetti ve tüm cezaevlerinde ölüm olaylarının baş faili ve emirleri ölüm veren kendisidir. Arkadaşlarla bu operasyonda görev aldık. Ölüm emrini Albay Ergin vermiştir." 
   
   İhbarcının adresi bulunamadı 
   Eyüp Savcısı da mektubu dikkate alarak sözlü ifadelerine başvurmak için ihbarcılara davetiye gönderdi. Ancak, belirtilen adreste mektubu gönderen A.E. isminde birinin oturmadığı tespit edildi. 
   Savcılık Diyarbakır Başsavcılığı'na gönderdiği "kişiye özel gizli" ibareli yazıda da operasyon sırasında Ankara Jandarma Komando Özel Asayiş Komutanlığı Birliği'nin komutanı olarak görev yapan Ergin'in savunma yapmak istemesi durumunda, delillerin sorulması, operasyona katılan birliğine mensup diğer görevlilerin kimlikleri ile ilgili dokümanların sorulması, nüfus cüzdan örneğinin temin edilip gönderilmesini istedi. 
   Savcılık, ihbar dilekçesine de yer verdiği yazısında birçok yazışmaya rağmen, operasyona katılan görevlilerle ilgili bilgi ve belgeye rastlanmadığını da vurguladı. 
   
   
   
</TEXT>
</DOC>
