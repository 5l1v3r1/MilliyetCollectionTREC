<DOC>
<DOCNO> 213578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo28.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü - Beşiktaş maçından notlar... 
</HEADLINE>
<TEXT>

     Ankaragücü ile lider Beşiktaş arasındaki Birinci Süper Lig karşılaşmasında Ankara polisi geniş güvenlik önlemleri aldı. 
     Ankara 19 Mayıs Stadı'na taraftarlar 3 aşamalı kontrolden sonra alındı. 
     Karşılaşmaya Ankara'daki güzel havaya karşın futbolseverler fazla ilgi göstermedi. Tribünlerin yaklaşık üçte biri boş kaldı. 
     Beşiktaş'ta Japonya'nın Vissel Kobe takımına transfer olan İlhan Mansız'ın yerine forvette Sergen ile birlikte Rumen golcü Daniel Pancu görev yaptı. 
     Adrian İlie, Sinan ve Okan yedek kulübesinde kaldılar. Beşiktaş'ta kırmızı kart cezası biten İbrahim Üzülmez de yedek kulübesinde beklerken, teknik direktör Lucescu ilk 11'de Serdar Topraktepe'ye görev verdi. Sakatlığı bulunan Guinti ise Ankara'ya getirilmedi. 
     Karşılaşma öncesi Konya'da göçen binada hayatını kaybeden vatandaşlar için 1 dakikalık saygı duruşunda bulunuldu. 
     19 Mayıs Stadı'nda protokol tribünü ise tıklım tıklım doldu. Ankaragücü Kulübü Başkanı Cemal Aydın, Beşiktaş Kulübü Başkanı Serdar Bilgili, Gençlerbirliği Kulübü Başkanı İlhan Cavcav ve Gençlik ve Spor Genel Müdürü Mehmet Atalay karşılaşmayı protokol tribününden izlediler. 
     
</TEXT>
</DOC>
