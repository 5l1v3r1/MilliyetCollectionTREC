<DOC>
<DOCNO> 245365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo34.html </URL>
<DATE> 2004/06/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İstanbulspor'da şok Uzan Grubu, yönetimi ele geçirdi 
</HEADLINE>
<TEXT>

     Birinci Süper Futbol Ligi'nde geçtiğimiz sezon ekonomik sıkıntı yaşayan ve son anda ligde kalma başarısı gösteren İstanbulspor'da, şimdi de yönetim şoku yaşanıyor. 
     İstanbulspor Kulübü Başkanı Adnan Sezgin, bu sabah Uzan Grubu'ndan 8-9 kişilik bir grubun gelerek, kendisine yönetim kurulu toplantısı yaptıklarını ve başkan olarak Serdar Öcal diye bir kişiyi başkan seçtiklerini ilettiklerini söyledi. 
     Sezgin, Türkiye Spor Yazarları Derneği'nin TSYD Levent'teki merkezinde gerçekleştirdiği basın toplantısında, bu sabah Türk sporu ve İstanbulspor için önemli bir günün yaşandığını belirterek, ''Bu sabah Uzan Grubu'ndan 8-9 kişi kulübe gelerek, İstanbulspor'un yönetiminin değiştiğini ve başkanın da Serdar Öcal adında bir kişi olduğunu söylediler'' dedi. 
     Adnan Sezgin, başkan olarak söylenen kişinin Uzan Grubu'nda koruma görevlisi olduğunu savunarak, ''İlk defa duyduğum bir adreste yönetim kurulu toplantısı yapılmış ve Serdar Öcal adındaki koruma, başkan olarak belirlenmiş. Ben de buna karşı çıktım. Bu nasıl bir cürettirki bilinmeyen bir adreste yönetim kurulu toplantısı yapılıyor. Şartlar ne olursa olsun hem mesleğim gereği, hem inançlarım açısından, hem de Türk futbolu için bu kulübün yaşatılması gerekir'' diye konuştu. 
     Yönetimi devraldıklarını açıklayan kişilerin ya hacizli, ya da tedbirli olduğunu öne süren Sezgin, şunları söyledi 
     ''Yasal olmayan yollarla kulübün içini boşaltmaya çalışıyorlar. Bu kişilerden birinin kardeşi de bankacılık kanunun iptali için Anayasa Mahkemesi'ne dava açmaya çalışıyor. Şimdi Adnan Sezgin'i nasıl safdışı ederiz diye düşünülüyor. 
     Benim İstanbulspor üzerinde hiçbir beklentim olamaz. Böyle kirli bir olaya papuç bırakmam. 35 yıldır Türk sporunun içinde yer alıyorum. Şimdi herkesi göreve çağırıyorum. Başta Başbakan Recep Tayyip Erdoğan'ı, Devlet Bakanı ve Başbakan Yardımcısı Mehmet Ali Şahin'ı, ilgili bakanları, Gençlik ve Spor Müdürlüğü'nü, Futbol Federasyonu'nu, İstanbul Valisi'ni, emniyet müdürünü ve İstanbul Büyükşehir Belediye Başkanı olmak üzere herkesi göreve çağırıyorum. İstanbulspor'da deniz bitti.'' Kendilerini başkan olarak belirleyen kişilerin futbolcuları satmayı düşündüğünü ileri süren Adnan Sezgin, ''Bütün kulüplere sesleniyorum, bu kişilerden hiçbir futbolcu almasınlar. Ayrıca 17 takımlı bir ligin sonuçları da çok farklı olabilir. Bu Türk futbolunda kaos yaratır. Bu sabah kulübe gelenler Uzan Grubu'nun korumaları ve avukatlarıydı. En kısa sürede gerekli müdahaleyi yapacağız'' diye konuştu. 
     
     ''YAŞADIKLARIMIZ SONUCU DİNLER HASTANEYE DÜŞTÜ'' 

     Sezon içinde çok ciddi sıkıntılar yaşadıklarını kaydeden Adnan Sezgin, bu yaşadıkları sıkıntılar sonucu menajer Sinan Dinler'in beyin kanaması nedeniyle hastaneye düştüğünü ifade etti. 
     Her türlü engellemeye rağmen birilerin bu mücadeleyi vermesi gerektiğini vurgulayan Sezgin, sözlerini şöyle sürdürdü 
     ''Ben, teknik direktörümüz Aykut Kocaman ve menajerimiz Sinan Dinler, çok mücadele verdik. Birimizden birine birşey olacaktı. Bu kötü olay da Sinan Dinler'in başına geldi. Bu mücadeleyi biraz da Sinan Dinler için yapıyorum. 
     Ben yılmayacağım. Bu mücadeleyi sadece İstanbulspor için yapmıyoruz. Bu şekilde Türk futbolunun kaosa girmesini de önlemek istiyoruz. Aynı uygulamayı sezon ortasında da yapmak istediler. Ancak o gün bunu başaramayanlar bu sabah yaptıklarıyla bir çınarı yıkmaya çalışıyorlar. İstanbulspor'un içini boşaltarak, birkaç futbolcu satarak gelir elde etmek istiyorlar. Biz bugüne kadar devlete 5.7 trilyon lira para ödedik. Kulübün üzerinde tedbir ve hacizler vardı, bunları kaldırdık. İstanbulspor koca bir kentin ismini taşırken, biz yalnızları oynadık. İstanbulspor'un önü düz değildi, karanlıktı.'' Adnan Sezgin, ''İstanbul Erkek Lisesi Vakfı'nın burada bir hakkı yok mu '' sorusunu ise ''Yasal olarak kulübün yüzde 10 hakkı bu vakfa ait. Ancak bu vakıftan gerekli desteği alamadık. Şu an görevi alması gereken kurumlardan biri de bu vakıftır'' diye yanıtladı. 
     Sezgin, nasıl bir mücadele vereceği yönündeki soruyu ise ''Biz de gerekli hukuki araştırmaları yapıyoruz. Ayrıca mücadele mekanda olmaz'' diye yanıt verdi. 
     Bu arada basın toplantısına İstanbulspor'un eski teknik direktörü Aykut Kocaman da gelerek, Sezgin'i dinledi. 
     Adnan Sezgin'in konuşması sırasında zaman zaman duygulu anlar yaşaması da dikkat çekti. 

     
</TEXT>
</DOC>
