<DOC>
<DOCNO> 213917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo22.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci Süper Futbol Ligi'nde görünüm 
</HEADLINE>
<TEXT>

     Birinci Süper Futbol Ligi'nde 20. hafta maçlarının ardından lider Beşiktaş ile en yakın takipçisi Fenerbahçe arasındaki puan farkı 3'e indi. 
     16 golle bu sezonun en kısır haftası olan 20. haftada, ikinci yarıya iyi bir başlangıç yapamayan lider Beşiktaş, zorlandığı başkent deplasmanında Ankaragücü ile 1-1 berabere kalarak 2 puan daha yitirdi. 47 puanlı Beşiktaş'ın gerisinde 2. sırada bulunan Fenerbahçe, deplasmanda son sıradaki Elazığspor'u tek golle geçti ve 44 puana yükselerek liderle aradaki puan farkını 3'e düşürdü. 
     Bu 2 takımın 7 puan gerisinden gelen Trabzonspor, Adanaspor önünde sahasında, zorlanmasına karşın galip gelerek 3. sıradan inmedi. 
     Trabzonspor'un 1 puan gerisinde olan Denizlispor, Samsunspor'u 1-0'lık skorla yenerek üst sıralar için mücadelesini sürdürürken, sahasında Bursaspor önüne mutlak galibiyet için çıkan Galatasaray, gol atamayıp 1 puanla yetinince, 34 puanla 5. sıradan kurtulamadı. 
     3 maçı deplasman, 3 maçı da evsahibi takımların kazandığı 20. haftada, 3 maç da berabere bitti ve bunların 1'inde gol atılamadı. 
     Gol krallığı yarışmasında, 16 golle Fenerbahçeli Van Hooijdonk ilk sırada yer alırken, Hollandalı futbolcuyu 15 golle Konyasporlu Zafer Biryol, 14 golle Samsunsporlu Serkan Aykut, 12 golle Fenerbahçeli Tuncay ve 10 golle de Beşiktaşlı Ahmed Hassan izliyor. 
     
</TEXT>
</DOC>
