<DOC>
<DOCNO> 217033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur58.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da 12 kişi soğuk suda kalma yarışı yaptı 
</HEADLINE>
<TEXT>

     -Antalya'nın Alanya İlçesi'nde 12 kişi, soğuk havada soğuk su içinde kalma yarışması yaptı. 
     Alanya'ya bağlı Kestel belde belediyesi tarafından Dimçayı'nda bu yıl ikincisi düzenlenen ''Soğuk su içinde en uzun süre kalma'' yarışması düzenlendi. 
     12 kişinin katıldığı yarışmada Buz Adam lakaplı Hüseyin Bahadır, Erdal Urfa, Ali Bahri Yilmaz, Mustafa Yıldız, Cüneyt Boz, Ahmet Boz, Erkan Bozkurt, Yakup Ünver, Erol Dedeoğlu, Osman Boz, Yusuf Albak ve Ramazan Karaca adlı yarışmacılar önce kalabalık seyirci önünde kısa süreli koşu yaparak ısınmaya çalıştılar. Yarışmacılar, daha sonra Hüseyin Özsoy, Turan Görgün ve Davut Akbaş'dan oluşan jüri önünde buz gibi suya daldılar. 
     Yarışmacılardan biri, 5 dakikada sudan çıkarken geri kalan 11 kişiden 7'si ise 1 saat sonra yarışmayı yarıda bıraktı. 4 yarışmacı 1 saat 20 dakika süre geçmesine rağmen suda kalmaya devam edince, jüri, yarışmayı sona erdirerek birinciliği bu 4 kişiye paylaştırdı. Hüseyin Bahadır, Ali Bahri Yılmaz, Mustafa Yıldız ve Cüneyt Boz, yarışmanın ödülü olan 800 milyon lirayı paylaştı. 
     
</TEXT>
</DOC>
