<DOC>
<DOCNO> 227753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/dunya/dun02.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   Karadziç'e niyet, papaza kısmet 
   NATO tarafından dün sabah Bosna - Hersek'teki Pale kentinde eski Sırp lider ve savaş suçlusu Radovan Karadziç'i yakalamak için düzenlenen başarısız operasyonda evine baskın yapılan bir papaz ve oğlu ağır şekilde yaralandı. Operasyonda Pale'deki bir Ortodoks Kilisesi'nin avlusuna inen helikopter ile 3 sivil araçtan çıkan Amerikan ve İngiliz askerleri papaz ve oğlunun bulunduğu eve patlayıcı kullanarak girdiler ve papaz Jeremija Starovlah ile 28 yaşındaki oğlu Aleksandar'ı başlarından yaraladılar. 
   
   Özbekistan Olaylar El Kaide'nin işi 
   Özbekistan İçişleri Bakanlığı Terörizmle Mücadele Dairesi Başkan Yardımcısı İlya Pyagay, ülkede bu hafta içinde yaşanan şiddet olaylarının ardında El Kaide Örgütü'nün bulunduğunu söyledi. Pyagay, "Bunlar, uluslararası terör örgütü El Kaide'nin bir koluna bağlı Vahabilerdir. Saldırıları uzun süre öncesinden planlayan haydutlardır" dedi. Pyagay, teröristlerin yakalanmasına ve örgütün açığa çıkartılmasına yönelik operasyonların devam ettiğini kaydetti. Dün de Buhara'da 2 katlı bir apartmanda kendini havaya uçuran bir kadın, bir kişinin ölümüne neden olurken, kendisi ise ağır yaralandı. Özbekistan'da, pazar gününden bu yana meydana gelen şiddet olaylarında 46 kişi öldü, yaklaşık 30 kişi gözaltına alındı. 
   
   Afganistan'a 8.2 milyar dolar yardım 
   Almanya'nın başkenti Berlin'de yapılan Afganistan konferansında uluslararası toplum, gelecek 3 yıl için Afganistan'a 8.2 milyar dolar yardım sözü verdi. Afganistan Maliye Bakanı Eşref Gani, ülkenin yeniden yapılandırılması ve demokrasiye geçişini kolaylaştırmak için verilen 8.2 milyar dolarlık yardım sözünden memnuniyet duyduklarını söyledi. Bağışçı ülkelerin gelecek yıl 4.4 milyar dolar yardımda bulunacağı Afganistan'a, ABD 1 yıl için 2.3 milyar dolar yardım sözü verdi. Afganistan Devlet Başkanı Hamid Karzai, konferansta, 7 yıllık süre için 27.5 milyar dolar toplanmasını istiyordu. 
   
   Şaron Arafat'a karşı harekete geçebiliriz 
   İsrail Başbakanı Ariel Şaron, Filistin lideri Yaser Arafat'a karşı "harekete geçebileceklerini" söyledi. AP ve AA'nın haberlerine göre, Şaron, İsrail TV'sine verdiği demeçte, Arafat'ın 2 yıldan beri sıkıştığı Batı Şeria'nın Ramallah kentindeki kararg hında "sonsuza dek kalamayacağını" belirterek, "İsrail'in gelecekte Arafat'a karşı harekete geçmesi imk nsız değil" dedi. İsrail TV'si, Şaron'un Fısıh Bayramı nedeniyle verdiği bir dizi demecin bugün İsrail televizyonları, radyo ve gazetelerinde yayımlanacağını belirtti. Ancak İsrail TV'si, Şaron'un söz konusu demecinin tamamını henüz yayımlamadı. İsrail kabinesi, aylar önce Arafat'ın Filistinlilerin terör eylemlerinden sorumlu olduğunu ileri sürerek, "ortadan kaldırılması" gerektiğini bildirmişti. Bazı İsrailli bakanlar da, sık sık Arafat'ın öldürülmesi ya da sınır dışı edilmesi gerektiği şeklinde açıklamalar yapmışlardı. İsrail, geçtiğimiz günlerde HAMAS'ın ruhani lideri Şeyh Ahmed Yasin'i, Gazze'de gerçekleştirdiği füze saldırısıyla öldürmüştü. 
   
   
   
</TEXT>
</DOC>
