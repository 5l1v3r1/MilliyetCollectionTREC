<DOC>
<DOCNO> 216840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/dunya/dun02.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ya Mustafa' kırdı geçirdi, bir tek De Soto kurtuldu 
</HEADLINE>
<TEXT>

   Kurulacak devletin milli marşı konuşulurken, Denktaş, "Ya Mustafa, ya Mustafa" şarkısını söylemeye başladı. Salondakiler kahkahaya boğuldu, De Soto şaşırıp kaldı 
      YORGO KIRBAKİ Atina 

   
   KKTC Cumhurbaşkanı Rauf Denktaş, bugünlerde keyifli. Rum Yönetimi lideri Tasos Papadopulos'un sıkıntılı tavrına karşın son derece rahat görünen Denktaş, Lefkoşa'daki Kıbrıs müzekerelerinde arabulucu Alvaro De Soto'nun şaşkın bakışları arasında şarkı bile söyledi. 
   Rum basınına göre, müzakerelerin ikinci günü olan cuma günü, kurulacak yeni devletin milli marşı gündeme geldiğinde, Denktaş Papadopulos'a dönüp "1960'ta Doktor Fazıl Küçük hangi marşı önermişti hatırlıyor musun " diye sordu. Papadopulos bilmediğini söyleyince Denktaş, "Ya Mustafa, ya Mustafa" şarkısını söylemeye başladı. Salondaki Türk ve Rumlar şoku atlattıktan sonra kahkahalar attı. Sadece Perulu diplomat Alvaro De Soto, ne olduğunu anlayamadı ve şarkı söyleyen Denktaş ile kahkahalarla gülen Türk ve Rum yetkilileri şaşkın bakışlarla izledi. Rum Simerini gazetesi, Denktaş'ın De Soto'yu görüşmeler sırasında uykuda yakaladığını öne sürdü. Gazete, "Denktaş'ın De Soto'yu dürterek, 'konuşurken kendisine bakmasını, horlamamasını' istediğini" yazdı. 
   Yine cuma günkü müzakerelerde Denktaş'ın, Annan Planı'nda 3 Rum, 3 Türk ve 3 yabancı yargıçtan oluşması öngörülen Yüksek Mahkeme'de Anayasa Mahkemesi yabancı yargıçlardan birisinin İslam ülkesinden olmasını istediği bildirildi. Rum tarafı 3 yabancı yargıcın AB ülkelerinden olmasını istiyor. 
   Denktaş ile Papadopulos'un New York'ta BM Genel Sekreteri Kofi Annan'a yazılı sundukları değişiklik taleplerinden sonra BM ve ABD'nin görevlendirdiği arabucuların Annan Planı'nın 4. versiyonunu hazırlamaya başladıkları öğrenildi. 
   Müzakerelerin 2. gününde De Soto'nun toplantıya kırmızı şalla gelmesi üzerine Denktaş, "Hayırdır. Bizim ulusal rengimizi takıp gelmişsiniz" dedi. Denktaş'ın esprisine, Talat da, "Herhalde boğa güreşi yapmaya geldi buraya" diyerek destek verdi. 
   
   
   
</TEXT>
</DOC>
