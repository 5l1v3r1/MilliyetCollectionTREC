<DOC>
<DOCNO> 219340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/ekonomi/aeko.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bankalar satılacaksa canlı satılsın' 
</HEADLINE>
<TEXT>

   IMF ve Dünya Bankası'nın 'özelleştirmede yetersiz' bulduğu Kamu Bankaları Ortak Yönetim Kurulu'nun Başkanı Zeki Sayın, "Bankaları öldürüp satacaklarsa yerimize başkalarını getirsinler" diye konuştu 
      AHMET ERHAN ÇELİK Ankara 
   
   Ziraat ve Halk bankaları Ortak Yönetim Kurulu Başkanı Zeki Sayın, Dünya Bankası ile IMF'den gelen "Özelleştirmeden kaçınıyorsunuz. Yönetimler değişsin" görüşüne tepki gösterdi. "Bankalar satılacaksa canlı satılsın" diyen Sayın, "Bankaları öldürüp satacaklarsa bizim yerimize başkalarını getirsinler" diye konuştu. 
   Sayın Milliyet'te dün yayınlanan "IMF'den 'gizli' tasfiye ültimatomu" başlıklı haber üzerine açıklamalarda bulundu. Ziraat ve Halk bankalarının yönetim kurullarının ayrılması ve yönetim kadrolarının değiştirilmesi yönünde IMF ve Dünya Bankası'yla bugüne kadar herhangi bir görüşmelerinin olmadığını belirten Sayın, "Bizimle her görüştüklerinde çok iyi gidiyorsunuz diyorlar ama arkamızdan faklı konuşuyorlarsa ben bir şey söyleyeyem" diyerek sözlerini şöyle sürdürdü 
   
   'IMF, Türkiye'ye dua etsin' 
   "Arkamızdan farklı konuşup konuşmadıklarını bugün dün kendilerine de soracağım. Geçen hafta Dünya Bankası heyetine 'Dünyada bankası olan devlet yok mu ' diye sordum. 'Var' dediler. 'Biz özelleştirmeye karşı değiliz' dedim. Dünya Bankası uzmanları da 'Siz çok güzel gidiyorsunuz. Teşekkür ederiz. Ama sizden sonra gelecekler bankaları nasıl idare ederler onu bilmiyoruz. Bunun için bankaların özelleştirilmesini istiyoruz' dediler." 
   Sayın, IMF'nin de bankaların yönetiminden memnun olduğunu kendilerine ilettiğini ifade ederken, "IMF yatsın kalksın Türkiye'ye dua etsin. Dünyanın her yerinde başarısız oldular. Tek parti hükümetiyle Türkiye sayesinde başarı elde edecekler. Daha fazla zorlama hakları yok" dedi. "Kim ne derse desin biz bu müesseseleri devlete, millete yük olmadan yürütmek zorundayız" diyen Sayın, bankaların k rlı çalışmasından dolayı suçlanamayacaklarını belirtti. 
   Kamu bankalarının yöneticileri de Milliyet'i arayarak Zeki Sayın'a paralel açıklamalarda bulundular. "Fiyat veren varsa Ziraat'i de, Halk Bankası'nı da satalım" diyen yöneticiler, IMF ve Dünya Bankası'nın kapalı kapılar ardında dile getirdiği "Bankaları büyütüyorsunuz, rekabeti engelliyorsunuz" şeklindeki eleştirilere özetle şöyle yanıt verdiler 
   Ziraat Bankası'nın 2 - 2.5 katrilyon liralık likiditeyi zirai krediden daha düşük faizle tüketici kredisine yönlendirilmesi bir yönetim stratejisidir. Ziraat Bankası çiftçileri finanse etmekten hiç vazgeçmedi, vazgeçmeyecek. Banka ana sözleşmesine göre kaynak maliyetinin altında zirai kredi kullandırılamıyor. Halen yıllık zirai kredi oranı yüzde 29, tüketici kredi faiz oranı yüzde 23.Ziraat Bankası tüketici kredilerinde faiz oranını düşük tutarak Migros'taki "günün ürünü" stratejisini izliyor. Müşteri markete yüzde 50 tenzilatlı günün ürünü almak için giriyor. Ancak çıktığında üç beş başka üründe oluyor. Ziraat Bankası aynı uygulamayı kredi pazarında yapıyor.Tüketici kredilerindeki faiz indirimi müşteri portföyünü genişletti. Yılbaşından beri 300 trilyonluk tüketici kredisi kullandırıldı. Ziraat Bankası'nın ticari kredilerin toplam krediler içindeki payı yüzde 4 seviyesinde. Banka ana misyonundan uzaklaşmış değil. Ancak üç yıldır banka çiftçiyi yeterince destekleyemiyor. 6.9 milyar dolarlık kredi portföyü 200 - 250 milyon dolara çekilmiş durumda.Halk Bankası'nın özelleştirilmesine ilişkin danışman şirketin hazırladığı strateji belgesinde de bankanın satılmasının zor olduğu belirtiliyor. Aynı durum Ziraat için de geçerli. 
   
</TEXT>
</DOC>
