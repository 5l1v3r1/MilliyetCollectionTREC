<DOC>
<DOCNO> 244042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas02.html </URL>
<DATE> 2004/05/30/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Kosovalı "Hababam Sınıfı" seyircisini coşturdu... 
</HEADLINE>
<TEXT>

     Prizren'nin Nafiz Gürcüali Türk Tiyatrosu'nca sahneye konulan Rıfat Ilgaz'ın ''Hababam Sınıfı'' adlı oyunu, Deniz Dadale'nin yönetiminde başarıyla sergilenmeye devam ediyor. 
     Önce Prizren kentinde sahneye konulan ve halktan büyük ilgi gören ''Hababam Sınıfı'', bu gece İstanbul'un fethinin yıldönümü dolayısısıyla sahneye konulduğu Priştine'deki tiyatroseverlerden de büyük ilgi gördü ve seyirciler tarafından dakikalarca alkışlandı. 
     Oyunda rol alan 25 kişilik kadroda yer alan tiyatro sanatçıları Bekir Hocalar, Agim Mongovci, Deniz Dadale ve Etem Kazaz'ın başarılı oyunlarının özellikle hayranlık uyandırdığı dikkati çekti. 
     Aksaklıklar nedeniyle Priştine'deki Halk Tiyatrosu'nun sahnesinde sergilenemediği için, sadece 250 kişilik kapasitesi bulunan ''Dodona'' tiyatrosunda sergilenen oyuna duyulan büyük ilgi nedeniyle, çok sayıda seyircinin oyunu ayakta izlemek zorunda kaldığı gözlendi. 
     Oyunun bitiminde Priştine Gerçek Kültür ve Sanat Derneği Başkanı Dr. Zeynelabedin Ustaibo, Prizren'deki ilk özel Türk tiyatrosu olma özelliğini taşıyan Gürcüali Tiyatrosu'na başarılı çalışmalarından dolayı plaket vererek, takdirlerini ve başarı dileklerini iletti. 
     İstanbul'daki ''Prizrenliler'' Kültür ve Yardımlaşma Derneği'nin katkılarıyla, Kosovalı tiyatrocuların sahneye koyduğu ''Hababam Sınıfı'', 9 Haziran 2004'te İstanbul'daki Bayrampaşa Kültür Merkezi'nde de sahnelenecek. 
     
</TEXT>
</DOC>
