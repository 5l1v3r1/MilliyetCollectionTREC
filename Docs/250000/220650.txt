<DOC>
<DOCNO> 220650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/yasam/yas02.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
James Bond ajanlığı 'boy'dan kaybediyor 
</HEADLINE>
<TEXT>

   İngiliz iç istihbarat örgütü MI5, ajanlara erkeklerde 1.80, kadınlarda 1.74 boy sınırı getirdi. Buna göre, beyazperdedeki 'uzun' James Bond'lar bugün başvursa işsizdi.. 
      Nevsal Elevli 
   
   MI5'ın ilk kadın başkanı Eliza Manningham Buller tarafından hazırlatılan yeni yönetmelik, ajanların mümkün olduğu kadar "az dikkat çeken" tiplerden seçilmesini zorunlu kılıyor. İş başvuru formunda, "Kalabalığın arasına kolayca karışabilmelisiniz. Sıradan görüntülü insanlar arıyoruz, bu nedenle erkekte de, kadında da uzun boy gibi dikkat çekici özellikleri tercih etmiyoruz" deniliyor. 
   
   Hepsi daha uzun boylu 
   THE Sunday Telegraph gazetesi, dış istihbarat örgütü MI6 ajanı James Bond'u bugüne kadar beyazperdede canlandıran tüm aktörlerin, MI5'ın şart koştuğundan daha uzun boylu olduklarına dikkat çekti. James Bond'u canlandıran aktörlerden Sean Connery 1.83, George Lazenby ve Timothy Dalton 1.85, Roger Moore ve Pierce Brosnan ise 1.81 boylarındaydı. 
   
   1000 yeni ajan alınacak    BOY kısıtlaması uygulamasıyla dikkatleri üzerine çeken kadın başkan Eliza Manningham Buller da, 1.74 boyunda. Bu da, bundan böyle MI5'a Buller'dan daha uzun boylu kadın ajanın alınmayacağı anlamına geliyor. İngiliz iç istihbarat servisi MI5, önümüzdeki 5 yıl içinde 1000 yeni ajanı işe almayı planlıyor. 
   
   
</TEXT>
</DOC>
