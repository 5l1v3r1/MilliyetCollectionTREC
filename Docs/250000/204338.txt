<DOC>
<DOCNO> 204338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/yazar/sazak.html </URL>
<DATE> 2003/12/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bütçede Derviş, Erdoğan 
</HEADLINE>
<TEXT>

   
   Meclis'te yıl sonu yapılan bütçe müzakereleri geleneksel olarak iktidar ve muhalefet liderlerini karşı karşıya getirir. 
   CHP adına 2004 bütçesi eleştirisini İstanbul milletvekili Kemal Derviş yapınca 2001 Şubat krizi ardından uygulanan ekonomik programı da içeren siyasi polemik yaşandı. Derviş'i yanıtlayan Başbakan Erdoğan, AKP hükümetinin 'iyi işleyen bir ekonomi devraldığı' iddiasının aksine, geçen 13 ay sonunda 'siyaset ve finansman iyi yönetildiği' için Türkiye'nin prangalarından kurtulduğunu ve kendine geldiğini savundu. 
   Derviş ve Erdoğan arasındaki 'düzeyli' polemik sırasında Meclis'in atmosferi de hayli ılımlıydı. Kemal Derviş konuşurken AKP sıraları doluydu, Başbakan ve kabine üyeleri tam kadro Meclis'teydi ve kimi görüşleri iktidar grubunca da alkışlanıyordu Bunlar Meclis'te görmeye alıştığımız eski manzaralardan çok farklıydı. Derviş, ekonomi yönetimindeki uzmanlığını sakin bir üslupla sergileyince iktidar - muhalefet tüm milletvekillerince ilgiyle dinlendi. 
   Derviş, ekonomideki göstergeleri Türkiye'nin geleceğini ilgilendiren 'teknik' bir sorun olarak konuşma metnine serpiştirmişti. Eleştiri kadar yol gösteren bir üslup öne çıkıyordu. Faiz dışı fazla ve yatırımlar konusunda 'IMF de yanlış yapıyor' diyerek hükümeti bu konularda daha dirençli olmaya çağırması dikkat çekti. Enflasyondaki düşüşü övmesi, Irak savaşı ve İstanbul'daki teröre karşın ekonominin bu olaylardan etkilendiğini vurgulaması, 'Şubat 2001'de yaşanan zirve krizi, ekonomi açısından bu yaşananlardan daha hafif bir olaydır. Ekonomi artık daha sağlam. Yangını söndürmek kolay olmadı ama ülke olarak bunu hep birlikte başardık' diye konuşması anlamlıydı. 
   Kürsüye çıkarken Derviş'in en büyük zorluğu şuydu 2001 krizinden çıkmak üzere uygulanan IMF destekli programla çelişmeden, 2003 sonunda gelinen noktanın pozitif yanlarını vurgularken, 'muhalefet sözcüsü' olarak iktidarı eleştirecekti. Kemal Derviş bu dengeyi tutturmasını bildi. Büyüme, istihdam ve sosyal politikalar yönünden AKP hükümetini eleştirdi. 
   Başbakan Erdoğan, Derviş'i yanıtlarken, 'IMF programında halk yoktu' diyerek 3 Kasım sonrası ekonomiye AKP damgası vurduklarını ve 2003'ü başarıyla kapattıklarını söyledi. Bütçede tutturulamayan tek hedef 'bütçe açığının öngörülenden daha küçük çıkmasıydı ' 
   Derviş'in uyguladığı programı 'dalgalı kura geçiş'ten ibaret göstermeye çalıştı Erdoğan. Siyasi profili hayli düşük bir bütçe finali izledik. 
   Kemal Derviş, 'Gerilim yaratan her kavga dar gelirli vatandaşı vuruyor' derken Başbakan Erdoğan da milletvekillerine teşekkür ederek umutları 2004'e taşıdı. 
   Vatandaş bütçenin hedeflediği iyileşmeyi yaşamında hissedecek mi 
   Göreceğiz. 
   
      
   
   
</TEXT>
</DOC>
