<DOC>
<DOCNO> 224774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun58.html </URL>
<DATE> 2004/03/23/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
İngiltere'den vatandaşlarına Suriye'ye gitmeme uyarısı 
</HEADLINE>
<TEXT>

     İngiltere Dışişleri Bakanlığı, vatandaşlarını çok gerekli olmadıkça Suriye'ye seyahat etmemeleri konusunda uyardı. 
     Suriye'de son günlerde meydana gelen olaylar nedeniyle bölgeye gidilmemesi uyarısında bulunan Bakanlık, uyarının uluslararası terörizmle ilgili olmadığını bildirdi. 
     Bakanlık sözcüsü, yeni uyarının Suriye'nin kuzey doğusunda çok sayıda kişinin öldüğü Kamışlı kasabası olaylarıyla ilgili olduğunu belirtti. 
     Bakanlık uyarısında, Suriye'de yaşayan 800'e yakın İngiliz vatandaşının bulunduğu, birkaç yüz İngiliz vatandaşının da halen bu ülkede tatil yaptığı hatırlatıldı. 
     Uyarıda, İngiliz vatandaşlarından bölgeye gitmek zorunda kalmaları halinde, özellikle kamuya açık yerlerde tetikte olmaları istendi. 
     
</TEXT>
</DOC>
