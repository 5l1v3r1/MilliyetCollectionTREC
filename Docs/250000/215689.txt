<DOC>
<DOCNO> 215689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun28.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu'dan tüm Kıbrıslılar'a "Ebedi düşman olamayız" 
</HEADLINE>
<TEXT>

     Yunanistan'da iktidar partisi PASOK'un Genel Başkanı Yorgo Papandreu, Kıbrıslı Türklerle Rumların kendi geleceklerini kendilerinin belirleyeceğini söyleyerek, ''Sizler, tercih edeceğiniz çözüm seçeneğinde yine siz yaşayacaksınız'' dedi. 
     Papandreu, Sosyal Reform Derneği OPEK tarafından, Lefkoşa'da ara bölgedeki Ledra Palas otelde düzenlenen ''Yorgo Papandreu Kıbrıslı Türklerin sesine kulak veriyor'' konulu toplantıda, Kıbrıslı Türklere ve Rumlara hitap etti. 
     Toplantıya KKTC'den bazı milletvekilleri, siyasi parti yetkilileri ve sivil toplum örgütlerinin temsilcileri katıldı. 
     Papandreu, konuşmasında, kendisinin ve Başbakan Recep Tayyip Erdoğan'ın, Kıbrıslı Türklerin ve Rumların kendi geleceklerini belirlemelerinde katkıları olduğunu ve onları cesaretlendirdiklerini söyledi. 
     AB sürecinin önemli bir fırsat olduğunu belirten Papandreu, bunun iyi değerlendirilmesi gerektiğini kaydetti. 
     Kıbrıs meselesinin çözümünün, adanın boyutlarının çok üstünde neticeler vereceğini ifade eden Papandreu, birleşik Kıbrıs'ın AB üyeliğinin, Türkiye'nin üyeliğine de yardımcı olacağını söyledi. 
     AB üyeliğinin iki tarafın yararına olduğunu, ayrıca Yunanistan ve Türkiye halklarına da yarar sağlayacağını anlatan Papandreu, AB üyeliğiyle bölgenin istikrara kavuşacağını, böylece önlerini daha iyi görebileceklerini belirtti. 
     Türkiye'nin AB perspektifini desteklediklerini kaydeden Papandreu, ebedi düşman olamayacaklarını, ileriye gitmek için ortak bir gelecek kurmaları gerektiğini kaydetti. 
     Soruları da yanıtlayan Papandreu, Kıbrıs konusundaki tavırlarında samimi olduğunu, bunun kendisinin inancı olduğunu belirtti. 
     Papandreu, Yunanistan'daki seçimlerden sonra başbakan olmasının ardından Başbakan Erdoğan ile görüşmeyi arzuladığını da kaydetti. 
     Kıbrıs Rum yönetimi lideri Tasos Papadopulos ile görüşmesine de değinen Papandreu, Papadopulos'un adil ve kalıcı bir çözüm istediğini, çözüm için arzulu olduğunu anlatarak, Kıbrıs Türk tarafındaki çözüme yönelik arzunun da giderek artacağını söyledi. 
     Kıbrıslı Türklere her konuda elinden geldiği kadar destek olacağını ve seçimlerden sonra da Kıbrıs halklarının yanında olacağını belirten Papandreu, olimpiyat meşalesinin Kıbrıs'a da geleceğini ifade etti. Papandreu, ''Umarım bu meşale tünelin ucundaki ışığı daha da aydınlatacaktır'' dedi. 
     Papandreu, bir gazetecinin, ''Kıbrıs sorununun çözümünün ardından Ege sorunu geliyor. Türkiye ile bu konuda bir çalışma başlattınız mı '' sorusu üzerine, Türk-Yunan anlaşmazlıklarının ve kıta sahanlığı konularındaki gerginliğin her ne kadar azalsa da var olduğunu söyledi. PASOK lideri, Ege sorununun çözümü konusunda uluslararası hukukun uygulanması gerektiğini savundu. 
     Kıbrıslı Türklere, ''Çözümden sonra da sizin yanınızda olacağız'' mesajı veren Papandreu, Kıbrıslı Türklerin ve Rumların birleşik bir Kıbrıs yaratmak için mücadele verdiğini, bunun, bugünkü gelinen aşamada cesaretlendirici olduğunu söyledi. 
     Papandreu, AB konusunda Kıbrıslı Türklerde bazı korkular olduğunu belirterek, ''Kıbrıs vatandaşlarının haklarının AB içinde daha iyi korunacağını'' ifade etti. 
     Papandreu, ''Kıbrıs'ın da yakında bu büyük ailenin bir parçası olacağını'' söyledi. 
     Toplantıda, Kıbrıs Türk Ortaöğretim Öğretmenler Sendikası adına konuşan Şener Elçin ise Papandreu'yu Kıbrıs'ta görmekten mutluluk duyduklarını belirterek, sivil toplum örgütleri olarak demokratik ve üretken bir toplum yaratmak ve AB üyeliği için mücadele verdiklerini söyledi. 
     Annan planıyla ortaya çıkan çözüm imkanını Kıbrıs Türk Sivil toplum örgütleri olarak benimsediklerini ifade eden Elçin, 1 Mayıs'a kadar, Annan planı temelinde bir çözüm ve birleşik Kıbrıs'ın AB'ye girmesini istediklerini belirtti. Elçin, Papandreu'ya övgü dolu sözler söyleyerek, ''Rum tarafını cesaretlendirmenizi toplumum adına kutluyorum'' dedi. 
     
</TEXT>
</DOC>
