<DOC>
<DOCNO> 234912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko34.html </URL>
<DATE> 2004/04/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Sony Ericsson, yılın ilk çeyreginde 82 milyon euro net kar sağladı 
</HEADLINE>
<TEXT>

     Sony Ericsson, bu yılın ilk çeyreğinde net 82 milyon euro kar elde etti. 
     Sony Ericsson'dan yapılan açıklamaya göre, birinci çeyrekte satılan ürün sayısı geçen yılın aynı dönemine göre yüzde 63 artışla 8.8 milyon adede yükseldi. Satışlar ise aynı döneminde yüzde 66'lık artışla 1 milyar 338 milyon euro olarak gerçekleşti. 
     Geçtiğimiz yılın üçüncü ve dördüncü çeyreklerinde kar etmeye başlayan Sony Ericsson, bu yılın ilk çeyreğinde vergi öncesinde 97 milyon Euro gelir elde ederken, net karı 82 milyon euro alarak gerçekleşti. Bir yıllık dönemdeki gelir artışı brüt 210 milyon, net 186 milyon euro oldu. 
     Sony Ericsson, 2004 yılı global pazarındaki cep telefonu sayısına ilişkin tahminini de yaklaşık 520 milyon adetten 550 milyonun üzerine çıkardı. 
     Sony Ericsson Başkanı Katsumi Ihara, arka arkaya üç çeyrekte yaşanan karlılık ve satışlardaki artışın stratejilerinin meyvelerini verdiğini ortaya koyduğunu, GSM, UMTS ve Japon standartlarına odaklanmalarının başarısının kanıtlandığını kaydetti. 
     Görüntüleme, multimedya, eğlence ve endüstriyel tasarıma verdikleri ağırlığın son ürünlere en iyi biçimde yansıdığını belirten Ihara, ''Ürünlerimizle tüm pazar segmentleri ve bölgelerdeki müşterilerine hitap etmenin yanı sıra yenilikçi ve çekici markamızı güçlendirmeyi sürdüreceğiz'' dedi. 
     
</TEXT>
</DOC>
