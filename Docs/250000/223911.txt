<DOC>
<DOCNO> 223911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/guncel/gun06.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtlerden "devlet olma yolunda" bir adım daha... 
</HEADLINE>
<TEXT>
   Kürt Dinarı piyasada 
   Kürtlerin bastırdığı paralardan birinde 'Kürdistan devleti' yazıyor. Diğerinde ise Türkiye, Suriye, Irak ve İran Kürtlerini sembolize eden dört dağ resmi var 
      Namık Durukan 
   
   Kuzey Irak'ı denetim altında tutan Kürdistan Demokrat Partisi KDP ve Kürdistan Yurtseverler Birliği KYB yönetimlerinin birleşme çalışmaları hız kazanırken, federasyon statüsü kapsamında yeni yapılanmalar için harekete geçildi. Devletleşme yolunda adım adım ilerleyen ve bu doğrultuda Kürdistan Merkez Bankası dahil birçok alanda kurumlaşmasını tamamlayan Kürtler, uluslararası alanda da kendilerine devlet görüntüsü vermek için çalışmalara başladı. Saddam Hüseyin döneminde Iraklılar için bastırılan "İsviçre Dinarı"nı kullanan Kürtler, ABD'de doların küçüğü olan para birimi "cent" ebadında binlerce hatıra para bastırdı. 
   
   Bronz, nikel ve altın 
   Hatıra paralarda, doğal yaşamı anlatan kuş ve geyik figürlerinin yanı sıra, "tüm zamanların en ünlü Kürtü" olarak gösterilen komutan Selahaddin Eyyubi'nin at üstünde, Kürdistan bayrağıyla tasvir edilen temsili resmi de kullanılıyor. 
   Bronz, nikel ve altın olarak bastırılan hatıra paralarda ayrıca Türkiye, Suriye, Irak ve İran'daki Kürtleri temsil eden dört dağ ve Kürtlerin önemli sembollerinden 21 ışıklı Mezopotamya güneşinin doğuşu da bulunuyor. Hatıra paraların birinin üzerinde de "Kürdistan devleti" yazısı dikkat çekiyor. 
   1 Kürt dinarının üzerinde geyik, 10 dinarın üzerinde ceylan, 100 dinarın üzerinde bölgede yaşayan kerkenez kuşu, 22 ayar altın olarak basılan 1000 dinarda da at üzerinde Kürt bayrağı taşıyan Eyyubi'nin resmi yer alıyor. 1 ve 10 dinarların büyük bölümü Kuzey Irak'ta dağıtılırken, 100 ve 1000 dinarın dağıtılması "şimdilik" düşünülmüyor. 
   
   
   
</TEXT>
</DOC>
