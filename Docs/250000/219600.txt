<DOC>
<DOCNO> 219600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur35.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim muhasebecisine dava... 
</HEADLINE>
<TEXT>

     Uzan Grubu'na bağlı şirketlerden üzerine tedbir konulan Telsim Shop'larda toplanan paraları BDDK'nın hesabına yatırtmak yerine kargoyla kendisine gönderilmesini sağladığı iddia edilen Hande Kızılırmak hakkında dava açıldı. 
     Şişli Cumhuriyet Başsavcılığı'nca hazırlanan iddianamede, Doğu ve Güneydoğu Anadolu'daki Telsim Shop'lardan toplanan paraların, Bankacılık Düzenleme ve Denetleme Kurulu'nun BDDK Pamukbank'taki hesabına yatırılması gerekirken, çeklere dönüştürülüp kargo zarfları içerisinde şirketin İstanbul'daki imzaya yetkili muhasebecisi Hande Kızılırmak'a gönderildiği belirtildi. 
     İstanbul'daki 8 kargo şirketinde yapılan aramada, yaklaşık 15 koli içerisinde bulunan zarflardan Telsim adına verilmiş çeşitli bankalara ait yaklaşık 300 milyar lira tutarında çek çıktığı öne sürülen iddianamede, eylemin ''ihtiyati tedbir kararına muhalefet'' suçunu oluşturduğu kaydedildi. 
     İddianamede, Kızılırmak'ın eylemine uyan Hukuk Muhakemeleri Usulü Kanunu'nun 113. maddesinin A bendi uyarınca, 1 ile 6 ay arasında hapis cezasına çarptırılması istendi. 
     Kızılırmak'ın yargılanmasına, önümüzdeki günlerden Şişli Asliye Ceza Mahkemesi'nde başlanacak. 
     
</TEXT>
</DOC>
