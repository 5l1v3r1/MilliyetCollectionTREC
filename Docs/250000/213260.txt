<DOC>
<DOCNO> 213260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun16.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC avukatları Yargıç Hutton'un raporu hatalı 
</HEADLINE>
<TEXT>

     İngiltere Savunma Bakanlığı bilim adamlarından David Kelly'nin ölümüyle ilgili olarak yargıç Lord Hutton tarafından hazırlanan raporu inceleyen BBC'nin avukatları, raporun ''hukuken hatalı'' olduğu sonucuna vardılar. 
     The Independent gazetesi, BBC'nin hukukçuları tarafından, Hutton raporuna ilişkin olarak hazırlanan 135 sayfalık tutanakların önemli bölümlerini bugünkü sayısında yayımladı. 
     Raporda, özellikle Başbakan Tony Blair'in eski basın danışmanı Alastair Campbell'in parlamento komisyonları önünde verdiği ifadelerde yalan söylediği iddia edildi. 
     Dışişleri Bakanı Jack Straw'u da suçlayan BBC avukatları, Straw'un savaşa gerekçe yaratmak için parlamentoyu yanılttığını öne sürdü. 
     BBC avukatlarının, Lord Hutton'ın görmezden geldiği hukuki delilleri ortaya koymaya çalıştıklarına dikkat çekilen haberde, ''Hukukçular, Lord Hutton'ın 12 konuda eksiklerini vurguladıktan sonra, bu eksiklerin ciddi bir hukuki hata olduğuna dikkat çekiyorlar'' ifadesine yer verildi. 
     Independent gazetesi, hazırlanan bu raporun BBC ile hükümet arasında biraz da olsa durulmuş görünen kavganın yeniden alevlenmesine yol açacağını savunurken, BBC çalışanlarının hükümete karşı son derece öfkeli oldukları belirtildi. 
     Gazete, BBC'nin, Hutton raporu üzerinde bir hukuki gözden geçirme isteyebileceğini de yazdı. 
     
</TEXT>
</DOC>
