<DOC>
<DOCNO> 205070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun02.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam, Bağdat'ta Irak mahkemesinde yargılanacak" 
</HEADLINE>
<TEXT>

     Irak Geçici Hükümet Konseyi IGHK üyesi İyad Allavi, Saddam Hüseyin'in Bağdat'ta bir Irak mahkemesinde yargılanacağını ve yargılamanın kamuoyuna açık bir şekilde yapılmasına sıcak bakmadıklarını söyledi. 
     Aynı zamanda IGHK bünyesindeki Yüksek Güvenlik Konseyi Koordinatörü olarak da görev yapan Vifak Haraketi lideri Allavi Londra'da yayınlanan El Hayat gazetesine verdiği özel demeçte, ABD ve koalisyon güçlerinin Irak'tan ne zaman çekileceklerinin ise önümüzdeki üç aylık dönemde belirleneceğini ileri sürdü. 
     Saddam'ın büyük bir olasılıkla idam cezasına çarptırılacağı iddiasında bulunan Allavi, ''Saddam'ın, Irak halkına karşı işlediği suçlar nedeniyle bir Iraklı olarak, Iraklı yargıçlardan oluşturulacak bir Irak mahkemesinde yargılanması için dosya hazır. Saddam'dan davacı olan diğer ülkeler, bu konuda hazırlayacakları dosyalarla Irak yargısına başvurabilirler. Bana göre, Irak Ceza Kanunu doğrultusunda verilecek karar da bellidir. İdam cezasına çarptırılacak'' diye konuştu. 
     Allavi, üç hafta önceki Washington'da Amerikalı yetkililerle yaptığı görüşmeler konusundaki bir soruya karşılık olarak ise ''El Hayat gazetesi aracılığıyla, önümüzdeki üç aylık süreçte gerçekleştirilecek görüşmelerin önemli olacağını duyurmak istiyorum. Bu görüşmelerde, ABD ve koalisyon güçlerinin durumu, bunların Irak'tan çekilme takvimi belirlenmiş olacak'' dedi. 
     Saddam'ın belirli konularda itiraflarda bulunduğunu da belirten Allavi, ''Saddam, itiraflarda bulunmaya başladı. Bazı önemli meselelere ilişkin itirafları oldu'' diye konuştu. Allavi, Saddam Hüseyin'in kamuoyuna açık bir şekilde yargılanmasına neden sıcak bakmadıklarını ise şu şekilde özetledi 
     ''Bu konu şu ana kadar ele alınmadı. Ama bu yola başvurulacağını sanmıyorum. Sıradan suçlular gibi yargılanacağı düşüncesindeyim. Tek fark, Saddam'ın suçlarının tüyler ürpertici, korkunç ve vahim olması. Kendisine bahşiş vermiş ve maddi yardımda bulunmuş ülkelerin veya şahısların isimlerini vermeye kalkışma ihtimali de var. Bunları televizyonda dile getirmesini istemiyoruz. 
     Ortada bir sürü belge mevcut. Biz, Irak'ın başkalarıyla ilişkilerine zarar gelmesini istemiyoruz. Olanların mantıki ve objektif açıklamasından farklı bir mecraya sürüklenmesini arzu etmeyiz. Irak'ta yapılacak olan yargılama, Irak halkına karşı işlenmiş suçlar, ülke mallarının ve servetinin örgütlü biçimde yağmalanması, Irak içinde ve dışarıda işlenmiş cinayetlere odaklanacak. Mahkeme, başka ülkelerin şikayetleri konusunda da duyarlı ve açık olacak. Kuveytlilerin ya da başka ülkelerin şikayetleri söz konusu olabilir. Filistinliler ve Ürdünlülerden de şikayetler gelebilir. Bu, oldukça karmaşık bir mesele. Ama en mühim nokta, Irak'ın kararıyla oluşturulacak bir Irak mahkemesinde Bağdat'ta, sözcüğün her anlamıyla meşru ve yasal biçimde yargılanmasıdır. Saddam'ın suçları açıktır ve bilinmektedir.'' 
     
</TEXT>
</DOC>
