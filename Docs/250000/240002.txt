<DOC>
<DOCNO> 240002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko45.html </URL>
<DATE> 2004/05/14/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Aygün Türkiye ekonomisi yeni bir krizi kaldırabilecek durumda değil 
</HEADLINE>
<TEXT>

     Ankara Ticaret Odası Başkanı Sinan Aygün, ''Türkiye'nin ekonomisi artık yeni bir krizi, tartışmayı, olumsuzluğu kaldırabilecek durumda değil'' dedi. 
     Aygün, Türkiye Odalar ve Borsalar Birliği TOBB Başkanı Rifat Hisarcıklıoğlu ile birlikte İtimat A.Ş'nin seramik ürünleri mağazasının açılışına katıldı. Burada gazetecilerin, ''TBMM'de kabul edilen YÖK Kanunu'nun ekonomiyi nasıl etkileyeceğini'' sormaları üzerine Aygün, şöyle konuştu 
     ''YÖK Kanunu'nun ekonomiyi olumsuz etkilediği belli. Ancak, bu boyutta olmaması gerekir. Piyasalardaki gerginliğin bundan kaynaklandığını sanıyoruz ama makul bakmak gerekirse, ABD'nin faizleri yükseltmesi Türkiye'yi de etkiliyor. Bu da bir etkendir. Türkiye'nin gündemi YÖK Yasası değildir. Türkiye'nin gündemi bize göre ekonomidir, dolayısıyla üretimdir, işsizliğin önlenmesidir.'' Aygün, döviz kurlarındaki yükselişe ilişkin bir başka soruyu da şöyle yanıtladı 
     ''Döviz kurları dalgalı kura adapte olmuş vaziyette. Dalgalı kurun özelliği bu. Dalganın nereye çıkacağı belli değil. Piyasalar şu anda tedirgin. 1 saat önce takip ettim, dolar kendine gelmeye başlamış. Önümüzdeki hafta sonuna kadar 1 milyon 460 bin, 1 milyon 450 bin liraya kadar düşer diye düşünüyorum. Döviz önemli ama bundan önemlisi üretim, istihdam ve ihracat. Bunların büyümesi lazım. Türkiye'nin ekonomisi artık yeni bir krizi, tartışmayı, olumsuzlukları kaldırabilecek durumda değil. Ekonominin yeni yeni kafasını kaldırmaya başladığı, borçların yavaş yavaş ödenmeye başladığı günlerde yeni bir kriz çıkarsa bunun Türkiye'ye faturası çok ağır olur diye düşünüyorum.'' Hükümetin ekonomi politikasını da değerlendiren Aygün, şöyle devam etti 
     ''Ekonomiden sorumlu Devlet Bakanımızın sivil toplum örgütlerinden uzak olması, iş hayatından uzak olması, bizim moralimizi bozuyor. Ekonomiden sorumlu bakanın reel sektörün içinde olması gerekiyor. Ama bakıyoruz ki ekonomiden sorumlu bakan yurtdışında, daha çok IMF ve Dünya Bankası ile beraber. Türkiye'yi IMF ve Dünya Bankası değil, Türk müteşebbisi kurtaracak. Ankara'daki, Anadolu'daki üretim yapanlar kurtaracak. O yüzden ekonomiden sorumlu bakanın reel sektörle beraber olmasında fayda var.'' 
     
</TEXT>
</DOC>
