<DOC>
<DOCNO> 221891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/ekonomi/eko07.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan, Sait Halim Paşa'ya kiracı buldu 
</HEADLINE>
<TEXT>

   AHU COŞKUN İstanbul 
   
   Maliye Bakanı Kemal Unakıtan, Beşiktaş'ta bir otel yapmak isteyen işadamının sıkıntılarını dinledikten sonra, "Sana Sait Halim Paşa Yalısı'nı satayım. Ben de yatırımcı arıyorum" diye konuştu. 
   Unakıtan, AKP'nin Beşiktaş Belediyesi Başkan adayı Şahin Özer ile birlikte Ortaköy'deki Hayal Kahvesi'nde iş dünyasının temsilcileriyle bir araya geldi. Unakıtan, yaptığı konuşmada, kişi başına milli gelirin 3 bin 500 dolara yaklaştığını, bu yıl sonunda ise 4 bin dolara ulaşacağını ifade etti. Enflasyonun düştüğünü, tek haneli enflasyon dönemine girildiğini belirten Unakıtan, "Bunlar bizim için yeterli değil. Ekonomimizin de, siyasetin de istikrarlı olması çok önemli" diye konuştu. Beşiktaş'ta bir otel yapmak isteyen işadamının sıkıntılarını da dinleyen Unakıtan, "Sana Sait Halim Paşa Yalısı'nı satayım. Ben de yatırımcı arıyorum. Bana özel gel, bir yemek de benden ye. Seçimden sonra bu ilk işimiz olsun" diye konuştu. Unakıtan, Rusya'yı ziyareti sırasında bir işadamının Kilis'te şampanya üreten bir fabrika açmak istediğini ve bu yatırım sırasında işadamının bir noktada sıkıştığını kendisine ilettiğini, kendisinin de bu işi tüm bakanlıklarla birebir görüşerek çözdürdüğünü ifade etti. 
   
   
</TEXT>
</DOC>
