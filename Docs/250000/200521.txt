<DOC>
<DOCNO> 200521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/yasam/yas05.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunalım geçiren polisin dehşeti... 
</HEADLINE>
<TEXT>

   Çevik Kuvvet'te görevli polis 'Amirlerim beni deli ediyor' deyip önce bir taksiciyi, sonra da üç benzinciyi rehin aldı 
      MUSTAFA KURTARAN 
   
   İstanbul Çevik Kuvvet Şube Müdürlüğü'nde görevli polis memuru Bünyamin Demir, dün İstanbul'da saatlerce süren bir dehşet yaşattı. 
   Bayrampaşa'da görevli Demir, dün saat 05.00'te Şişli'de Yıldıray Yılmaz'ın kullandığı taksiye bindi. Silahını taksicinin kafasına dayayan Demir, tur attırmaya başladı. Üç saat sonra Yılmaz, Çengelköy'de gördüğü bir polis ekibinin önünde kapıyı açıp kaçtı. Silahlarını çeken polisler, silahlı ve üniformalı Demir'e ateş açmadı. Demir de, yakındaki benzin istasyonuna girdi. Demir, pompacı Ayhan Özdemir, Kemal Yaprak ve Mustafa Coşar'ı rehin alarak büro bölümüne götürdü. Burada polisleri kendine yaklaştırmayan Demir, gazetecilere açıklama yaptı. Dokuz günlük bayram tatili boyunca çalıştığını, önceki gün 18 saat görev yaptığını belirten Demir, sorunlarını iletecek muhatap bulamadığını söyledi. 
   Dört aydır Çevik Kuvvet'te olduğunu kaydeden Demir, "Müdürler ruhi dengemin bozuk olduğunu söyleyerek beni sürekli uyarıyordu. Psikolojik tedavi yaptırdılar. Ben deli değilim, beni mahvettiler" iddiasında bulundu. 
   
   Sonunda teslim oldu 
   Daha sonra Demir, olay yerine gelen Üsküdar Başsavcısı Ahmet Özoğlu ve Üsküdar İlçe Emniyet Müdürü Ali Öz'le uzaktan konuştu. Demir, ardından da önce silahını, daha sonra da rehineleri bırakıp teslim oldu. Üsküdar Adliyesi'ne sevk edilen Demir, "hürriyeti tahdit" suçundan tutuklanarak Paşakapısı Cezaevi'ne gönderildi. Demir'in, Haydarpaşa Numune Hastanesi Baştabipliği'ne sevk edildiği ve yapılan muayenesinde "hezeyanlı bozukluk, paranoid, şizofrenik bozukluk ve bipolar bozukluk" ön tanısı konulduğu belirtildi. 
   
   
</TEXT>
</DOC>
