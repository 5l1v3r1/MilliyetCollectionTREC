<DOC>
<DOCNO> 219415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yazar/akyol.html </URL>
<DATE> 2004/03/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İşte Ortadoğu 
</HEADLINE>
<TEXT>

   
   IRAK'TA İmam Hüseyin için matem tutulan Aşure gününde 2 milyon Şiinin toplandığı Kerbela'da ve ayrıca Bağdat'ta intihar saldırıları... 
   150 kadar ölü, çok sayıda yaralı... 
   Saldırının hedefleri Şiiler, saldırının mekanları Şii türbeleri 
   Aynı gün Pakistan'ın Ketta şehrinde de Şiilere karşı "intihar eylemi" yapıldı, 17 ölü var, çok sayıda yaralı... 
   Yine aynı gün Afganistan'da Şiilere ateş açıldı... 
   Irak'ta daha önce de Şiilere karşı kanlı saldırılar düzenlenmişti. Türkmenlere ve Kürtlere karşı da intihar eylemleri yapılmıştı. 
   Pakistan'da da itikadi, etnik ve kabile terörü yeni değil. 
   İşte "Büyük Ortadoğu" denilen coğrafya 
   
   KİMLER yapıyor Amerikalılara göre eylemlerin arkasında Ebu Musab El Zerkavi adlı Ürdünlü bir terörist var. Zerkavi, geçen ay ele geçen talimatında Şiilere saldırılmasını, bu şekilde iç savaş çıkarılarak Amerika'nın başarısızlığa uğratılmasını istiyormuş. 
   Zerkavi başlı başına önemli bir 'numune'dir. 
   ABD Dışişleri Bakanı Powel, şubat ayında BM Güvenlik Konseyi'nde yaptığı konuşmada Zerkavi'den bahsetmişti Her şeyden önce, Filistin kökenli olması önemli. Afganistan'da çalışmış, Taliban ve Bin Ladin'le irtibatlı... Uzun süre Kuzey Irak'ta "Kürt El Kaidesi" olarak bilinen "Ensar ül İslam" örgütünün kontrolündeki yörede yaşamış, birçok eylemi yönlendirmiş... 
   Önemli eylemlerinden biri, geçen ekimde Amman'da Amerikalı diplomat Lawrence Folley'in öldürülmesiydi. 
   Terörizmin karmakarışık örgütsel yapılarının yanında, dikkat edilmesi gereken çok önemli bir husus da, "Büyük Ortadoğu" denilen coğrafyanın itikadi ve etnik çatışmalara yatkın ve aynı zamanda terör üretebilen bir yapıya sahip olmasıdır. 
   
   Şİİ liderler ılımlı ve bilgece davranıyorlar. İşte ortalık kan gölüne döndüğü halde Ayetullah Sistani herkesi sükunete çağırdı. Halbuki bir fetvasıyla milyonları ayağa kaldırabilirdi. 
   Ama bölgede itikadi ve etnik gerilimin tırmanması bir noktadan itibaren kontrol edilemez hale gelebilir. 
   Dünyanın da korkusu budur. 
   Filistin meselesi, bölgede öfkesi kabaran herkesin esin kaynağı haline gelmiştir Hem Amerika'nın haksızlıklarına duyulan tepkilerin, hem "intihar eylemleri"nin esin kaynağı 
   Pakistan'da Ketta'da Şiilere saldıran kişi de bir intihar eylemcisi 
   'Eylemci' bulmak da bu bölgenin sosyo politik yapısında çok kolay Jessica Stern'in "Terror in The Name of God" adlı kitabında belirttiği gibi, mesela gerilla tarzı terör için uzun bir eğitim lazım. Halbuki "intihar eylemi" için 'insan malzemesi' kafidir Bu 'malzeme' Ortadoğu'da bol bol var Genç işsizler... Uğrunda ölecekleri kimliklerinden başka hayatta bağlanacakları hiçbir şeyi olmayan öfkeli kitleler... 
   21. yüzyıla Ortadoğu damgasını vuracak Ya sorunların çözümüyle dünyaya rahat nefes aldırarak veya kendi öfkelerini bombalarla dünyaya ihraç ederek 
   Onun için "Büyük Ortadoğu" coğrafyasına dikkat 
   
   DÜZELTME Dünkü yazımda Ziya Gökalp'in sözündeki "mukatele" kelimesi yanlışlıkla "mukalete" olarak dizilmiştir. Düzeltir özür dilerim. 
   
      
   
   
</TEXT>
</DOC>
