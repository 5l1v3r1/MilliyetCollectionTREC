<DOC>
<DOCNO> 222937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/ekonomi/aeko.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cirolar düzelir, istihdam belki 
</HEADLINE>
<TEXT>

   TOBB'un 4 bin 872 firma arasında yaptığı ankete göre işadamları cirolarını artırmayı beklerken, istihdam konusunda temkinliler 
      EKONOMİ SERVİSİ 
   
   Türkiye Odalar ve Borsalar Birliği'nin TOBB 4 bin 872 firma arasında gerçekleştirdiği "Ekonomik Barometre Anketi"nden pembe tablo çıktı. 
   Ankete katılan firmalar ciroları bakımından 2004 yılında oldukça iyimser beklentiler içinde. Ankete göre, firmaların yüzde 46.6'sı geçen yıla göre cirolarının arttığını belirtirken, yüzde 23.3'ü azaldığını, yüzde 30.1'i de değişmediğini bildirdi. 2004 yılı ciroları hakkındaki beklentilerini "Artacak" şeklinde bildiren firmaların oranı ise yüzde 65.9 oldu. Cirolarının "Değişmeyeceğini" belirtenlerin oranı yüzde 21.9, "Azalacağını" söyleyenlerin oranı da yüzde 12.2 olarak saptandı. 
   Firmaların yüzde 50'si istihdam ettikleri işçi sayısının 2003'te değişmediğini bildirirken, yüzde 48.7'si de aynı durumun 2004'te de yaşanacağı yanıtını verdi. 
   Ankette işadamlarına "2004 yılı için yurtiçi gelişmelerin firmaları için doğuracağı sonuçlar hakkındaki beklentileri" de soruldu. Firmaların yüzde 54.9 gibi yüksek bir kısmı "Daha olumlu" olacağı yönünde görüş belirtti. 
   Aynı konuda "Olumsuz" beklenti içinde olduklarını söyleyenlerin oranı yüzde 16.3 olurken, "Değişme olmayacağı" beklentisi içinde olduklarını ifade edenlerin oranı da yüzde 28.7 olarak belirlendi. 
   
   Yatırım artacak 
   Ankete katılan firmaların yüzde 31.7'si, 2003'te yatırımlarının bir önceki yıla göre azaldığını belirtirken, yüzde 22.3'ü arttığını kaydetti. Firmaların yüzde 48.1'i 2004 yılında yatırımlarının artmasını beklediklerini, yüzde 31.8'i ise azalacağını söyledi. 
   
   İhracat k rı azaldı 
   İhracat yapan firmaların yüzde 31.7'si geçen yıl ihracattan elde ettikleri k rın bir önceki yıla göre arttığını bildirdi. İhracattan elde ettikleri k rın azaldığını ifade eden firmaların oranı ise yüzde 36.1 oldu. Yine ihracat yapan firmaların 2004 yılı beklentilerine bakıldığında, ihracat yapan 2 bin 260 firmanın yüzde 58.1'i 2004'te ihracattan elde ettikleri k rın artacağı, yüzde 22'si de azalacağı beklentisi içinde. 
   Milliyet'e açıklamalarda bulunan TOBB Başkanı Rifat Hisarcıklıoğlu anket sonuçlarını "Türk özel sektörü yelken açmış rüzgarı bekliyor. Bu rüzgarı da sağlayacak olan iktidardır" şeklinde değerlendirdi. 
   
   En iyimser bölge Akdeniz    Ankete katılan firmalar arasında 2004 için "daha iyi olacak" diyenlerin Akdeniz ve Güneydoğu Anadolu Bölgesi'nde toplanmış olması dikkat çekti. Akdeniz Bölgesi firmalarının yüzde 73'ü cirolarının, istihdamlarının, k rlarının, ihracat gelirlerinin 2004'te artmasını beklediklerini bildirdi. En fazla ciro kaybı yaşayan firmaların ise Doğu Anadolu Bölgesi'nde toplandığı ortaya çıktı. Bu bölgede faaliyet gösteren firmalardan yüzde 28.7'sinin 2003 cirosu 2002'ye göre azaldı. Bu olumsuz tabloya rağmen Doğu Anadolulu firmalarının yüzde 70.9'u 2004'te ihracat gelirlerinde ciddi miktarda artış beklediğini bildirdi. 
   
      
   
</TEXT>
</DOC>
