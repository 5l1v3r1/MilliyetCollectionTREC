<DOC>
<DOCNO> 204382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/soneko16.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartları, büyümeyi destekliyor... 
</HEADLINE>
<TEXT>

     Kartlı ödeme sistemlerinin ekonomik büyümeye ve gelişmeye katkıda bulunduğu bildirildi. 
     Tahmin ve danışmanlık şirketlerinden Global Insight tarafından Visa AB sponsorluğunda, gayri safi milli hasıla, uluslararası ekonomik büyüme, ekonomik etkinlik ve sermaye birikimi olmak üzere 4 ana alana odaklanarak gerçekleştirilen araştırma sonucunda, kartlı ödemeler de dahil olmak üzere elektronik ödemelerin ekonomik büyüme ve verimliliğin itici gücü olduğu belirtildi. 
     Araştırma sonucu yayınlanan raporla ilgili olarak Global Insight Finansal Hizmetler Genel Müdürü Mark Lauritano tarafından yapılan açıklamada, araştırmanın kartlı ödemelerin makro ekonomik etkilerinin tanımlanması ve rakamsallaştırılması konusunda bir ilk olduğu vurgulandı. 
     Elektronik ödemelerin ekonomiye katkılarını 50 ülkede inceleyerek tanımladıklarını bildiren Lauritano, araştırma verilerine göre, bir ülkede kartlı ödeme sistemlerinin payının kendi içinde sadece yüzde 10 oranında bir artış göstermesinin, bireysel tüketim harcamalarında yüzde 0.5 oranında artışa karşılık geldiğini kaydetti. 
     Mark Lauritano, araştırmanın yapıldığı ülkeler arasında yer alan 21 Avrupa ülkesinde ortalama 5.27 trilyon dolar olan tüketici harcamasında kartların payının yüzde 19 olarak belirtildiğini, bu yüzdenin 2 puan artarak yüzde 21 oranına yükselmesinin, tüketici harcamalarında yaklaşık 26 milyar dolarlık artışı sağladığını bildirdi. 
     Araştırmanın ortaya koyduğu diğer bir sonuç ise, elektronik ödeme sistemlerinin gayri safi milli hasılayı etkileyen tasarruf boyutunda ortaya çıkıyor. Kağıt temeline dayanan ödemelerle karşılaştırıldığında, ihtilaf olasılıklarının azalması, hız ve düşük maliyet gibi etkenler nedeniyle elektronik ödeme sistemleri gayri safi milli hasılada yüzde 1 dolayında tasarruf sağlıyor. 
     Çalışmada, Fransa, Almanya, İtalya, İspanya ve İngiltere gözönüne alındığında bu yüzde 1'lik oran, yıllık 58 milyar dolarlık bir tasarruf anlamına geliyor. 2003 GSMH gerçekleşme tahmini temel alındığında Türkiye için bu rakam 2.3 milyar dolar olarak ortaya çıkıyor. 
     
     KARTLA TEŞVİK ÖDEMESİ 
     Araştırma sonuçlarıyla ilgili değerlendirmede bulunan Visa Türkiye Genel Müdürü Berna Ülman da, kartlı sistemlerin gelişmekte olan ya da geçiş dönemindeki ekonomilerde, finans sisteminin modernleştirilmesinde, ekonomik şeffaflık yaratılmasında, likidite ve istikrar sağlamada güçlü bir rol üstlenebileceğini kaydetti. 
     Ülman, ''Elektronik ödeme ürünlerinin bankacılık sistemiyle tanışmamış olan yüzde 70 dolayında dünya nüfusunu, sistemin içerisine çekmede önemli bir başlama noktası olduğunu biliyoruz. Sisteme dahil edilecek sistem dışı birikimlerin, büyük ölçüde bir sermaye birikimi yaratması bekleniyor'' dedi. 
     Visa olarak Avrupa, Amerika, Latin Amerika ve Uzakdoğu'da kamuyla ortaklaşa binin üzerinde program yürüttüklerini anlatan Berna Ülman, özellikle Uzakdoğu ve Latin Amerika bölgelerinde kayıtdışı ekonominin önlenmesinde önemli yol katedildiğinin altını çizdi. 
     Kamu teşviklerinin doğru amaçla, doğru yerlerde kullanılmasını kontrol altına alabilen kart ürünleri ile hükümetlerin teşvikleri bile artık kartla ödemeye başladığını bildiren Ülman, Türkiye'de de bu kapsamda kamuyla projelerin gündeme geldiğini kaydetti. 
     
</TEXT>
</DOC>
