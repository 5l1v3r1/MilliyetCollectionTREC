<DOC>
<DOCNO> 210763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/guncel/gun04.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Karne günü dondu 
</HEADLINE>
<TEXT>

   Ümraniye'de okuldan çıkıp evine giderken tipi yüzünden kaybolan ilkokul öğrencisi Atabey Kemaloğlu, donarak yaşamını yitirdi... 
      GÖKHAN KARAKAŞ İstanbul 
   
   Ümraniye'de önceki gün karnesini aldıktan sonra evine dönerken kaybolan ilkokul 2. sınıf öğrencisi Atabey Kemaloğlu, donarak öldü. 
   Yunus Emre Mahallesi'ndeki Ayşe Çarmıklı İlköğretim Okulu'nda okuyan Atabey, ağabeyi ve küçük kardeşiyle birlikte önceki gün karnelerini aldıktan sonra okula 5 kilometre mesafedeki Yenidoğan beldesindeki evlerine dönmek üzere yola çıktı. Bir süre sonra kardeşlerinden ayrılan Kemal, kayboldu. İki çocuklarının eve dönmesine rağmen Atabey'in dönmediğini gören ailesi, oğullarını aramaya başladı. Fakat, Atabey bir türlü bulunamadı. Jandarmanın başlattığı arama çalışması sonucu Atabey'in donmuş cesedi, dün sabah Göztepe ile Yunus Emre Mahalleleri arasındaki derenin Domuzbükü Köprüsü yakınlarında karlar içerisinde bulundu. 
   Domuzbükü Köprüsü'nün yıkılması nedeniyle dereden karşıya geçemeyen çocuğun, tipinin etkisiyle yolunu bulamayıp donarak öldüğü açıklandı. Minik Atabey'in ailesiyle altı ay önce Yenidoğan'a taşındığı öğrenildi. 
   
   Egzozdan öldü 
   Öte yandan Fikirtepe Yumurtacı Abdibey Caddesi Nur Sokak 22 numaradaki oto tamirhanesinin önünde ısınmak için çalıştırdığı otomobilde uyuya kalan Ünal Öztürk 53 , sızan egzoz gazından zehirlenerek hayatını kaybetti. Öztürk'ün cesedi sabah işe gelen arkadaşları tarafından bulundu. Öztürk'ün yoğun yağış ve trafik sebebiyle evine gitmeyerek otomobilde uyuduğu öğrenildi. 
   
   Kar ve tipi 3 can aldı    DHA 
   Erzurum Çat Merkez Pansiyonlu İlköğretim Okulu 8. Sınıf öğrencisi Hüseyin Şahan'la 8 öğrenci dün karnelerini aldıktan sonra iki köylüyle Çukurçayır köyüne gitmek için minibüse bindi. Öğrencileri taşıyan araç kar ve tipi nedeniyle yolda kaldı. Köye yürüyerek gitmek isteyen öğrenciler, 4 kilometrelik yolda tipiye yakalandı. Şahan 13 donarak ölürken, uyuyakalan öğrencileri köylüler kurtardı. Ancak öğrencileri aramak için köyden ayrılan Veysel ve Bayram Aktekin kayboldu. Kaybolan iki kişinin bulunması için çalışmalara başlandı. 
   Çanakkale'de avlanmaya giden İbrahim Damar'la tek başına yaşayan Şemsi Karabacak donarak öldü. Eskişehir'de de kömür sobasından sızan karbonmonoksit gazından zehirlenen baba Sait Mutlu ile kızı Semra Mutlu öldü. 
   
   
</TEXT>
</DOC>
