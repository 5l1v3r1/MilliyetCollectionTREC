<DOC>
<DOCNO> 225649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/dunya/dun03.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   HAMAS liderleri artık saklanıyor 
   HAMAS Örgütü'nün kurucusu ve ruhani lideri Şeyh Ahmed Yasin'in İsrail tarafından öldürülmesinin ardından ilan edilen 3 günlük yasın sona ermesiyle örgütün yönetim kademesi, liderleriyle aynı akibete uğramamak için gizlenmeye başladı. Yas süresince İsrail'in uluslararası arenada daha fazla tepki çekmemek için kendilerine saldırmayacağı düşüncesiyle özgürce dolaşan HAMAS'ın yeni lideri Abdülaziz El Rantissi ile örgütün önde gelen siyasi yöneticileri Mahmud Zahar ve İsmail Haniye, yasın dün sona ermesiyle ne ortalarda göründü, ne de İsrail ordusunun yerlerini saptayabileceği endişesiyle telefonlara çıktı. İsrail Devlet Radyosu, örgütün yeni lideri Abdülaziz El Rantissi'nin "İsrail'in öncelikli hedefleri arasında" yer aldığını açıklamıştı. 
   
   Kendisini alaya alma yeteneği varmış 
   Zaman zaman yaptığı gaflar ve dil sürçmeleri dışında, ciddi bir devlet adamı portresi çizen ABD Başkanı George W. Bush, espriden de anladığını ortaya koydu. Bush'un hazırlattığı slayt şovu Radyo ve Televizyon Muhabirleri Derneği'nin 60. yıllık yemeğindeki 1.500 davetliyi neşeye boğdu. Şovun bir sahnesinde, Irak'ın bir türlü bulunamayan kitle imha silahlarını kastederek, "Şu kitle imha silahlarının buralarda bir yerde olması lazım" diyen Bush, ofisindeki masaların altında girerek araştırma yapıyor. 
   
   Fransız terör örgütü tehdidini geri çekti 
   Fransa'da demiryolu ağına bomba yerleştirdiğini ve istediği fidyenin ödenmemesi halinde bu bombaları patlatacağını iddia eden AZF adlı örgüt, eylemini askıya aldığını açıkladı. Fransa İçişleri Bakanlığı, AZF'nin kendilerine ve Devlet Başkanı Jacques Chirac'a gönderdiği mesajda, "AZF, teknik, lojistik ve diğer açıdan eksikliklerinin farkında olduğu için şimdilik eylemlerini askıya alıyor" dediğini belirtti. Mesajda AZF, ileriki bir tarihte isteyecekleri fidyenin ödenmemesi halinde İspanya'daki saldırıdan daha büyük bir saldırı gerçekleştireceği tehdidinde bulunuyor. Örgüt, devletin kendilerine 4 milyon dolar ve 1 milyon euro ödememesi halinde, demiryolları üzerine yerleştirdiği 9 bombayı patlatacağını açıklamıştı. 
   
   'Türkiye, Ermenistan sınırını açmayacak' 
   Azerbaycan Cumhurbaşkanı İlham Aliyev, Türkiye'nin Ermenistan sınırını açmayacağını söyledi. Aliyev, önceki akşam gazetecilerin, "Türkiye'nin Ermenistan sınırını açıp açmayacağı" yönündeki soruları üzerine, "Türkiye ziyareti sırasında Başbakan Recep Tayyip Erdoğan ve Dışişleri Bakanı Abdullah Gül'ün sınırın açılmayacağı yönünde kendisine söz verdiklerini, kendisi için bunun yeterli olduğunu" söyledi. Türkiye'ye Ermenistan sınırının açılması yönünde çeşitli uluslararası kuruluşlar tarafından baskı yapıldığını anlatan Aliyev, "Türkiye, Ermenistan ile sınırlarını açarsa Karabağ sorunu hiçbir zaman çözülemez" dedi. 
   
   
   
</TEXT>
</DOC>
