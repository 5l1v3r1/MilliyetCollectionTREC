<DOC>
<DOCNO> 237435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun30.html </URL>
<DATE> 2004/05/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Valinakis Erdoğan güçlü ve karizmatik... 
</HEADLINE>
<TEXT>

     Yunanistan Dışişleri Bakan Yardımcısı Yannis Valinakis, Başbakan Recep Tayyip Erdoğan'ın ''Güçlü ve karizmatik bir şahsiyet'' olduğunu söyledi. 
     Valinakis, Atina'da yayımlanan Elefterotipiya gazetesine verdiği demeçte, Erdoğan'ın yıllardır yapılamayanı yaparak, Türk siyaset sahnesinde neredeyse tam bir hakimiyet kurmayı başardığını vurguladı. 
     Valinakis, ''Sayın Erdoğan'ın gerçekçi ve samimi olduğuna inanıyorum. Karmaşık ve uzun yıllar varlığını sürdüren sorunlara çözüm bulmaya kararlı ve hazır bulunuyor. Bu tutumun, Türk-Yunan ilişkilerinde de benimsenmesi halinde önemli adımların atılmasının yolu açılacaktır'' dedi. 
     Gazetenin, geçmişte Türk yetkililerin Batı Trakya'yı ziyaret taleplerine olumsuz yanıt verilmesine rağmen, niçin Başbakan Erdoğan'a izin verildiğine ilişkin sorusunu da yanıtlayan Valinakis, Atina'nın iki ülkenin birbirine güven göstermesi için koşulların olgun olduğuna inandığını söyledi. 
     Valinakis, ''Karşı tarafın da ikili ilişkilerin iyileşmesinden ve AB yöneliminden ortak çıkar bulunduğunu gördüğünü umut ediyoruz'' diye konuştu. 
     Türkiye ile Yunanistan arasında devam eden istikşafi görüşmelere de değinen Valinakis, bu görüşmelerin hedefinin Lahey Uluslararası Adalet Divanı'na başvurmak için tahkimname hazırlanması olduğunu ve bunun için çalışıldığını belirtti. 
     
     KIBRIS 
     Kıbrıs konusunda 2. bir fırsatın Türkiye'nin AB'den müzakere tarihi almasına ilişkin kararın verileceği Aralık ayında doğabileceğini de söyleyen Valinakis, 2. bir referandum yapılıp yapılmayacağına ilişkin kararıysa Kıbrıs Rum kesiminin alacağını kaydetti. 
     Valinakis, Dışişleri Bakanı ve Başbakan Yardımcısı Abdullah Gül'ün Türkiye'nin KKTC'den asker çekmeyeceğine ilişkin açıklamasını konu alan soruyaysa ''Her hükümetin kendi politikasını kendi yöntemleriyle savunması doğaldır. Önemli olan Kıbrıs'ın birleşmesine doğru olumlu bir rüzgar esiyor olmasıdır. Tüm tarafların çözüme bu kadar yakınlaştıkları bu noktada bu rüzgar esmeyi sürdürecektir'' yanıtı verdi. 
     Atina'nın Kıbrıs konusunu rafa kaldırmayı aklından bile geçirmediğini de vurgulayan Valinakis, Rum kesimiyle AB'de koordinasyon içinde bir strateji izlemenin ve aynı zamanda Türkiye ile iyi ilişkileri korumanın mümkün olduğuna inandığını vurguladı. 
     Valinakis, gazetenin ''Türkiye'nin verdiği sözleri tutmaması halinde ''ne olacağına ilişkin sorusunaysa şu yanıtı verdi 
     ''Başbakanlar arasında iyi bir ilişki var. Bu Sayın Erdoğan'ın Atina ziyaretinde de görülecektir. Bu geriye dönüşün artık mümkün olmadığı anlamına gelmez ama önemli olan 2 hükümetin de geleceğe yönelik olarak, çözüm bulma iradesiyle kendilerine geçmişten miras kalan sorunlara bakmalarıdır.'' Gazetenin, Atina'nın Türkiye'nin AB ile müzakerelere başlaması konusunda veto kullanmayacağını açıkladığını, ancak Rum Lider Tasos Papadopulos'un bu konuya netlik getirmediğine ilişkin sorusuna, ''Rum Yönetimi'nin mantıklı bir biçimde davranacağı kanısında olduğu yanıtını veren Valinakis, ''O zamana kadar trajik bir gelişme olmazsa Türkiye'nin AB üyeliğine ilişkin zorluklar bizim bölgemizden değil ama başka AB üyesi ülkelerden kaynaklanacaktır'' diye konuştu. 
     
</TEXT>
</DOC>
