<DOC>
<DOCNO> 240198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/spor/spo05.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırat köprüsü 
</HEADLINE>
<TEXT>


Dipte kaynayan cadı kazanında dananın kuyruğu bugün kopacak, Adanaspor ve Elazığspor'un ardından Süper Lig'e veda edecek son takım da ortaya çıkacak 


Tamam mı, devam mı 
SÜPER Lig'de küme düşme potasındaki tehlikeyi enselerinde hisseden dört takım için bugün oynayacakları maçlar "tamam mı, devam mı" niteliği taşıyor. Bursaspor, nefesleri kesen bir yarışa girdiği Akçaabat Sebat, Çaykur Rizespor ve İstanbulspor'un kazanmaları halinde lige veda edecek. 38 puanlı İstanbulspor ikili averajda rakibine üstünlük sağladığı için 39 puanı bulunan Bursaspor'a beraberlik dahi yetmeyecek. 

Rize tehlikede 
PUAN eşitliği halinde ikili averajlar masaya yatırılacak. Bu durumda üç rakibine de geçilen Rize ateş çemberine takılacak. Sebat ise aynı durumda, Bursaspor'un gerisinde kalacak. Her iki maçta da birbirlerine 3-1 üstünlük sağlayan İstanbulspor ile Akçaabat Sebatspor son iki sırayı almaları halinde genel averaja bakılacak. Bu durumda rakibinden 8 gol fazla avantajı bulunan İstanbulspor son haftaya şanslı girecek. 


Timsah çıkarması 

Sakarya'ya akın 
BURSASPOR, cezası nedeniyle Sakarya'da oynayacağı Samsunspor maçında yabancılık çekmeyecek. PFDK'nın, bir maç saha kapatma cezasının Tahkim Kurulu'nca onaylanmasının ardından taraftar desteğini artırmak için şehirde büyük bir kampanya başlatıldı. Başkan Fikret Üstenci, "Haksız bir karar verildi. Buna karşı tüm Bursa kenetlendi" dedi. 
Orhan şüpheli 
ÜSTENCİ, örgütlü bir şekilde çalıştıkların belirtip, "Atatürk Stadı'nın kapasitesi neyse, o kadar kişiyi Sakarya'ya götüreceğiz" dedi. Maç için Büyükşehir Belediyesi'nin de desteğiyle yaklaşık 200 otobüs kaldırılacağı bildirildi. Öte yandan son idmanında ayağına darbe alan Orhan'ın durumunun maç saatinde belli olacağı ifade edildi. 

Rize'den yemin 

ÇAYKUR Rizespor, Beşiktaş maçını kazanarak, ligde düzlüğe çıkmanın hesaplarını yapıyor. Zorlu mücadeleye tek ihtimalli bir maç olarak baktıklarını belirten Kaptan Kürşat, "Beşiktaş önünde hem kalitemizi, hem inancımızı göstereceğiz. Galibiyet için söz birliği yaptık" dedi. Serkan ise "Borcumuz var, bunu ödeyeceğiz" ifadesini kullandı. Öte yandan maçta olağanüstü güvenlik önlemleri alınacağı açıklandı. İlçelerden polisin takviye alacağı, jandarmanın da görev yapacağı bildirildi. 

Prim 350 milyar 

ANKARAGÜCÜ maçı için pusuya yatan Akçaabat Sebatspor'da kümede kalma primi toplam 350 milyar lira olarak açıklandı. Başkan Veli Sezgin, "Ankaragücü'nden çok daha güçlü takımları yendik. Ancak bu maç tam bir ölüm kalım mücadelesi olacak. Bu gergin ortamda oyuncularımızı rahatlatmaya çalışıyoruz" dedi. Teknik Direktör Mehmet Birinci ise, "Başka takımların maçlarına bakmadan galibiyet için mücadele edeceğiz" diye konuştu. 

Boğa iddialı 

KONYA'YA giderek, maç saatini beklemeye başlayan İstanbulspor üç puan için kenetlendi. Başkan Adnan Sezgin, kaderlerini kendilerinin tayin edeceğini vurgulayarak "Bugüne kadar verdiğimiz onurlu mücadelemizi taçlandırmak istiyoruz. Bu düşünce etrafında maça hazırlandık. Tek düşüncemiz galibiyet. İnançlıyız, üç puandan da kuşku duymuyoruz" diye konuştu. Sarı - Siyahlı takımda sakatlığı nedeniyle sezonu kapatan Güven dışında eksik oyuncu bulunmuyor. 

TV'de bugün 
LİG TV 
17.00 Çaykur Rizespor - Beşiktaş Canlı 
19.00 Galatasaray - Elazığspor Canlı 
DİGİTÜRK 
17.00 Bursa - Samsun Canlı Kanal 776 
17.00 Konya - İst.Spor Canlı Kanal 775 
17.00 A.Sebat - A.Gücü Canlı Kanal 774 
CNN TÜRK 
23.05 Süper Lig Cumartesi 

NTV 
17.00 Arsenal - Leicester City Canlı 
05.30 LA Lakers - San Antonio Canlı 
TRT 3 
18.30 Avrupa Yüzme Şampiyonası Canlı 


</TEXT>
</DOC>
