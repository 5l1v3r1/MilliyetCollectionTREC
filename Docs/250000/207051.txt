<DOC>
<DOCNO> 207051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko35.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... Parmalat krizi, grubun diğer şirketlerini de etkiliyor 
</HEADLINE>
<TEXT>

     Parmalat Grubu'ndaki ekonomik kriz, grup bünyesindeki şirketleri de etkiliyor. 
     Kriz sonrasında Olağanüstü Komiser sıfatıyla Parmalat'ın başına geçmiş olan Enrico Bondi'nin, Parma Mahkemesi İflas Dairesi'ne başvurarak grup bünyesindeki şirketlerden Bergamo'daki Lactis, Roma'daki Eurolat ve Parma'daki Parmalat Finanziaria'nın aciz halinin borçlarını ödeyemeyecek durumda olduğunun tescil edilmesini istediği bildirildi. 
     Bu işlem, söz konusu üç şirketin de, borçlarını ödeyemeyecek durumda olduklarının tespit edilmesi anlamına geliyor. Parma Mahkemesi İflas Dairesi, 27 Aralık 2003'te Parmalat Grubu'nun aciz halini tescil etmişti. Uzmanlar, önümüzdeki günlerde, Parmalat Grubu'nun yurtdışındaki şirketlerinden bazılarının da benzer bir noktaya sürüklenebileceğini ileri sürüyorlar. 
     
     ''TONNA TAM BİR İŞBİRLİĞİ İÇİNDE HAREKET EDİYOR'' 
     Öte yandan Parmalat Grubu'nun Eski Finans Müdürü Fausto Tonna, Parma Savcılığı'nda bugün de ifade vermeye devam etti. 
     Parma Savcısı Antonella Ioffredi, ''Sayın Tonna, tam bir işbirliği içerisinde hareket ediyor. Soruşturmayı sürdürebilmemiz için bizlere son derece önemli bilgiler verdi'' diye konuştu. 
     Tonna'nın patron Calisto Tanzi'nin Parmalat'tan kendi hesabına aktardığı fon ve paraların nasıl bulunacağına ilişkin bilgiler vermiş olduğu da basının sayfalarına yansıyan iddialar arasında bulunuyor. 
     Tonna'nın Parmalat Grubu'ndaki usulsüzlükler konusunda patron Tanzi'nin yanı sıra banka ve kredi kuruluşlarını da suçladığı ileri sürüldü. Savcıların, Parmalat Grubu'na kolaylık sağlama amacıyla kredi kuruluşlarına ve siyasilere özel ödemeler yapılıp yapılmadığını da araştıracakları belirtildi. 
     
</TEXT>
</DOC>
