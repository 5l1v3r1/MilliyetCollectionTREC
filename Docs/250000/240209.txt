<DOC>
<DOCNO> 240209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/yasam/axyas01.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
New Yorklu Türk polise onur nişanı 
</HEADLINE>
<TEXT>


New York polis teşkilatında görev yapan Murat Öner'e, küçük bir kızı kurtardığı için kahramanlık nişanı verildi 


New York polis teşkilatı narkotik masasında dedektif olarak görev yapan Türk kökenli Murat Öner, geçen hafta uyuşturucu çeteleriyle çıkan silahlı çatışmada iki ateş arasında kalan kız çocuğunu kurtarınca, New York'ta polislere verilen en büyük nişana layık görüldü. Teşkilat, Öner'e kahramanlığından ötürü "Honor Legion" nişanı verdi. 
Öner, kentin en tehlikeli yerlerinden Brooklyn'deki Flatbush semtinde düzenledikleri operasyonda, rakip uyuşturucu çetelerinin silahlı çatışmasına arkadaşlarıyla müdahale ettiğini belirterek, ateş altında olduğunu gördüğü 12 yaşındaki kız çocuğunu kurtardığını ve güvenli bir yere götürdüğünü anlattı. Evli ve 1 yaşında bir kız babası olan Öner, Ankara'da doğduğunu, asker kökenli olan ailesiyle birlikte ABD'ye göç ettiğini askerlik ve polisliğin kendisi için çok tanıdık, yakın meslekler olduğunu söyledi. Aynı zamanda Amerikan Donanması'nda astsubay olan Öner, birliğine teslim olduktan sonra Kuveyt'e, oradan da büyük bir olasılıkla Irak'a gidecek. Öner, orduda patlayıcı uzmanı olarak görev yaptığını, polis teşkilatı ve ordudan emekli olduktan sonra Türkiye'de çalışmak istediğini söyledi. Öner'in küçük bir kızı kurtardığı silahlı çatışmayı ABC televizyonu için izleyen helikopter, çatışma sırasında bir evin çatısına düşmüştü. 


</TEXT>
</DOC>
