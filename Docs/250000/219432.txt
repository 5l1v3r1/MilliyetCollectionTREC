<DOC>
<DOCNO> 219432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yazar/yilmaz.html </URL>
<DATE> 2004/03/03/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
MİLLİYET YAZARLARI SEÇİM TURUNDA 
</HEADLINE>
<TEXT>
   Sanki başbakan seçiyorlar 
   Ekonomisi hızla gerileyen Trabzon'da yerel seçim halkın son umudu olmuş. Yeni başkanın öncelikle ticaret ve turizme canlılık getirmesini bekliyorlar... 
   
   Bakırcılar Çarşısı'ndan meydana doğru yürürken, kızı ve damadının kolunda yürüyen Elmas Yılmaz karşıma çıkıyor. Yılmaz, Arsin'in Yeniköy'ünden... "Bizim köyde Tansu Çiller'e oy atan bir tek ben varım" diyor. Emine Nine'nin kulakları duymuyor, çocukları da doktora getirmiş şehre. Gözü güzel görünce basmış mührü anlaşılan... Bu kez kimi seçecek emin değil. 
   
   Turist sayısı 65 bine düşmüş 
   Trabzon cıvıl cıvıl bir kent. Eksik olan iş ve müşteri Sanayi gelişemiyor, ticaret kanalları beslenmiyor. Arsin Organize Sanayi'deki tesislerden yüzde 90'ı kapalı. Hükümete 4, muhalefete 2 milletvekili gönderen Trabzon, sınır komşusu il statüsünden yararlanamıyor. Oysa Doğu Karadeniz'in Kafkaslar'a açılan kapısı olabilirdi. Trabzon'un umudu, turizm ve ticaret gelirlerini artırmak. 
   Trabzon'a gelen Rus turist sayısı 700 binlerden, 65 bine düşerken, fuhuş iddası ile 12 otelin de kapısına kilit vurulmuş. Kültür ve doğa turizmi canlanmaya başlamış, deniz turizminden eser yok. 
   Turizm İl Müdürlüğü'nden istifa ederek, CHP Trabzon belediye başkanlığına adaylığını koyan Volkan Canalioğlu, göreve geldiği 1992'den beri turizmde ciddi açılımlar sağlamış. Bu nedenle Ruslar'dan geçinen 5 bin seçmen ve esnaf da onu destekliyor. Canalioğlu, Trabzon'da 5 bin yatak kapasiteli "yayla kentlerin" turizme kazandırılmasına öncülük etmiş. Ayrıca Trabzon'da konferans turizmine dönük adımlar da atmış. 
   
   AKP'de yine ikilik var 
   AKP'nin üç aday adayından Osman Abanoz kamuoyu yoklamalarında önde olmakla birlikte, AKP merkezi Mazhar Yıldırımhan'ı aday gösterdi. Yani Rize'de olduğu gibi Trabzon'da da AKP'de "ikilik" çıkmış durumda. Saadet Partisi adayı Mahmut Çizmecioğlu'na tanınan şans, bu nedenle artıyor. Yüksek Mühendis Çizmecioğlu eğitimi ile diğer adaylar arasında öne çıkıyor. AKP adayı Yıldırımhan diğer adaylar tarafından memur ve tarih öğretmeni olarak tanımlanıyor. "Memur" bizde bir davranış biçimini anlatır Emir alan, uygularken de savsaklayan... "Tarih öğretmeni" ise en azından tarih yazan anlamına gelmez... 
   
   'Geçmişimi bilmiyorlar' 
   Yıldırımhan siyasi geçmişini referans gösteriyor "1985 yılından beri Tayyip Erdoğan ile tanışıyorum. Gençlik Kolları Başkanlığı'nı yaptım. 1987 - 1993 yılları arasında siyaset yaptım. 1993 - 1994 döneminde bir yıl öğretmenlik yaptım. Aday gösterilmeme şaşıranlar geçmişimizi bilmiyor" diyor. Trabzon'da seçimi, AKP ile SP arasında yarıştan sıyrılan CHP'nin alma ihtimali hiç de az değil. Bu arada Doğu Karadeniz'den bir de kadın aday çıktı. Harita mühendisi, 34 yaşındaki Zuhal Akyüzlü ile SHP de meydanlarda... 
   
      
   
   
</TEXT>
</DOC>
