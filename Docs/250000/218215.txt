<DOC>
<DOCNO> 218215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun17.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen'den Der Spiegel'e demeç Türkiye AB için büyük şans 
</HEADLINE>
<TEXT>

     AB'nin Genişlemeden Sorumlu Üyesi Günter Verheugen, Türkiye'nin AB üyeliğinin, İslam ve Batı arasındaki sorunların ortadan kaldırılması için büyük şanslar doğuracağını bildirdi. 
     Günter Verheugen Alman Der Spiegel dergisinin sorularını yanıtladı. 
     Alman CDU ve CSU'nun, Türkiye'nin AB'ye taşıyacağı sorunların diğer yeni katılımcı ülkelerin taşıyacağından daha fazla olacağına ilişkin görüşlerine inanmadığını belirten Verheugen, "AB'nin yapısına karşı zaten şu anda verilmiş olan genişleme kararlarıyla oldukça yüksek bir meydan okuma sözkonusu" dedi. 
     Türkiye'yle AB sınırlarının "sorun doğurmaya elverişli bölgelere" uzanacağını anlatan Verheugen, şöyle devam etti 
     
     TÜRKİYE'NİN ÜYELİĞİ BÜYÜK ŞANSLAR DOĞURUR 

     "Ortak bir dış politika ve güvenlik politikası oluşturmak zorundayız. Türkiye'nin üyeliği, sonunda, 21'inci yüzyılın merkezi jeostratejik sorunlarından biri olan batıyla İslam dünyası arasındaki ilişki konusunda kendiliğinden son derece büyük şanslar doğurur. Şayet bir Müslüman ülke batı tarzı demokrasi ve Anayasal sistemi sürdürürse bu Türkiye'nin komşuları için önemli bir mesaj olacaktır. Türkiye için yeniden uzun bir süreç kabul edilirse, bu da bir mesaj olacaktır, ancak negatif bir mesaj olacaktır." 
     
     TÜRKİYE'NİN MALİYETİ SAÇMALIK 

     Münih'teki Doğu Avrupa Enstitüsü'nün Türkiye'nin AB'ye yılda 14 milyar euro maliyeti olacağına ilişkin araştırması hakkındaki görüşü sorulan Verheugen "Bu rakamlar açıkça saçma" karşılığını verdi. 
     Günter Verheugen, "Çünkü Türkiye'yle görüşmelerin hangi zeminde mümkün olabileceği konusu henüz tamamen belirsiz. Bu şu andaki katılımcı ülkelerle aynı olmayacak. Ayrıca, AB'nin transfer hizmetleri talebi artırdığı için bir biçimde yine eski üye ülkelere akacak. Örneğin Almanya bundan yarar sağlayabilir. Politik mücadelede dürüst olunmalı" diye konuştu. 
     
</TEXT>
</DOC>
