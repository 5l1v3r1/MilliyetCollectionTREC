<DOC>
<DOCNO> 214125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur12.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöken binadan mucize kurtuluşun arkasında, jandarma köpeği var 
</HEADLINE>
<TEXT>

     Konya'da çöken binanın enkazından kurtarılan Yasemin Yaprakçı'ya Jandarma Arama Kurtarma JAK Ekibi'nin ''Ledi'' isimli labrador cinsi köpeğinin ulaştığı bildirildi. 
     JAK Ekip Üyesi Jandarma Uzman Çavuş Ergün Üçüncü, ekiplerinin bir üyesi olan 4 yaşındaki Ledi'nin olayın başından bu yana arama-kurtarma çalışmalarına katıldığını kaydetti. 
     Saat 03.00 sıralarında açtıkları koridor aracılığıyla Ledi ile bodrum kata indiklerini belirten Üçüncü, şunları söyledi 
     ''Canlı bulma konusunda özel olarak eğitilen Ledi, bodrumda değişik hareketler sergilemeye başladı. Sürekli yukarıya doğru zıplıyordu. Cesetler var diye düşündük ama Ledi, hareketlerini hiç değiştirmeden sürdürdü. Çok heyecanlı hareketleri vardı. O bile adeta bu kadar süre sonra canlıya ulaşmanın heyecanını yaşıyordu. Daha sonra yukarıya geri çıktık ama Ledi, canlı konusundaki ısrarını sürdürünce durumu komutanıma bildirdim. Ledi'nin değişen hareketlerinden sonra yaptığımız dinleme çalışmalarında Yaprakçı'nın yerini tam tespit ettik.'' O anda hemen dinleme yaptıklarını ve Yaprakçı'nın kısık sesini duyduklarını ifade eden Üçüncü, ''Hemen bölgeye yoğunlaştık. başarılı çalışma sonucunda Yaprakçı'yı sağ çıkarmayı başardık'' dedi. 
     
</TEXT>
</DOC>
