<DOC>
<DOCNO> 217332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/spor/spo05.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğümü kura çözdü 
</HEADLINE>
<TEXT>

   Dünya Kupası'ndaki fikstür toplantısında, grubumuzda yine anlaşma sağlanamadı. 3 saat sonunda masadan kalkan 7 takım, kura ile programı belirlemek zorunda kaldı 
   
   2006 Dünya Kupası elemelerinde 2. grupta yer alan Türkiye, Danimarka, Yunanistan, Ukrayna, Gürcistan, Arnavutluk ve Kazakistan Milli Takımı yetkilileri, fikstür konusunda yine anlaşma sağlayamadı. İsviçre'nin Zürih kentinde, FIFA kontrolünde yapılan zirve yaklaşık 3 saat sürdü. Ay - Yıldızlı ekibimizi, Milli Takımlar Sorumlusu Selami Özdemir, Teknik Direktör Şenol Güneş, Menajer Can Çobanoğlu ve Dış İlişkiler Sorumlusu Metin Kazancıoğlu temsil ederken, toplantıda büyük tartışmalar çıktı. 
   YUNANİSTAN, Ukrayna, Gürcistan ve Kazakistan zirve sırasında toplu hareket ederlerken, Arnavutluk Türkiye'nin yanında yer aldı, Danimarka ise çekimser kaldı. FIFA'nın "Mutlaka anlaşın" demesine rağmen, özellikle Yunanistan ile Ukrayna tarihlere karşı çıktı. Gürcistan ile Kazakistan ise Şubat ayının ülkelerinde çok sert geçmesi ve lig maçlarının oynanmaması nedeniyle, söz konusu dönemde oynamak istemediler. Bunun üzerine kuraya gidildi. Ancak kuraya da itiraz edilince, FIFA devreye girdi. 
   ZÜRİH'TEKİ zorlu toplantı ve kura çekimi sonrası Türk ekibi, fikstürün kendilerini pek rahatsız etmediğini açıkladı. Teknik Direktör Şenol Güneş, fikstürün iyi tarafları olduğunu savundu, "Bir türlü anlaşma sağlayamadık. Örneğin, Yunanistan ilk maçlarını ağustosta oynamak istedi, ancak aşırı sıcağı düşünen Kazakistan ile Gürcistan buna karşı çıktılar. Sonuçta kuradan kaçamadılar. Danimarka ile Yunanistan'ı, Avrupa Şampiyonası'nda yakından izleyeceğim. Bu bizim için bir avantaj oldu" dedi. 
   
   Fikstürümüz 4 Eylül 2004 TÜRKİYE - Gürcistan 8 Eylül 2004 Yunanistan - TÜRKİYE 9 Ekim 2004 TÜRKİYE - Kazakistan 13 Ekim 2004 Danimarka - TÜRKİYE 17 Kasım 2004 TÜRKİYE - Ukrayna 9 Şubat 2005 TÜRKİYE bay 26 Mart 2005 TÜRKİYE- Arnavutluk 30 Mart 2005 Gürcistan - TÜRKİYE 4 Haziran 2005 TÜRKİYE - Yunanistan 8 Haziran 2005 Kazakistan - TÜRKİYE 3 Eylül 2005 TÜRKİYE - Danimarka 7 Eylül 2005 Ukrayna - TÜRKİYE 8 Ekim 2005 TÜRKİYE bay 12 Ekim 2005 Arnavutluk - TÜRKİYE 
   
   
</TEXT>
</DOC>
