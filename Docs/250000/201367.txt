<DOC>
<DOCNO> 201367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko17.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyner Bombalardan sonra müşteriler yüzde 50 azaldı... 
</HEADLINE>
<TEXT>

     Perakende Güneşi Ödüllerine layık görülen şirketlerin yetkilileri bir araya gelerek, perakende sektörünün bugünkü durumunu ve bombalı saldırıların sektöre etkilerini değerlendirdiler. Boyner Holding Murahhas Azası Cem Boyner, İstanbul'da meydana gelen bombalı saldırılardan sonra alışveriş merkezlerinde bulunan mağazalarındaki müşteri sayılarında yüzde 50 azalma yaşandığını bildirdi. 
     Soysal Eğitim Danışmanlık tarafından Lütfi Kırdar Kongre Merkezi'nde 22-23 Ekim tarihlerinde gerçekleştirilen Perakende Günleri 2003 etkinliği kapsamında verilen Perakende Güneşi Ödülleri sahipleri Ritz Carlton Otel'de düzenlenen sohbet toplantısında, sorunları ve İstanbul'da meydana gelen bombalı saldırıların sektöre etkisini konuştular. 
     
     MÜŞTERİ SAYISINI YARI YARIYA AZALDI 
     "Yaşam Boyu Başarı" kategorisinde ödüle layık görülen Boyner Holding Murahhas Azası Cem Boyner, toplantıda yaptığı konuşmada, İstanbul da meydana gelen bombalı saldırıların ardından sokaktaki mağazalarıyla karşılaştırıldığında, alışveriş merkezlerine giren müşteri sayılarında yüzde 50 azalma yaşandığını söyledi. "Bunu kendi müşterilerimize yakıştıramıyorum" diyen Boyner, korkunun paranoya haline geldiğini ancak durumun düzelmesini umduklarını kaydetti. 
     Boyner, "Hafta sonralı alışveriş merkezlerinde bulunan mağazalara çocuğumu gönderiyorum" diyerek, bu merkezlerin güvenli olduğu mesajını verdi. 
     Cem Boyner, alışveriş merkezlerinin de müşteriyi sıkacak kadar fazla önlem aldığına da dikkat çekerek, herkesin önlemlerini sonuna kadar almak zorunda olduğunu ancak müşterinin aklına zorla birşeyleri getirecek ölçüde olmaması gerektiğini dile getirdi. Boyner, son günlarda terörün insanları ciddi anlamda tedirgin ettiğini, korku paranoyasının yaşandığını vurgulayarak, bu korkunun da bayram sonrası gevşemeye başladığına dikkat çekti. 
     İnsanlarda oluşan korkuyu da, "Müşteri alıyor, gidip evde giyeyim, yiyeyim" diyorlar ve mağazadan veya alışveriş merkezinden ayrılıyorlar" şeklinde aktardı. Boyner, bu hafta sonu her şeyin normale dönmesini beklediklerini de ifade ederken, Türkiye'nin bu durumu çabuk atlatması gerektiğinin de altını çizdi. 
     
     "PERAKENDENİN EN BÜYÜK YARASI İZMİR" 
     Cem Boyner, perakendecilerin "ekmeğinin yüzde 65'ini İstanbul'da yediğini" blirterek sektörün İzmir de silindiğini savundu. İzmir'in ekonomisinin son 15 yılda çok zayıfladığını, İzmirlilerin paralarını gelip İstanbul'da harcadığını, şehirde heyecan kalmadığını kaydetti. "İzmir perakendenin yarası" değerlendirmesinde de bulunan Boyner, İzmir'in durumuyla ilgili "Enerji verilmesi, bir akıllı delinin kuralları çiğnemeden bir adım öne çıkmasıyla oluyor. 
     Bizim sektör artık konuşmaktan yoruldu. İzmir'i bir şekilde tekrar bu coğrafyaya kazandırmak lazım" dedi. 
     Boyner, ayrıca, alışveriş merkezlerinin, mağazaların cazibe merkezi haline getirilmesinin önemine değindi. 
     Boyner, Türkiye'de 15 yıldır Türk sermayesinin yatırıma gitmek yerine parayı faize yatırdığını kaydetti. 
     Şişli Belediye Başkanı Mustafa Sarıgül ile Alkaş Danışmanlık Genel Müdürü Avi Alkaş'a da perakende sektörüne desteği ve hizmetlerinden dolayı "Perakendeye Katkı Ödülü" verildi. Sarıgül toplantıda yaptığı konuşmada, "Benim görevim aksayan bürokrasinin tıkanan yerini açmak" dedi. 
     Avi Alkaş da 20-22 Nisan tarihleri arasında gerçekleştirilecek olan 2005 Dünya Alışveriş Konferansı'nın İstanbul'da düzenlenmesi için çalışmalar yürüttüklerini belirterek, bu konferansın açılışı ise 1961 yılında kurulan Kapalı Çarşı'da yapmayı planladıklarını söyledi. İstanbul'da meydana gelen bombalı saldırıların bu organizasyonu etkilememesini umduğunu belirten Alkaş, saldırılar sonrasında perakende sektöründe yeniden hareketlik sağlamak için çeşitli kurumlarla birlikte toplantılar yaptıklarını ve bunun sonuçlarının önümüzdeki hafta başında alınabileceğini kaydetti. 
     
</TEXT>
</DOC>
