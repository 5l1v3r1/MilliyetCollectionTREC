<DOC>
<DOCNO> 217767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo28.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Özdilek Örnek aldığım biri yok 
</HEADLINE>
<TEXT>

     Malatyaspor Teknik Direktörü Mehmet Özdilek, antrenörlük kariyerinde futbol adına güzel şeyler yapmak istediğini, takım olarak bu sezon hedeflerinin ilk 5 içinde yer almak olduğunu söyledi. 
     Işık Sigorta tarafından düzenlenen ''11 Altın Adam Yarışması''na konuk olarak katılan Özdilek, sezonun ikinci yarısında başına geçtiği Malatyaspor'la ilgili hedeflerini açıkladı. 
     Mehmet Özdilek, 0-0 biten Malatyaspor-Beşiktaş karşılaşmasında neler hissettiğinin sorulması üzerine, şunları kaydetti 
     ''Bir tarafta 13 yılımı verdiğim, kaptanlık yaptığım, dünyanın en büyük camialarından Beşiktaş, diğer tarafta antrenörlük hayatıma başladığım Malatyaspor vardı. Bu maç iki taraf açısından da çok önemliydi. Elbette ki kolay bir şey değildi. Ancak ben şu an bulunduğum camia için mücadele ediyorum. Benim için iş aşktan önemlidir. Her zaman öyle oldu, her zaman da öyle olacak.'' Çaykur Rizespor maçından sonra gösterdiği tepkiyle ilgili sözlerinin arkasında olduğunu yineleyen Mehmet Özdilek, ''Sahanın dışında olmak içeriye nazaran çok daha zor. Henüz yolun başındayım. Karakter olarak futbolculuğum döneminde de hakemler hakkında fazla yorum yapmadım. Bundan sonra da yapmamaya dikkat edeceğim. Ancak ettiğimiz mücadelenin, gösterdiğimiz özverinin karşılığını alamayıp, soyunma odasında futbolcuların yüzünü gördüğüm zaman tepki nedeniyle öyle bir açıklama yaptım. Bu sadece herkesin dikkatini çekmek amacıylaydı ve sanıyorum işe yaradı'' dedi. 
     
     ALTYAPIDAN 5 OYUNCU 
     Bundan sonraki hedeflerini anlatan Mehmet Özdilek, ''Futbol hayatım boyunca dünya klasmanında antrenörlerle çalıştım. Hepsinden bir şeyler öğrendim. Hepsi de sevdiğim saydığım insanlar. Ancak örnek aldığım biri yok'' şeklinde konuştu. 
     Mehmet Özdilek, bugüne kadarki birikimlerinin üstüne kendi kişiliğini, karakterini ve futbol bilgisini koyarak, bunları sahaya yansıtmaya çalışacağını belirterek, ''Futbol adına güzel şeyler yapmak istiyorum. Malatyaspor'da göreve geldiğimden bu yana altyapıdan 5 genç futbolcuyu A takıma aldık. En az 2 tanesi sezon sonuna kadar Malatyaspor formasını giyecek. Bu Malatyaspor için büyük kazanç olacak'' dedi. 
     ''Şifo'' Mehmet, şampiyonluk için sezon sonuna kadar Beşiktaş ve Fenerbahçe'nin çekişeceğini düşündüğünü belirtirken, ''Trabzon'dan Gençlerbirliği'ne kadar olan 8 takım diğer sıralar için mücadele eder. Bizim hedefimiz ilk 5'i yakalamak'' diye konuştu. 
     
</TEXT>
</DOC>
