<DOC>
<DOCNO> 227857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun14.html </URL>
<DATE> 2004/04/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Financial Times Türkiye geleceğin AB üyesi kimliğini güçlendirdi 
</HEADLINE>
<TEXT>

     Türkiye'nin, Kıbrıs müzakerelerinden "neredeyse tüm çıkarlarını" koruyarak "itibarla" çıkmasının, hükümete övgü getirdiği ve Türkiye'nin kimliğini güçlendirdiği yorumu yapıldı. 
     İngiltere'nin önde gelen gazetelerinden Financial Times'ta Vincent Boland imzasıyla yer alan haberde, diplomatlar ve uzmanlara dayanarak, "Türkiye, Kıbrıs müzakerelerinde büyük oranda itibarla çıkarak, geleceğin AB üyesi olarak kimliğini güçlendirdi" denildi. 
     
     "AZ BULUNUR BİR DİPLOMATİK ZAFER" 

     Hükümetin, yeniden birleşme görüşmelerinde olumlu sonuca ulaşmak için yaptığı katkıdan dolayı övgü kazandığı yorumu yapıldı. Haberde, Türkiye'nin, "görüşmelerde kritik tavizler vermeye zorlanmadan, Kıbrıs'ta neredeyse tüm çıkarlarını güvenceye aldığı" savunulurken, bunun "az bulunur bir diplomatik zafer" olduğu da öne sürüldü. 
     
     "ERDOĞAN ORDUYLA HASSAS BİR UZLAŞMAYA VARDI" 

     Haberde, Başbakan Recep Tayyip Erdoğan'ın Kıbrıs'a ilişkin tutumu ile, AB'den müzakere tarihi alma konusundaki inanılırlığını arttırdığı kaydedildi. Erdoğan'ın Türk Silahlı Kuvvetleri içindeki katı tutuma sahip olanlarla, "Ankara'nın, tavizler verirken, kırmızı çizgilerin ötesine geçmemesine ilişkin bir anlaşmayı temel alan hassas bir konsensusa vardığı" da ifade edildi. 

     
</TEXT>
</DOC>
