<DOC>
<DOCNO> 248764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo12.html </URL>
<DATE> 2004/06/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Süleyman Demirel'den Beşiktaş'a 'Beşiktaş'ın ihtiyacı varsa yanındayız' 
</HEADLINE>
<TEXT>

     9. Cumhurbaşkanı Süleyman Demirel, Beşiktaş Kulübü yönetimini kabulünde, ''Büyük olgunluk göstererek çok iyi bir kongre geçirdiniz'' dedi. 
     Çalışma ofisinde Beşiktaş Kulübü yönetimini kabul eden Demirel, bunalımın bir tek siyasette değil her bünyede olduğunu belirterek, ''Bunalımın çaresi de vardı. Beşiktaş'ın yüksek prestijinin tamir edilmiş olması önemli. Yüksek beklenti iyidir ama bazı gereklilikleri vardır'' diye konuştu. 
     Bir Beşiktaş taraftarı olarak eski Beşiktaş'ı geri istediğini ifade eden Demirel, şöyle konuştu 
     ''Biz zor zamanların kişileriyiz. Beşiktaş'ın ihtiyacı varsa yanındayız. Artık bu iş aşılmıştır. Destek, elimizden geldiğince mevcuttur. En kısa zamanda rüzgar gibi esen ve sahaya çıkmadan sonucu belli maçlar çıkaran bir Beşiktaş görmek istiyoruz.'' Beşiktaş Kulübü Başkanı Yıldırım Demirören ise ihtiyaçlarının birlik ve beraberlik olduğunun altını çizerek, ''Bir devlet büyüğü ve Beşiktaşlı olarak sizi aramızda görmek istiyoruz'' dedi. 
     
</TEXT>
</DOC>
