<DOC>
<DOCNO> 209788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/siyaset/siy01.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Teziç 'kaos' istemiş 
</HEADLINE>
<TEXT>

   YÖK Başkanı Prof. Teziç, "Taslak hemen Meclis'e gitmeli. Hükümet sözümüze güvenmek istiyor. Tarihi değiştirmek, meydandan kaçmak demektir. Sahneden çekilemeyiz" dedi 
      İSTANBUL Milliyet 

   
   Üniversitelerarası Kurul'a başkanlık eden YÖK Başkanı Prof. Dr. Erdoğan Teziç, Yükseköğretim Yasa Tasarısı Taslağı'na ilişkin yaptığı değerlendirmede, "Bu metin hepimizin metni olacaktır, gücünü de oradan alacaktır. Bu Erdoğan Teziç taslağı değildir" dedi. 
   Taslağın görüşüldüğü Yıldız Teknik Üniversitesi'ndeki dünkü toplantıya rektörlerin yanı sıra YÖK Genel Kurul üyeleri katıldı. Teziç, göreve geldiğinden bu yana taslakla ilgili Üniversitelerarası Kurul, öğretim üyeleri dernekleri, sendika temsilcileri, öğrenciler ve öğretim üyeleriyle görüştüğünü belirterek şöyle konuştu 
   
   Doğrunun tekeli olmaz 
   "Bir şeylerin bana birebir söylenmesini istedim. Bu yolu izlerken bir keşmekeşi tercih ettim, bir kaos istedim. Çünkü bu kaos, korkacağımız bir kaos değildi. Yaratıcı bir kaostu. Doğruların kimsenin tekelinde olmadığına inanıyorum. Bu keşmekeşte hiç düşünmediğim sorularla karşılaştım. Bu bizim için büyük zenginliktir." 
   Bazı eleştiriler olduğuna değinen Teziç, "Bu taslak, Erdoğan Teziç taslağı değil. Bu metin, ne YÖK Genel Kurulu'nun, ne derneklerin, ne sendikaların, ne de öğretim üyelerinin. Bu hepimizin metnidir. Biz ortak görüşleri, Anayasa'ya aykırı olmayacak şekilde hukuki kalıbına oturttuk. Hepsi bu kadar" dedi. 
   
   Toplantı 10 saat sürdü 
   Metnin çoğunluğunun ÜAK taslağındakinin aynısı olduğunu söyleyen Teziç, Cumhurbaşkanı'nın da taslağın bir an önce Meclis'e gitmesini istediğini belirterek, şunları söyledi "Hükümet sözümüze güvenmek istiyor. Tarihi değiştirmek, meydandan kaçmak demektir. Fransızların bir atasözü vardır 'Namevcutlar daima hatalıdır.' Sahneden çekilemeyiz. Çekildiğimiz zaman bize haksız eleştirilerin yönelmesini kabul etmişiz demektir." Bazı maddeler üzerinde tartışmaların yaşandığı 10 saatlik toplantının ardından açıklama yapan Teziç, "Mesafe alınmasında arkadaşlarım hemfikir oldular. Bazı hassas konuların Milli Eğitim Bakanlığı ile görüşülerek sonuçlandırılmasında da isabet vardır. Yarın bugün , konu YÖK Genel Kurulu'nda da görüşülecektir" diye konuştu. 
   
   
   
   
</TEXT>
</DOC>
