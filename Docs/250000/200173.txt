<DOC>
<DOCNO> 200173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/yazar/guclu.html </URL>
<DATE> 2003/12/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
40 bin okula internet erişimi 
</HEADLINE>
<TEXT>

   
   Milli Eğitim Bakanlığı hedef büyüttü. 2005'e kadar 60 bin okuldan 40 binine internet erişimi sağlayacak. Umarız başarırlar. Umarız çocuklarımızın çağı yakalaması, bir kez daha sekteye uğramaz. 
   Her okula bir bilgisayar, Özal'ın en büyük hayallerinden birisiydi. Onca iş bitiriciliğine rağmen bunu başaramadı. Sonraki hükümetler de bu konuda girişimlerde bulundu. Ama maalesef bir türlü arkası gelmedi. Bu açıdan bakıldığında dün Ankara'da MEB ile Türk Telekom arasında imzalanan protokol özel bir anlam taşıyor. AKP iktidarı eğer bunu gerçekleştirirse tarihe geçer... 
   Tüm okulları, birer Kuran kursu haline getirme gibi ideolojik projeler yerine çağı yakalamaya yönelik böylesi girişimler, sadece ülkemiz için değil çocuklarımız için de en büyük destek olur. 
   90 bin camide yer mi kalmadı ki, Kuran kursları için okullara da göz dikildi Aslında tam aksi olmalıydı. Milli Eğitim Bakanlığı'nın çağı yakalama projesi için camilere de internet erişimi sağlanmalı ve her camide Kuran kurslarının yanı sıra bir de bilgisayar kursu açılmalıydı. Ülke işte o zaman kalkınırdı. Ama biz hala kısır tartışmaların ötesine geçemiyoruz. 
   Milli Eğitim Bakanlığı, bilgisayar öğreticiliği için 5 bin kadro alındığını ve bu konuda çok kısa sürede görevlendirme yapılacağını belirtiyor. Yani iş ciddi gibi gözüküyor. Ama daha önce öylesine büyük hayal kırıklıkları yaşadık ki artık görmeden inanmak istemiyoruz... 
   
   ÖSS başvuruları bitmeden    Üniversite giriş sınavı için başvurular başladı ve devam ediyor. Şu ana kadar bu başvuruyu gerçekleştirmeyenlerin önümüzdeki hafta sonuna kadar bu prosedürü yerine getirmelerinde yarar var. 
   Daha önce de yazmıştım. Başvuru süresi uzatılmayacak. Kaçıranlar, en az bir yıl kaybedecek. Onun için aklının bir köşesinde üniversite olanların bu süreci çok iyi değerlendirmeleri gerekiyor. 
   Milliyet, önceki yıllarda olduğu gibi üniversiteye hazırlanan adayların yine yanı başında olacak. Sadece onların mı Anadolu liseleri, kolejler, fen liseleri ve anadolu meslek liselerine hazırlananlar için de yine çok önemli bir hazırlık programımız var. 
   ÖSS Pozitif ve LGS Pozitif dergileri, geçen yıl olduğu gibi yine her hafta sizlerin beğenisine sunulacak. Türkiye'nin neresinde olursanız olun, Türkiye'nin en iyi uzmanlarının hazırladığı çözümlü deneme sınavları ve rehberlik bilgileri elinizin altında olacak. 
   Bir anlamda Türkiye'nin en iyi kadrolarını yani Türkiye'nin en iyi dershanesini evinize getireceğiz. 
   Bu konuda önceki yıllarda olduğu gibi yine Özel Dershaneler Birliği ÖZDEBİR ile çalışacağız. Yüzlerce dershanenin, yüz binlerce sorudan oluşan, soru bankasından sizler için özel sorular seçilecek. Özel ipuçları verilecek. 
   Kısacası, eğer üniversite hayalini gerçeğe dönüştürmek istiyorsanız, 15 Aralık'a kadar başvurunuzu gerçekleştirip, sonrasını bize bırakmanızı öneriyoruz. Bu birliktelik geçen yıllarda olduğu gibi yine mutlu sonla bitecektir. 
   Özetin özeti Üniversiteye giriş, YÖK Yasası'nın değişmesinden sonra, bu yıl, önceki yıllara göre daha karmaşık bir hale gelebilir. Ama endişelenmeyin bu konuda Milliyet hep yanı başınızda olacak... 
   
      
   
   
</TEXT>
</DOC>
