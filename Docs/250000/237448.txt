<DOC>
<DOCNO> 237448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun43.html </URL>
<DATE> 2004/05/05/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gözaltına alınan Türk balıkçılar, Bulgaristan'ı karıştırdı... 
</HEADLINE>
<TEXT>

     Bulgaristan'ın Karadeniz sahilindeki Balçık kenti açıklarında Bulgaristan karasuları içinde 3 gün önce yakalanan ''İbrahim Reis'' ve ''Emin Ağa'' adlı iki balıkçı teknesindeki toplam 19 Türk balıkçı Bulgaristan'ı karıştırdı. 
     Bulgaristan İçişleri Bakanlığı, teknelerinde balık avladıklarına dair delil bulunmamasına rağmen Türk balıkçılara ağır cezalar verilmesini istedi. 
     İçişleri Bakanlığı Genel Sekreteri Boyko Borisov, Türk balıkçıların, teknelerine Bulgar bayrağı çekerek Bulgaristan karasularına girmiş olduklarını belirterek, balıkçılar hakkında Bulgar bayrağına hakaret suçundan da dava açılması gerektiğini öne sürdü. 
     Bu arada teknelerinde balık ele geçirilmediği için sadece sınır yasasına muhalefetle suçlanan Türk balıkçılar, mevcut duruma göre para cezasıyla kurtulabilecek. 
     Balçık limanında tutulan 19 Türk balıkçı hakkında açılacak davanın seyri, balıkçıların yakalanmadan önce denize attığı 50'ye yakın çuval ve bir tahta sandığın içindekilerin tespitinin ardından kesinlik kazanacak. 
     Denize atılan çuvallarla sandığın çıkarılması için Bulgaristan Okyanus Enstitüsü'ne ait küçük bir denizaltı olay yerinde araştırmalarını sürdürüyor. 
     
</TEXT>
</DOC>
