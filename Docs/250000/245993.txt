<DOC>
<DOCNO> 245993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonsiy04.html </URL>
<DATE> 2004/06/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Eski başkan belediyeyi icraya verdi 
</HEADLINE>
<TEXT>

     Kırşehir'in merkez ilçeye bağlı Toklumen Beldesi eski Belediye Başkanı Ali Çıbık, görev yaptığı dönemde 18 ay maaş alamadığı gerekçesiyle belediyeyi icraya verdi. 
     AA muhabirinin aldığı bilgiye göre, Toklumen Belediyesi'nde muhasebeci olarak çalışırken 1999 yerel seçimlerinde bağımsız belediye başkanı olan ve bir süre sonra ANAP'a geçen Ali Çıbık'ın yerine 28 Mart seçimlerinde MHP'den İsmail Kalaycı seçildi. 
     Ali Çıbık, görev yaptığı dönemde alamadığı 18 aylık maaşının yasal faiziyle birlikte ödenmesi için Kırşehir İcra Müdürlüğü'ne başvurdu. 
     Çıbık, yaptığı açıklamada, belediyenin maddi imkansızlıkları nedeniyle aylık 1 milyar 300 milyon lira olan maaşını 18 ay alamadığını söyledi. 
     Belediyeden toplam 23 milyar 400 milyon lira maaş alacağı olduğunu ifade eden Çıbık, bunun yasal faiziyle birlikte ödenmesini istediğini kaydetti. 
     Tüm malları hacizli olan Toklumen Belediyesi'nin telefonları da borcu ödenmediği için bir süre önce görüşmeye kapatıldı. 
     
</TEXT>
</DOC>
