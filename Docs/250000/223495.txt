<DOC>
<DOCNO> 223495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy17.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP "Kıbrıs'ı kaybetmek üzereyiz" 
</HEADLINE>
<TEXT>

     CHP Genel Başkan Yardımcısı Onur Öymen, ''Kıbrıs'ı kaybetmek üzereyiz. Milletçe 'dur' diyeceksek, şimdi deme zamanıdır'' dedi. 
     Öymen, Kadir Has Üniversitesi Cibali Yerleşkesi'nde düzenlenen ''Kıbrıs'ın AB'ye Üyeliği Türkiye-AB İlişkilerini Nasıl Etkiler '' konulu sempozyumda yaptığı konuşmada, Kıbrıs meselesinin çözümünü ve Türkiye'nin AB'ye üyeliğini istemeyen kimsenin bulunmadığını vurguladı. 
     ''Kıbrıs meselesi çözülürse Türkiye'nin AB üyeliğinin yolu açılır'' denildiğini ifade eden Öymen, bunun doğru olmadığını söyledi. 
     Öymen, Yunanistan ve İngiltere'nin ''Türkiye'nin AB'ye üyeliğinin Kıbrıs'tan geçtiğini'' belirttiklerini, ancak birçok Avrupa ülkesinin iktidar ve muhalefet partilerinin Türkiye'nin AB'ye üyeliğine karşı çıktıklarını, bunun gerekçeleri arasına ise Kıbrıs sorununu koymadıklarını anlattı. 
     Almanya, Hollanda, Danimarka gibi ülkelerin iktidar ve muhalefet parti temsilcilerinin ''Türkiye AB'ye hiçbir zaman alınmamalıdır'' dediklerini ileri süren Öymen, ''Bu ülkelerden biri 'Kıbrıs sorunu çözülürse Türkiye'yi üye yapalım' demiyor. O halde Kıbrıs'ı 'AB kapısını açıyorum' diye feda ettiğinizi söylemeyin. Bu açıkça yalandır. Kıbrıs'ta taviz vermek istiyorsanız, çıkın açıkça söyleyin'' dedi. 
     Öymen, Kıbrıs sorununun çözümü ile Türkiye'nin AB üyeliğinin doğrudan ilgisi bulunmadığını vurgulayarak, ''Kıbrıs'ı kaybetmek üzereyiz. Milletçe 'dur' diyeceksek, şimdi deme zamanıdır. Öyleyse Sayın Denktaş'ın mesajını iyi anlayalım'' diye konuştu. 
     
     ŞÜKRÜ SİNA GÜREL'İN KONUŞMASI... 
     Eski Dışişleri Bakanı ve Başbakan Yardımcısı Şükrü Sina Gürel de, Kıbrıs'ta bugünkü durumun başından itibaren AB'nin yanlış tutumundan kaynaklandığını ifade ederek, var olan anlaşmalara karşın AB'nin Kıbrıs Rum kesiminin üyelik başvurusunu kabul etmesi ve ardından da 1 Mayıs'ta çözüm olsun olmasın Kıbrıs Rum kesimini tam üye olarak almasının sorunu çıkmaza sürüklediğini bildirdi. 
     ''Kıbrıs konusunun AB tarafından bu şekilde ele alınması ne çözüme katkıda bulundu, ne de çözüm sürecini hızlandırdı'' diyen Gürel, Türkiye'nin AB'ye üyeliği ile Kıbrıs sorununun bağlantılanmasının Türkiye açısından kabul edilemez olduğunu kaydetti. 
     Gürel, Kıbrıs Rum kesiminin tek taraflı olarak AB'ye girmesinin mümkün olmadığını belirterek, bunun uluslararası anlaşmalara, hukuka uygun olmadığını ve AB'ye katılım iradesinin de Rum kesiminin tek taraflı siyasi iradesi olduğunu söyledi. 
     Şükrü Sina Gürel, ''Kim AB'ye katılmak istemez ama ne vererek katılıyorsunuz Bu önemli...'' dedi. 
     
     İLTER TÜRKMEN'İN GÖRÜŞÜ... 
     Eski bakanlardan Emekli Büyükelçi İlter Türkmen ise Kıbrıs Rum kesiminin 1 Mayıs'ta AB'ye üyelik hakkını fiilen kazanacağını ifade ederek, ''İster buna Yunanistan'ın başarısı deyin, ister Türkiye'nin başarısızlığı deyin ama bir gerçek'' diye konuştu. 
     Bugün gelinen noktada Annan Planı çerçevesinde adada bir çözüm arandığını anlatan Türkmen, şunları kaydetti 
     ''Bu hukuki değil, siyasi bir taahhüttür. İsterseniz 'bu görüşmeleri sonuna kadar sürdürmeyeceğiz' dersiniz. Ama bunun da bir bedeli vardır uluslararası alanda... Kritik bir noktadayız, bu konuda son derece soğukkanlı hareket etmemiz lazım.'' ''Kıbrıs meselesi çözülürse Türkiye'nin AB üyeliği önündeki en büyük engel çözülecektir'' iddiasında bulunan Türkmen, çözümün olmaması durumunda Türkiye'nin karşılaşabileceği birçok olumsuzluk olduğunu kaydetti. 
     
</TEXT>
</DOC>
