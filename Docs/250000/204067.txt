<DOC>
<DOCNO> 204067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/siyaset/siy03.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu yakın takipte 
</HEADLINE>
<TEXT>

   İçişleri Bakanı Aksu'nun, rektör mitinginde 'Ordu Göreve' pankartı açan üniversiteliler hakkında suç duyurusunda bulunduğu ortaya çıktı 
      ANKARA ANKA 

   
   İçişleri Bakanı Abdülkadir Aksu, rektörlerin düzenlediği mitingde "Ordu Göreve" yazılı pankart açan 11 üniversite öğrencisi hakkında suç duyurusunda bulunduklarını, Ankara DGM Başsavcılığı'nın "Anayasal düzeni değiştirmek" fiilini düzenleyen TCK'nın 146. maddesi kapsamında soruşturmayı sürdürdüğünü bildirdi. 
   Aksu, Ankara Üniversitesi Rektörü Prof. Dr. Nusret Aras başkanlığındaki düzenleme kurulunun 25 Ekim'de Ankara'da düzenlediği mitingte açılan pankartla ilgili olarak AKP Trabzon Milletvekili Asım Aykan'ın soru önergesini yanıtladı. Aksu, mitingde Atatürkçü Düşünce Kulüpleri Federasyonu adı altındaki grup içinde "Ordu Göreve" pankart ve dövizi taşıyan 11 kişinin hepsinin üniversite öğrencisi olduğunu, bu öğrenciler hakkında 30 Ekim ve 4 Kasım'da Ankara Başsavcılığı'na suç duyurusunda bulunulduğunu kaydetti. 
   Aksu, Aykan'ın "daha önceki yıllarda demokrasinin kesintiye uğratıldığı ve milli iradenin rafa kaldırıldığı dönemlerde, hazırlık mahiyetinde bu nevi olaylar olmuş mudur" sorusunu ise yanıtsız bıraktı. 
   
   
   
</TEXT>
</DOC>
