<DOC>
<DOCNO> 213735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo07.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
2004, Beşiktaş'a yaramadı... 
</HEADLINE>
<TEXT>

     100. yılını yaşadığı 2003'te başarıdan başarıya koşan, ligde şampiyon olan, UEFA Kupası'nda tarihinde ilk kez çeyrek final oynayan, sezonun ilk yarısını yenilgisiz lider tamamlayan Beşiktaş'a, 2004 yılı yaramadı. 
     Yeni yıla ligde en yakın rakibine 9 puan fark atıp, yenilgisiz lider giren siyah-beyazlılar, 2004'te büyük bir performans düşüklüğü yaşayarak, başarısız sonuçlar aldı ve puan farkının inmesine engel olamadı. 
     ''Kara Kartallar'' ayrıca 2004 yılında Türkiye Kupası'nda da Gaziantepspor'a yenilerek 3. kademede elendi ve taraftarlarını hayal kırıklığına uğrattı. 
     
     4 MAÇTA 1 GALİBİYET 

     Beşiktaş, 2004 yılında yaptığı 4 resmi maçın sadece 1'ini kazanırken, 2 yenilgi, 1 de beraberlik aldı. 
     Ligde toplam 3 maç yapan siyah-beyazlılar, 18. haftada kartların havada uçuştuğu maçta Samsunspor'a mağlup olarak, ligdeki ilk yenilgisini tattı. 19. haftada zor da olsa deplasmanda Bursaspor'u 1-0 yenen Beşiktaş, dün oynanan 20. hafta karşılaşmasında Ankaragücü ile 1-1 berabere kaldı. 
     Türkiye Kupası'nda da bekleneni veremeyen Beşiktaş, deplasmanda Gaziantepspor'a 4-1 yenilmekten kurtulamadı. 
     
     2004 KARTLARLA GELDİ 

     Siyah-beyazlılar, 2004 yılında oldukça hırçın bir görüntü sergiledi. 
     ''Kara Kartallar'', 2004'te yaptıkları 4 resmi maçta 6'sı kırmızı, 15'i sarı olmak üzere toplam 21 kart gördü. 
     Özellikle 18. haftada yapılan Samsunspor maçı, kırmızı kartlar nedeniyle karşılaşmanın kurallar gereği 90 dakika dolmadan sona ermesiyle, Türk futbol tarihine geçerken, siyah-beyazlılar bu maçta 5 kırmızı kart birden gördü. 

     
</TEXT>
</DOC>
