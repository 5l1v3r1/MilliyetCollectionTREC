<DOC>
<DOCNO> 222395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun18.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi Terör Irak Savaşı öncesinden daha güçlü 
</HEADLINE>
<TEXT>

     AB Komisyonu Başkanı Romano Prodi, terörün Irak Savaşı öncesine göre daha güçlü olduğunu söyledi. 
     Prodi, İtalyan La Stampa gazetesine verdiği demeçte, İspanya'nın başkenti Madrid'de düzenlenen terör eyleminin, Irak'taki savaşın bilançosunun ''olumsuz'' olduğunu ortaya koyduğunu belirtti. 
     ''Teröristlerle çatışmanın güçle çözülmeyeceği açıktır. Irak Savaşı'nın başlangıcından bu yana bir yıl geçtiğini hatırlayalım. Irak'ta ya da Irak dışında bilanço olumsuzdur İstanbul, Moskova, Madrid. Bu savaşla son bulması gereken terörizm, bugün bir yıl önce olduğundan daha güçlü'' ifadesini kullanan Prodi, bütün Avrupa'nın kendini saldırıya uğramış hissetttiğini kaydetti. 
     Prodi, terörle mücadele için bir ''Avrupa komiserliği'' kurulması olasılığından da söz etti ve ''Bu olay Avrupa ülkelerini ortak eyleme geçmeye ve harekete geçmek için bir strateji ve imkanları belirlemeye zorunlu kılıyor. Avrupa'nın koruma ve güvenliği sağlaması için Madrid'den halkın açık talebi bizlere ulaştı. Terörizm konusunda bir komiserlik kurma fikrini tartışıyoruz'' dedi. 
     Avrupa'nın yanıtının ABD'ninkinden daha karmaşık olması gerektiğini belirten Prodi, ''Sadece İspanyolları ilgilendiren bir durumla karşı karşıya olmadığımızı hemen anladık'' ifadesini kullandı. 
     
</TEXT>
</DOC>
