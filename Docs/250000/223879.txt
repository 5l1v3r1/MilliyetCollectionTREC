<DOC>
<DOCNO> 223879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas14.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
1952'de denize düşürülen uçağın enkazı çıkarıldı 
</HEADLINE>
<TEXT>

     Baltık Denizi'nde Gotland adası açıklarında 1952'de Sovyet avcı uçakları tarafından düşürülen DC3 tipi İsveç casus uçağının enkazı çıkarıldı. 
     İsveç ordusundan yapılan açıklamada, geçen yıl yeri saptanan uçak enkazının sudan çıkarılması ''tarihi bir olay'' olarak nitelenirken, ''Sonunda mürettebata ne olduğunu öğreneceğiz'' ifadesi yer aldı. 
     DC3 tipi casus uçağı 8 kişilik mürettebatıyla 13 Haziran 1952'de kaybolmuş, 3 gün sonra da aramaya giden Catalina tipi uçağa Sovyet hava sahasına girdiği gerekçesiyle ateş açılmış, ağır hasar gören uçak, inmeyi başarmış, mürettebatı zarar görmemişti. 
     Olayı şiddetle protesto eden İsveç, SSCB'den genellikle eğitim amaçlı kullanılan DC3'ü de düşürüp düşürmediğini açıklamasını istemiş, o dönemde yanıt alamamıştı, ancak Moskova 1991 yılında itiraf etmişti. 
     Kaybolmasından 51 yıl sonra yeri saptanan ve denizden çıkarılan uçağın başkent Stockholm yakınlarındaki askeri üsse götürülerek inceleneceği belirtiliyor. 
     
</TEXT>
</DOC>
