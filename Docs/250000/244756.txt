<DOC>
<DOCNO> 244756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy22.html </URL>
<DATE> 2004/06/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gül Irak'ta kaçırılan Türk şoför için her türlü girişim yapılıyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta kaçırılan Türk şoförünün sağ salim kurtarılabilmesi için her türlü girişimin yapıldığını söyledi. 
     Gül, Dışişleri Bakanlığı'ndan ayrılırken konuya ilişkin bir soru üzerine, Bağdat'taki Türk Büyükelçiliği'nin konuyla ilgilendiğini belirterek, ''Şoförün sağ salim kurtarılması için her türlü girişim yapılıyor'' diye konuştu. 
     Bakan Gül, kaçırılan kişinin Kuveyt'ten Irak'a yük taşıyan bir kamyon şoförü olduğunu belirtti. 
     Türk şoförünü kaçıranların, ''Türk hükümetinin Irak'taki Amerikan varlığını kınaması'' yönündeki beklentisinin sorulması üzerine Gül, Türkiye'nin konuya ilişkin görüşlerini daha önce açıkça söylediğini hatırlattı. 
     Gül, Irak'ın bir an önce sivillere devredilmesi, bir an önce Iraklıların Irak'ı yönetmeye başlaması ve bir kaosa sebep vermeyecek şekilde tüm yabancı askerlerin bölgeden çıkması gerektiğini defalarca dile getirdiklerini ifade ederek, ''Biz bunları laf olsun diye dışarı karşı değil, beraber yaptığımız toplantılarda bir müttefik olarak doğru bildiklerimizi söylüyoruz'' diye konuştu. 
     Bölgedeki güçlerin işgal kuvvetleri olduğunu ve bunun BM tarafından tespit edildiğini belirten Gül, bölgede huzurun sağlanması ve arkada bir kaos bırakılmadan, bir takvim içinde tüm yabancı askerlerin Irak'tan ayrılmasının Türkiye'nin savunduğu bir konu olduğunu tekrarladı. 
     Gül, BM Genel Sekreteri'nin Kıbrıs Raporu'na ilişkin bir soru üzerine de, Ankara'ya ulaşan bazı bilgiler olduğunu, ancak bu aşamada bu bilgileri açıkça paylaşma durumunda olmadığını söyledi. 
     
</TEXT>
</DOC>
