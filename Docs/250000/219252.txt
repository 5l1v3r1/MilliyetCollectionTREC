<DOC>
<DOCNO> 219252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo10.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın İspanyol takımlarına şansı tutmuyor... 
</HEADLINE>
<TEXT>

     UEFA Kupası 3. tur rövanş maçında yarın İspanya'nın Valencia CF takımıyla karşılaşacak olan Beşiktaş, evinde oynadığı maçlarda İspanyollara karşı üstünlük kurdu. 
     Siyah-beyazlılar, İstanbul'da İspanyol takımları ile 5 kez karşılaşırken, bunların 2'sini kazandı, 2'sinde berabere kaldı, sadece 1 kez yenildi. 
     İstanbul'da 2000-01 sezonundaki Avrupa Şampiyonlar Ligi maçında İspanya'nın dünyaca ünlü takımı Barcelona'yı 3-0 gibi net bir skor ile mağlup etmeyi başaran Beşiktaş, 2002-03 sezonunda da UEFA Kupası'nda CD Alaves takımını 1-0 yenerek elemeyi başarmıştı. 
     Ayrıca İspanya'nın yine dünyaca ünlü Real Madrid takımıyla Şampiyon Kulüpler Kupası maçında 1958-59 sezonunda 1-1 berabere kalmayı başaran ''Kara kartallar'', yarınki rakibi Valencia ile 1996-97 sezonunda yaptığı UEFA Kupası 3. tur rövanş maçında 2-2 berabere kalmış, ancak ilk maçı 3-1 kaybettiği için elenmişti. 
     Beşiktaş, İspanyol takımlarına karşı İstanbul'daki tek yenilgisini 1985-86 sezonunda UEFA Kupası'nda Athletic Bilbao takımı karşısında 1-0'lık skorla almıştı. 
     
     5 EŞLEŞMEDE 1 TUR 
     Siyah-beyazlılar, bugüne dek Avrupa kupalarında 5 kez eşleştikleri İspanyol takımları karşısında yalnızca 1 kez turu geçmeyi başardı. Beşiktaş, İspanyollar ile bugüne dek yaptığı 11 maçın 2'sini kazanırken, 6 kez yenildi, 3 karşılaşmada ise berabere kaldı. Bu karşılaşmalarda kalesinde toplam 22 gol gören ''Kara Kartallar'', rakip fileleri 12 kez havalandırdı. 
     Beşiktaş, ilk kez geçen sezon UEFA Kupası'nda CD Alaves takımını saf dışı bırakarak, ilk kez bir İspanyol takımını elemeyi başarmıştı. ''Kara kartallar'' daha önce Real Madrid, Athletic Bilbao ve yarınki rakipleri Valencia karşısında başarılı olamayıp kupa dışında kalmıştı. 
     
     VALENCIA'YA ELENDİ 
     Beşiktaş, yarınki rakibi Valencia CF ile 1996-97 sezonunda yine UEFA Kupası'nda karşı karşıya geldi. 
     UEFA Kupası 3. turundaki eşleşmede siyah-beyazlılar, deplasmanda 3-1 yenildikleri rakibiyle, İstanbul'da 2-2 berabere kalıp elenmişti. 
     
     İSPANYOL TAKIMLARIYLA MAÇLARI 
     Beşiktaş'ın, İspanyol takımları ile yaptığı maçlar ve sonuçları şöyle 
     
     
Rakip Sezon Kupa İç Dış Real Madrid 1958-59 Şam.Kulüpler 1-1 0-2 A. Bilbao 1985-86 UEFA 0-1 1-4 Valencia 1996-97 UEFA 2-2 1-3 Barcelona 2000-01 Şamp.Ligi 3-0 0-5 Alaves 2002-03 UEFA 1-0 1-1 Valencia 2003-04 UEFA - 2-3 
     
</TEXT>
</DOC>
