<DOC>
<DOCNO> 203226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko32.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Asgari ücret konusunda hükümetle prensipte mutabıkız 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, asgari ücret konusunda ''hükümetle mutabık'' olduklarını bildirdi. 
     Özilhan, Başbakan Recep Tayyip Erdoğan'ın ''asgari ücrete yüzde 20 zam yapılaması gerektiği'' yönündeki görüşlerini değerlendirdi. 
     TÜSİAD olarak yaptıkları çalışmalarda da hükümetle benzer bir sonuca vardıklarını ifade eden Özilhan, şöyle konuştu 
     ''Asgari ücret hakikaten düşük. Bu ücretle Türkiye refah toplumu olmanın çok uzağında. Bunun zaman içinde artması gerekiyor. Ancak, ekonomik dengeleri bozmamak ve rekabet gücümüz de önemli. Bir çerçeve olarak yüzde 20'lik öneriye katılıyorum. Asgari ücret konusunda hükümetle prensipte mutabıkız. Gelecek yıl yüzde 12'lik bir enflasyon beklentisi var. Yüzde 7 de işletmelerimizin verimliliğinde artış var. Asgari ücrette yüzde 20'lik bir artış, dengeleri sarsmaz.'' 
TÜSİAD Başkanı, Başbakan Erdoğan'ın artış oranı için işadamlarına yönelik ''sizin çocuklarınızın yemek parası bile değil'' sözüne ilişkin yaptığı değerlendirmede de ''Bu konuda polemiğe girmek istemiyorum. Başbakan hassas, tüm Türkiye çok hassas. Krizden çıkışta herkes iyi niyetini gösterdi'' diye konuştu. 
     Her yıl 750 bin gencin iş aramaya başladığını ve bu kitleye iş yaratmak gerektiğini belirten Özilhan, hükümetten ''yatırım ortamının iyileştirilmesi'' ve ''vergi indirimleri'' gibi icraatlar beklediklerini kaydetti. 
     
</TEXT>
</DOC>
