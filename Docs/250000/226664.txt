<DOC>
<DOCNO> 226664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sontur03.html </URL>
<DATE> 2004/03/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bakan Ergezen 7'lik deprem olsa Erzurum köylerinde bina kalmaz 
</HEADLINE>
<TEXT>

     Bayındırlık ve İskan Bakanı Zeki Ergezen, ''7 büyüklüğünde deprem olsa, Erzurum'daki köylerde bina kalmaz'' dedi. Beraberinde İçişleri Bakanı Abdulkadir Aksu ile bu sabah Erzurum'a gelen Bakan Ergezen, Erzurum'da bulunan Sağlık Bakanı Akdağ ile Vali Mustafa Malay'ı ziyaret ederek, bütün Erzurumlulara ''geçmiş olsun'' dileklerinde bulundular. 
     Erzurum'daki depremlerle ilgili açıklama yapan Bakan Ergezen, özellikle Doğu'da köylerdeki evlerin depreme dayanıksızlığına dikkatİ çekti. Bölgenin köylerindeki evlerin en ufak depremde bile yıkılacak durumda olduğunu belirten Ergezen, ''7 şiddetinde deprem olsa, Erzurum'un köylerinde bina kalmaz. Bu konuda herkesin üzerine düşeni yerine getirmesi gerekir'' dedi. 
     
     ''VATANDAŞ EVİNİ SAĞLAM YAPMALI'' 
     Bakan Ergezen, vatandaşın kendi canının kıymetini bilmesi gerektiğini ifade ederek, ''Derme çatma binalar yaparak kendilerinin ve çocuklarının hayatlarını tehlikeye atmasınlar. Bina bir sefer yapılır'' dedi. 
     Vatandaşların bu konuda kendi elleriyle canlarını tehlikeye atmaktan vazgeçmelerinin yararlı olacağını bildiren Ergezen, binaların doğru dürüst yapılması gerektiğini ve vatandaşların bina yaparken, Bayındırlık'tan gereken teknik bilgileri almalarının daha iyi olacağını vurguladı. 
     
     ''NASIL OLSA DEVLET YAPAR'' ANLAYIŞI... 
     Bakan Ergezen, ayrıca vatandaşların ''Nasıl olsa yıkılanı devlet gelir yapar'' anlayışını terk etmeleri gerektiğini kaydederek, kendi evlerini kendilerinin yenilemesi gerektiğine işaret etti. Aksi halde bu tür acıların meydana geleceğini belirten Ergezen, ''Vatandaşlar devlete bu konuda yardımcı olsunlar. Doğu ve Güneydoğu'da bir seferberliğe ihtiyaç var. Gezip gördüğünüz yerlerdeki binalarda oturulamaz. Ben Şahsen oturmam mümkün değil diyorum bu binalarda'' şeklinde konuştu Erzurum'daki depremde yaklaşık bin evin hasar gördüğünü hatırlatan Ergezen, mağdur vatandaşlar için konut yapım projesi başlatacaklarını ve kış mevsimine kadar bu projeyi bitireceklerini bildirdi. 
     
     AKSU VE AKDAĞ 
     İçişleri Bakanı Abdulkadir Aksu da beraberlerinde Kızılay Başkanı Talat Yılmaz'ı getirdiklerini ve yerinde inceleme yapıp ihtiyaçları tespit edeceklerini belirtti. 
     Bakan Aksu, Erzurum'da bu yıl üst üste yaşanan felaketlerden dolayı halka ''geçmiş olsun'' dileklerinde bulundu. 
     Sağlık Bakanı Recep Akdağ da deprem bölgesinde mağdur olan vatandaşlara yardım için bütün imkanların seferber edildiğini, pancar paralarının bekletilmeden ödeneceğini, bunun yanında doğrudan desteğin de yine bekletilmeden ödeneceğini bildirdi. 
     Bakanlar daha sonra deprem bölgesine gittiler. 
     Dün sabah meydana gelen ve merkez üssü Erzurum'un Aşkale İlçesi olan 5,3 büyüklüğündeki depremde, 10 köydeki evler tamamen yıkılmış, 12 kişi de yaralanmıştı. 
     
</TEXT>
</DOC>
