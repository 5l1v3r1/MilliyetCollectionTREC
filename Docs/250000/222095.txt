<DOC>
<DOCNO> 222095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonyas06.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak köpeklerine parazit tedavisi... 
</HEADLINE>
<TEXT>

     Kadıköy Belediyesi Ataşehir Hayvan Barınağı'nda kalan sokak köpeklerine, parazitlere karşı ilaç tedavisi uygulandı. 
     Pfizer Hayvan Sağlığı, Kadıköy Belediyesi, HavHav.com ve kedigen.com'un organizasyonuyla barınakta yaşayan köpekler, veteriner hekimler tarafından iç ve dış parazitlere karşı ''Stronghold'' adlı ilaçla tedavi edildi. 
     Yaklaşık 2 yıldır ''stresten uzaklaşmaları'' için klasik müzik dinletilen köpekler, tedavi sırasında önce klasik müzikle sakinleştirildi. 
     Köpeklerin derilerine sürülen ilacı bir köpeğe uygulayan Kadıköy Belediye Başkanı Selami Öztürk, Pfizer'in bağışladığı ilaçlarla barınaktaki 600 sokak köpeğinin her türlü iç ve dış parazite karşı tedavi edilip, korunacağını kaydetti. 
     Kapasitesi 500 olan barınakta şu anda 800 köpeğin barındığını belirten Öztürk, barınağın, gönüllüler, çeşitli kamu ve özel kurumların desteğiyle ayakta kaldığını ifade ederek, diğer firmalardan da destek istedi. 
     
     ''SOKAK KÖPEKLERİNİ İTLAF ETMİYORUZ'' 
     Kendisinin de barınaktan aldığı 4 köpekle ilgilendiğini anlatan Öztürk, şöyle dedi 
     ''Biz, kesinlikle sokak köpeklerini itlaf etmiyoruz. Kent içinde yaşamaları mümkün olmayan bu hayvanların da yaşam haklarını sürdürebilmeleri için barınakta barındırıyoruz. Barınakta kapasitemizi aşmamıza rağmen onlara çeşitli desteklerle yiyecek ve tedavi sağlayabiliyoruz. Tek sıkıntıları doğal ortamda bulunmamaları. Ancak bu problemi de çözmek için yeni ve geniş bir açık alan oluşturduk. Burayı ağaçlandıracağız.'' Kadıköy Belediyesi Veteriner Müdürü Teoman Aslan da barınaktaki köpeklere, streslerini almak ve sakinleştirmek için 2 yıldır klasik müzik dinlettiklerini kaydederek, şöyle dedi 
     ''En çok Beethoven ve Mozart dinletilmesine olumlu tepki veriyorlar. Köpekler, insan sesli müziklere ve heavy metal tarzı parçalara havlayarak tepki gösterdiler, yani sakinleşmediler. Ancak Beethoven ve Mozart çalındığında ya da sadece enstrümantal parçalarda havlamayı keserek sakince dinliyorlar.'' 
     
</TEXT>
</DOC>
