<DOC>
<DOCNO> 211230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko01.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağışı sayesinde Türkiye bu yıl tarımsal üretim krizini atlattı 
</HEADLINE>
<TEXT>

     Türkiye Ziraatçiler Odası Başkanı İbrahim Yetkin, olumsuz etkileri olmasına rağmen, kar yağışıyla birlikte Türkiye'nin 2004 yılındaki tarımsal üretimdeki krizi atlattığını söyledi. 
     Yetkin, İçkale Oteli'nde düzenlediği basın toplantısında, Türkiye'yi etkisi altına alan kar yağışının tarıma etkisi ve sektöre ilişkin beklentiler konularını değerlendirdi. 
     Son günlerdeki kar yağışının getirdiği olumsuzluklara ve tahribata rağmen, tarımsal üretimin artırılmasına önemli etki sağladığına işaret eden Yetkin, tarımsal üretimin en önemli girdisi olan suyun olmadığı zamanlarda üretimin düştüğünü söyledi. 
     ''Kar yağışı tarımsal üretimde verimin azalmasına tedbir olarak çok önemli'' diyen Yetkin, karın atılan tohumun donmasını engelleme, yavaş yavaş eriyerek bitkinin gelişimine fayda sağlama, yeraltı su kaynaklarını takviye etme ve barajların dolmasını sağlama bakımından gerekli olduğunu anlattı. 
     Çin'in tekstilde büyük bir gelişme sağladığını ancak yeterli bir üretim almadığı için son aylarda Türkiye'den özellikle Çukurova bölgesinden pamuğa ilişkin çok ciddi alımlara gittiğini anlatan Yetkin, böylece Çukurova'daki pamuk üreticisinin ihraçtan dolayı çok olumsuz bir süreci yaşamaktan kurtulduğunu söyledi. 
     Çin'e yapılan ihracı olumlu bir süreç olarak niteleyen Yetkin, üretimin, Çukobirliğin ve Türkiye'nin kazançlı çıktığını kaydetti. 
     Türkiye'nin rekabet konusuna ciddi bir şekilde eğilmesi gerektiğini ifade eden Yetkin, ''Üretim ve pazarlama projeksiyonunda sorun çözüldüğü zaman, Türkiye ciddi şekilde kazanır'' dedi. 
     Deniz motorlarında ÖTV'nin kaldırıldığını da hatırlatan Yetkin, ancak dünyada en pahalı mazotu Türk çiftçisinin kullandığını söyledi. 
     Türkiye'nin ekmek süt, hububat gibi stratejik ürünleri ve fındık ile pamuk gibi yurtdışında iddialı ürünleri desteklemesi gerektiğini kaydeden Yetkin, yem bitkileri, yağlı bitkiler gibi ürünlerin de teşvik edilerek üretilmesi gerektiğini sözlerine ekledi. 
     
     ZİRAAT BANKASI'NIN ÇİFTÇİYE KULLANDIRDIĞI KREDİ 
     Daha sonra gazetecilerin sorularını yanıtlayan Yetkin, sel felaketlerinin tarım üzerindeki etkisiyle ilgili olarak bunun çeşitli olumsuzluklar yarattığını ve sebze ve meyveciliği vurduğunu söyledi. Ancak tarımsal üretimde verimliliğin hububat ile ölçüldüğüne dikkati çeken Yetkin, kar yağışlarıyla girdilerde azalma yönünde risklerin ortadan kalktığını bildirdi. 
     Ziraat Bankası'nın çiftçiye 1.7 katrilyon lira kredi kullandırmasına ilişkin görüşlerini de dile getiren Yetkin, bunu olumlu bulduğunu ancak, Ziraat Bankası'nın ticari bir banka kimliği ile hareket ettiğini söyledi. 
     Ziraat Bankası'nın konut ve taşıt kredi faizlerini yüzde 1.9'a indirmesine rağmen, çiftçi kredi faizlerinin hala çok yüksek olduğuna dikkati çeken TZD Başkanı, bankanın kredi kullandıracağı çiftçilerden istediği koşulları eleştirdi TZD Başkanı, Ziraat Bankası'nın özellikle küçük ve orta ölçekli çiftçilere uygun bir model ve sistem içinde bulunmadığını belirtti. 
     Yetkin, tarımda ilaç kalıntısına ilişkin bir soru üzerine de denetimin ve sürekli kontrolün önemini vurguladı ve bunun ancak altyapı, teknik imkanlar ve gerekli finansman ile sağlanacağını kaydetti. 
     
</TEXT>
</DOC>
