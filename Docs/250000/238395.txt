<DOC>
<DOCNO> 238395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonspo03.html </URL>
<DATE> 2004/05/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Galatasaray ile Trabzonspor, yarın 94. randevuda... 
</HEADLINE>
<TEXT>

     Galatasaray ile Trabzonspor, yarın yapacakları Birinci Süper Futbol Ligi maçıyla birlikte, 94. kez karşı karşıya gelecek. 
     2 ekip arasında bugüne dek yapılan 93 karşılaşmanın 40'ını Galatasaray, 31'ini ise Trabzonspor kazanırken, 22 karşılaşmada ise taraflar birbirlerine üstünlük sağlayamadı. 
     Lig, Türkiye Kupası, Cumhurbaşkanlığı Kupası, Başbakanlık Kupası, TSYD Kupası ve özel maçlar olmak üzere yapılan toplam 93 maçta Galatasaray 114, Trabzonspor ise 100 kez gol sevinci yaşadı. 
     
     LİGDE DE GALATASARAY ÖNDE 
     Galatasaray, lig maçlarında galibiyetlerde ezeli rakibi Trabzonspor'un 5 farkla önünde bulunuyor. 
     Ligde yapılan 59 karşılaşmanın 24'ünü ''Cim Bom'' kazanırken, 19 maçta da gülen taraf Karadeniz ekibi oldu. 16 karşılaşma ise berabere sonuçlandı. 
     Lig maçlarında Galatasaray 69, Trabzonspor ise 64 gol attı. 
     2 takım arasında ligde bu sezon ilk yarıda Atatürk Olimpiyat Stadı'nda yapılan karşılaşmayı Trabzonspor 2-1 kazanmıştı. 
     
     TRABZON'DAKİ LİG MAÇLARI 
     2 ekip arasında Trabzon'da yapılan lig karşılaşmalarında ise Trabzonspor, galibiyet sayısında rakibine üstünlük kurdu. 
     Trabzonspor, evindeki 29 maçta Galatasaray'ı 13 kez yenerken, ''Cim Bom'' ise, bordo-mavilileri 9 kez yenmeyi başardı. Trabzon'daki 7 karşılaşma ise beraberlikle sonuçlandı. 
     Trabzonspor'un kendi sahasındaki 34 golüne, Galatasaray 32 golle karşılık verebildi. 
     2 takım arasında geçen sezon Trabzon'da yapılan maçı Galatasaray 2-1 kazanmıştı. 
     
     ''CİM BOM'' SON SEZONLARDA TRABZON'DA RAHAT 
     Galatasaray, Trabzonspor ile son 7 sezonda deplasmanda yaptığı maçlarda kaybetmiyor. 
     Sarı-kırmızılılar, ligde son 7 sezondur Trabzon deplasmanında rakibini 4 kez yenerken, 3 kez de berabere kaldı. 
     ''Cim Bom'', Trabzon'da en son yenilgisini 1995-96 sezonunda 4-1'lik skorla almıştı. 
     
</TEXT>
</DOC>
