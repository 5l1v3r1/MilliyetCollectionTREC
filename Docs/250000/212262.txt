<DOC>
<DOCNO> 212262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur17.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT Türkiye ABD'den karışık bir mesaj aldı... 
</HEADLINE>
<TEXT>

     Başbakan Recep Tayyip Erdoğan'ın Washington ziyaretinin Amerikan basınında özellikle Irak boyutu ile değerlendiriliyor. New York Times, Kürtlerin yeni Irak'taki rolleri konusunda ABD'den taahhüt arayan Türkiye'nin "karışık bir mesaj" aldığını öne sürerken Washington Times, 8.5 milyar dolarlık kredinin Türkiye'nin Kuzey Irak'a operasyon yapmaması için Bush'un elinde bir koz olduğunu savundu. Washington Post da Kürtlerin taleplerinin komşu ülkelerde alarm durumu yarattığını yazdı. 
     
     NEW YORK TİMES TÜRK YETKİLİLERİNİN KAYGILARI SÜRÜYOR 
     New York Times gazetesi, "Kürtlerin Yeni Irak'taki Rolleri Konusunda ABD'den Taahhüt Arayan Türkiye, Karışık Bir Mesaj Buldu" başlıklı haberinde ABD Dışişleri Bakanı Colin Powell'in Türk liderlerine Kürtlerin Kuzey Irak'taki petrol kaynaklarının kontrolünden vazgeçmek zorunda kalacaklarını söylediğini belirtti. Ancak Türk yetkililerinin, Bush Yönetiminin Irak ile ilgili planları konusunda kaygılı olmaya devam ettiklerini söylediklerini kaydeden gazete, Amerikan yetkililerinin Kürt bölgesinin statüsünün Irak Geçici Hükümet Konseyi ile Kürt liderleri arasında yapılacak müzakelerde belirleneceğini ifade ettiklerini aktardı. Buna karşın, Kürt bölgesinin 1991 yılından beri yararlandığı tam özerkliğin sürmesinin pek beklenmeyeceğini de söyledikleri aktarılan haberde, Başbakan Erdoğan'ın Kerkük petrol kaynakları gelirlerinin merkezi hükümete gitmesini sağlamak için baskı yaptığını, Powell'in de mutabık olduğu ifade edildi. New York Times, Erdoğan'ın ziyaretinin ABD yetkililerince ikili ilişkilerin onarıldığının bir işareti olarak değerlendirdiklerini, Powell'in Türkiye'nin Kıbrıs çabalarını destekleme sözünü verdiğini de yazdı. 
     
     WASHİNGTON TİMES TÜRKİYE ÖDÜLLENDİRİLMELİ 
     Başbakan Erdoğan ile Başkan Bush arasındaki görüşmede Irak kaygılarının ön planda olduğunu belirten Washington Times ise, iki ülkenin Irak'ta birbiriyle zıt bazı çıkarlarının olmakla birlikte ortak çıkarlarının da bulunduğunu savundu. Hem Türkiye'de, hem de Irak'ın Kürt bölgesinde güçlendirilmesi gereken makul görüşlerin olduğuna işaret eden gazete, şu yorumu yaptı 
     "Avrupa, Türkiye üzerindeki etkisiyle Irak'ta istikrar sağlanmasında kilit bir rol oynayacak. Eğer Avrupa Birliği, Aralık ayında Türkiye'ye üyelik müzakerelerinin başlaması için bir tarih verirse, Ankara'nın askerlerini kontrol altına tutma kabiliyeti artırılmış olur. Eğer Türkiye, Iraklı Kürtlere karşı askeri güce başvurmaması ve kendi Kürtlere yönelik muameleyi iyileştirme çabası için daha sonra ödüllendirimezse bu politikaların siyasi geçerliliği çöker ve bunun Irak üzerinde derin bir etkisi olabilir". 
     Washington Times, Bush'un 8.5 milyar dolarlık kredi ile Türkiye'nin Kuzey Irak'a askeri operasyonlardan sakınmasını sağlamak için önemli bir koz olarak kullanabileceğini savunurken Türkiye'nin henüz bu yönde bir taahhütte bulunmadığını da yazdı. 
     
     WASHİNGTON POST KÜRTLERİN TALEPLERİ ALARM YARATTI 
     Kürtlerin bağımsızlık elde etmek için baskı yaptığını yazan Washington Post gazetesi ise, Kürtlerin taleplerinin komşu ülkelerde alarm durumu yarattığını belirterek bu taleplerin aynı zamanda ABD'nin Irak ile ilgili planları için potansiyel ciddi bir komplikasyon oluşturduğunu savundu. Gazete, "ABD öncülüğündeki Irak müdahalesi ve işgalinin en hevesli destekcileri olan Kürtler olmadan bir hükümetin kurulmasının ülkenin defakto parçalanması anlamına gelir" görüşünü dile getirdi. Kürtlerin çok sağlam garantileri istediklerini, son bir hafta Kürt liderlerinin Irak Geçici Hükümet Konseyi üyeleri nezdinde lobicilik yaptıklarını ancak henüz başarılı olmadıklarını kaydeden gazete, Kürtler açısından Irak'ta kalma kararının gönüllü bir karar olması gerektiğine işaret ederken de Erbil'de bir tek Irak bayrağını bulmanın adeta imkansız olduğunu, bölgedeki 20 yaşındaki erkeklerin çok az Arapça konuşabildiğini yazdı. 
     
</TEXT>
</DOC>
