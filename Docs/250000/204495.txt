<DOC>
<DOCNO> 204495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/spor/spo04.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce futbolcu 
</HEADLINE>
<TEXT>

   Trabzon'un yeni başkanı Atay Aktuğ, ödemeler konusunda önceliğin oyuncularda olduğunu açıkladı, "Sırtlarındaki ter kurumadan paraları verilmeli" diye konuştu 
   
   "Onları anlıyorum" 
   BAŞKANLIĞA gelmesinin ardından tebrikleri kabul eden, ardından da yoğun bir çalışma temposuna giren Atay Aktuğ, Trabzonsporlu oyunculara büyük bir müjde verdi. Bordo - Mavili kulübün başkanı, "Futbolcu, sırtındaki ter kurumadan parasını almalı. Bu nedenle öncelikli olarak onlara olan yükümlülüklerimizi yerine getireceğiz. Ben de futboldan geldim. Futbolcunun parasını alamadığı zaman nasıl moral bozukluğu içinde olduğunu bilirim" dedi. 
   
   Özveri istedi 
   TAKIMA yapılacak ödemeler konusunda çok hassas olduklarını kaydeden Atay Aktuğ, "Eğer elimizdeki futbolcunun parasını zamanında ödeyemezsek, transfer mevsiminde on tane yıldız alsak bile başarıya ulaşmamız mümkün değil" yorumunu yaptı. Eski yöneticilere olan borçların kapatılması için bir ödeme planı yapmaya hazırlandıklarını açıklayan Trabzonspor Başkanı, "Kendilerinin de bu konuda özveride bulunacaklarına inanıyorum" diye konuştu. 
   
      Duygu yüklü ziyaret    Başkan Atay Aktuğ ve yöneticiler, ülkemize futbolda Dünya Şampiyonluğunu kazandıran Trabzon Lisesi'ni ziyaret ettiler. Okul Müdürü Ömer Eyüboğlu, 1963 yılında lisede öğrenim gören Aktuğ'a, bu döneme ait öğrenci belgelerini hediye etti. 
   Oldukça duygulanan Aktuğ, 40 yıl önceki sırasında oturdu. Yöneticiler daha sonra Borsa Başkanlığı, Ticaret ve Sanayi Odası, İhracatçılar Birliği, Esnaf ve Sanatkarlar Odası, Esnaf ve Sanatkarlar Kredi ve Kefalet Kooperatifi'ni ziyaret etti. 
   
   Yattara sancısı    Gineli oyuncuya, Aybaba'nın ardından Turgay Semercioğlu'nun da soğuk baktığı iddia edildi 
   Tek kusuru savunma 
   TRABZONSPOR'DA Turgay Semercioğlu'nun da, Samet Aybaba gibi Yattara'nın savunma anlayışının zayıf olmasından rahatsızlık duyduğu öğrenildi. Semercioğlu'nun, "Yattara hücumda çok etkili, ama durarak oynuyor. Top ayağındayken mükemmel işler yapıyor. Ancak savunmada olmuyor, zayıf kalıyor. Bu da takımın ahengini bozabilecek faktör" diye konuştuğu bildirildi. 
   
   Baskı yaşıyor 
   GENÇ teknik adam, yeteneği konusunda "Efsane kadronun Ali Kemal'e benziyor" diyerek, övgü yağdırdığı Gineli oyuncunun, defansif zaafının en büyük handikapı olduğuna dikkat çekti. Yattara'nın taraftar tarafından da çok sevilmesi nedeniyle sıkıntı yaşayan Semercioğlu'nun, "Oyundan alsan seyirci kızıyor, almasan savunma anlayışında zaafa uğruyoruz" diyerek, dert yandığı ileri sürüldü. 
   
   Görev bölümü    TRABZONSPOR yönetimi geniş çaplı ilk toplantısını dün yaptı. Toplantıda asbaşkanlığa Nevzat Şakar, başkan yardımcılığına Sıtkı Hacisalihoğlu, Genel Sekreterliğe Yusuf Ziya Yılmaz, Mali Saymanlığa Yüksel Şimşek getirildi. Diğer görevlerin önümüzdeki günlerde bellli olacağı, Süleyman Atal'ın futbol şube sorumluluğuna, İbrahim Şahin'in ise basın sözcülüğüne getirilmesi bekleniyor. Toplantıda, menajerlik konusu da gündeme geldi. Hami Mandıralı ile Orhan Çıkırıkçı'nın bu görev için isimleri üzerinde durulduğu öğrenildi. 
   
   
</TEXT>
</DOC>
