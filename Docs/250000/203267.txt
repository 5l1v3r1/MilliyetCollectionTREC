<DOC>
<DOCNO> 203267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur07.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant'ta kar kalınlığı 80 santimetre ulaştı... 
</HEADLINE>
<TEXT>

     Kar kalınlığının 80 santimetreye ulaştığı Abant'taki otellerde hafta sonu ve yılbaşı tatili için boş yer kalmadı. 
     Abant Palace Oteli'nin İşletme Müdürü Sezai Şahin, 3 gündür aralıksız devam eden kar yağışı sonrasında kar kalınlığının Abant'ta 80 santimetreye ulaştığını belirterek, ''Kar yağışı sonrasında otelimizde hafta sonu ve yeni yıl tatili için yapılan rezervasyonlar arttı. Bu hafta sonu dahil olmak üzere ay sonuna kadar hafta sonlarında otelimizde boş yer yok'' dedi. 
     Yılbaşı öncesinde 3 ayrı tatil paketi hazırladıklarını anlatan Şahin, ''31 Aralık-4 Ocak tarihlerinde otelimizde, 4 gecelik tatil 2 kişilik odada 1 milyar 400 milyon lira. Suit odayı 4 gece 1 milyar 850 milyon lira olarak belirlendi. Fiyatlara yarım pansiyon hizmetler dahil'' dedi. 
     Büyük Abant Otel Genel Müdürü Bora Kaya ise otellerinde hafta sonu ve yılbaşı tatili için boş yer kalmadığını belirterek, şu bilgileri verdi 
     ''Yeni yılda otelimizde 2 kişinin 4 gece konaklama ücreti 1 milyar 200 milyon lira, suit odada aynı sürede 2 milyar, kral dairesi ise 3 milyar liraya kalabilir.'' Köy Hizmetlerine bağlı kar temizleme makinesi ve greyderler tarafından Abant gölünün çevresindeki yolun açılmasından sonra, tatilciler, yağan kara aldırmadan yürüyüş yaptılar. 
     
</TEXT>
</DOC>
