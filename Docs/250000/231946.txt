<DOC>
<DOCNO> 231946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun17.html </URL>
<DATE> 2004/04/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
20 bin ABD askerinin Irak'tan dönüş umudu söndü 
</HEADLINE>
<TEXT>

     Amerika Birleşik Devletleri Savunma Bakanı Donald Rumsfeld, ülkelerine dönmeyi bekleyen 20 bin askeri personelin Irak'taki kalış sürelerini uzatan kararı imzaladığını söyledi. 
     BBC'nin haberine göre, bu askerler, komutanlara, istedikleri sayıda asker sağlayabilmek amacıyla 90 gün daha Irak'ta kalacak. 
     Bu karardan üzüntü duyduğunu belirten Rumsfeld, Amerika'nın savaş içinde olduğunu, gerekeni yapmak zorunda bulunduğunu vurguladı. 
     Felluce'deki sorunu kontrol altına aldıklarını, Irak'ın güneyinde de durumun istikrara kavuştuğunu söyleyen Rumsfeld, ılımlı Şii liderlerin kendileriyle iyi işbirliği yaptığını belirtti. 
     Amerikan Savunma Bakanı, Felluce'de yüzlerce sivilin öldürüldüğü haberlerinden dolayı El Cezire ve El Arabiye gibi Arap televizyon kanallarını sert biçimde eleştirdi. 
     Irak'ı ziyaret eden ABD Genelkurmay Başkanı Orgeneral Richard Myers, "buradaki komutanlarının asker takviyesi istediğini ve taleplerine karşılık verileceğini" açıklamıştı. Myers, takviyenin ne zaman olacağına sonra karar vereceklerini de belirtmişti. 
     
</TEXT>
</DOC>
