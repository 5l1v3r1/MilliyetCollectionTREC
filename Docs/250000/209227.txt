<DOC>
<DOCNO> 209227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/spor/bnba.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Memo'nun sırrı Brown 
</HEADLINE>
<TEXT>

      
   Artık değişmez 
   NBA'DE, Detroit Pistons'ta ikinci sezonunu yaşayan ve artık takımının ilk beşteki "değişmez" oyuncularından biri haline gelen milli oyuncumuz Mehmet Okur'un yükselen performansındaki sır perdesi açığa çıktı. Toronto Raptors maçındaki 27 sayı, 14 ribaundluk performansıyla kariyerinin en iyi maçını çıkaran 2.13 boyundaki yıldızın başarısında, coach Larry Brown'dan yediği "sıkı fırçaların" büyük rolü olduğu iddia edildi. 
   
   'Meyvesini verdi' 
   DETROIT News gazetesi dışarıdan oynamayı seven ve pota altında yeterince aktif olmayan Mehmet'i sık sık uyaran Brown'ın ısrarlı ve sert tavrının, sonunda Toronto maçında meyvesini verdiğini yazdı. Detroit Başkanı Joe Dumars'ın da "O seni eleştirmiyor, sadece sahip olduğun yeteneği aktif hale getirmeni istiyor" sözlerine yer veren gazete, Brown'ın sözünü dinleyen Mehmet'in, böylece Toronto maçında kariyerine bir ilki eklediğini belirtti. 
   
   'Mükemmel oynadı' 
   COACH Larry Brown, karşılaşma sonrası yaptığı açıklamada, "O inanılmaz şeyler yaptı ve yapmaya da devam edecek. Ben Wallace'ın yokluğunu çok iyi kapadı, tek kelimeyle mükemmeldi. Ama daha da iyi olacak" dedi. Coachu ile arasındaki buzlar yavaş yavaş eriyen Mehmet de "O sahada olduğum her an benim daha iyi olmam için çalışıyor. Yaptığı kesinlikle doğruydu. Beni önce kenarda oturttu, hazırladı ve sonra da sahaya sürdü. Bu onun işi" diye konuştu. 
   
   NBA'de dün 
   Milwaukee-New Jersey 86-83 
   Memphis-Chicago 108-93 
   New Orleans-Toronto 74-78 U 
   Utah-Miami 97-85 
   Portland-Phoenix 96-105 
   Golden State-Cleveland 119-102 
   
   
</TEXT>
</DOC>
