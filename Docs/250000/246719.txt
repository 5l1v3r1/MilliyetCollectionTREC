<DOC>
<DOCNO> 246719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/spor/axspo01.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızlar ateş pahası 
</HEADLINE>
<TEXT>


Beşiktaş'ın, Del Bosque'nin gelişiyle listesine aldığı yıldız futbolcuların fiyatları el yakıyor. İspanyol ağırlıklı isimlerin çoğunlukta olduğu listede bonservisi elinde olan bulunmuyor 

MEHMET ÇİFTÇİ 


Transferler durduruldu 
YILDIRIM Demirören başkanlığındaki yeni Beşiktaş yönetimi, rotayı Mattheaus'tan del Bosque'ye çevirdikten sonra, bütün transfer operasyonunu da değiştirirken, listede ismi geçen yıldızların bonservis ücretlerinin el yaktığı görüldü. Siyah - Beyazlı yöneticilerden, daha önce anlaşma sağlanan isimleri durdurmasını isteyen, İspanyol hocanın, kendi ülkesinden ve özellikle Real Madrid'den birçok yıldız için çalışmalara başladığı bildirilmişti. Ancak bu oyuncuların çoğunun sözleşmelerinin bitmediği de dikkat çekti. 

İspanya'nın tarzı böyle 
MALLORCALI Etoo, 120 milyon Euro'luk bonservisiyle ilk sırayı alıyor. Morientes 90 milyon, Guti 42 milyon, Cambiasso 18 milyon, Portillo 8 milyon, Carew ile Conceicao 6'şar milyon, Celades ile McManaman da 5'er milyon Euro'luk ücretleri ile dikkat çekiyor. İspanyol kulüpleri, bu kontratları, başka takımlara gitmelerini önlemek için yüksek tutuyor ve satmak istediklerinde pazarlıklarda büyük indirim yapabiliyor. Ancak kiralık anlaşmalarında böyle indirim uygulamıyorlar. 

ETO'O 
Sözleşme süresi 2008 
Bonservis ücreti 216 trilyon TL. 

MCMANAMAN 
Sözleşme süresi 2005 
Bonservis ücreti 10 trilyon TL. 

CAREW 
Sözleşme süresi 2005 
Bonservis ücreti 11 trilyon TL. 

PORTILLO 
Sözleşme süresi 2005 
Bonservis ücreti 15 trilyon TL. 

CELADES 
Sözleşme süresi 2005 
Bonservis ücreti 10 trilyon TL. 

MORIENTES 
Sözleşme süresi 2006 
Bonservis ücreti 160 trilyon TL. 

GUTI 
Sözleşme süresi 2005 
Bonservis ücreti 76 trilyon TL. 

CAMBIASSO 
Sözleşme süresi 2005 
Bonservis ücreti 32 trilyon TL. 

CONCEICAO 
Sözleşme süresi 2005 
Bonservis ücreti 11 trilyon TL. 

Pancu Cordoba kalma noktasında 

ORHAN YILDIRIM 

Donetsk ile olmadı 
LİGİN bitiminin ardından kulüpten gidecekleri söylenen Cordoba ile Pancu'nun kalması gündeme geldi. Lucescu'nun Shakhtar Donetsk'e götürmek istediği Pancu'nun, Del Bosque'nin teknik direktörlüğe gelmesiyle kalmaya sıcak baktığı öğrenildi. Ukrayna kulübüyle bonservis bedeli konusunda anlaşamayan Beşiktaş, Rumen oyuncuyla bugün masaya oturacak. 

Uluslararası görüşme 
SİYAH - Beyazlı yönetim, Cordoba sorununu da bugün çözüme kavuşturacak. İstanbul'da bulunan Zago aracılığıyla Oscar Cordoba'ya telefonla ulaşacak olan Futbol Şube Sorumlusu Kıvanç Oktay, Kolombiyalı kalecinin fikrini soracak. Del Bosque'nin Cordoba'nın kalmasını istediği ifade edildi. Yedek olarak da Bursasporlu Serdar ile Murat Şahin düşünülüyor. 

Olmadı baştan 

BEŞİKTAŞ Futbol Şube Sorumlusu Kıvanç Oktay, eski yönetimin anlaştığı Veysel ve Berkant ile yeniden görüşeceklerini söyledi. Oktay, "Kongre öncesi teklif götürülen Konyasporlu Sedat ve Zafer konusunda herhangi bir temasımız olmadı. Öncelikle Sedat'ın menajeriyle görüşüp şartlarımızı sunacağız. Ayrıca hoca da kasetleri incelemeye aldı. Adı geçen bu oyuncuların hiçbiri hakkında verilmiş kesin bir kararımız yok" dedi. 

Koller iddiası 

ALMANLAR'IN yüksek tirajlı dergisi Sport Bild, Beşiktaş'ın ünlü Çek golcü Jan Koller ile ilgilendiğini yazdı. Siyah - Beyazlılar'ın bu oyuncu için Dortmund'a 4 milyon Euro önerdiğini belirtilen haberde, bu önerinin Menajer Michael Meier tarafından da doğrulandığı ifade edildi. Ancak 2006'ya kadar Dortmund ile sözleşmesi olan yıldız oyuncuya biçilen değerin 7 milyon Euro olduğu vurgulandı. 


</TEXT>
</DOC>
