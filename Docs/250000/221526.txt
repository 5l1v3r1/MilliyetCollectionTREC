<DOC>
<DOCNO> 221526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko26.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Göl balığı el yakıyor... 
</HEADLINE>
<TEXT>

     Konya'nın Beyşehir İlçesi'nde, avlanma yasağına günler kala gelen yoğun talep üzerine, göl balığı fiyatları yükseldi. 
     15 Mart'ta başlayacak ve 3 ay sürecek avlanma yasağı öncesi vatandaşlar göl balığına büyük ilgi gösteriyor. 
     Bugünlerde balığın oldukça az çıkmasına karşın, yoğun talep nedeniyle fiyatlar birden tırmanışa geçti. Genellikle deniz balığına oranla ucuz olması nedeniyle dar gelirlilerin tercihi olan göl balıkları, artan fiyatı ile dikkat çekiyor. 
     Beyşehir Gölü'nden çıkan ve 3,5 milyon liradan satılan sazan balığının kilosu 5 milyon liraya, 4,5 milyon liradan satılan levrek ise 6 milyon liraya yükseldi. 
     Beyşehir Balık Hali'nde tatlı su ürünleri satışı yapan Adnan Balıkçılık'ın sahibi Adnan Gökmenoğlu, gölden az balık çıkmasının yanı sıra avlanma yasağı öncesinde vatandaştan gelen yoğun talebin de fiyatların artmasına yol açtığını söyledi. 
     Yoğun talepteki en büyük etkenin, vatandaşların 3 ay göl balığı yiyemeyecek olmasından kaynaklandığını belirten Gökmenoğlu, dar gelirlilerin ise artık ucuzluğu nedeniyle deniz balığını tercih ettiğini söyledi. 
     
</TEXT>
</DOC>
