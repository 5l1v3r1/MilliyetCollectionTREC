<DOC>
<DOCNO> 226137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo02.html </URL>
<DATE> 2004/03/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hagi Herşeye sıfırdan başlamamız gerekiyor 
</HEADLINE>
<TEXT>

     Birinci Süper Futbol Ligi'nde Galatasaray'ı 1-0 yenen Samsunspor'un teknik direktörü Erdoğan Arıca, ''Maçın sonucu farklı olabilirdi, ama bu şartlarda iyi sonuç almak bizim için yeterli'' dedi. 
     Arıca, maçın ardından yaptığı açıklamada, Galatasaray karşısında etkili bir oyun sergilediklerini ve haklı bir galibiyet kazandıklarını söyledi. 
     Sahada futbolcularının doğruları yaptığını kaydeden Arıca, şöyle konuştu 
     ''Etkin oynadık. Tabii maçta istenmeyen olaylar oldu. Sinirler gerildi. Beyin yoruldu. Bazı agresiflikler oldu. Böyle olmasa çok daha iyi olacaktı. Birçok pozisyona girdik. Net pozisyonlar kazandık. Oyuncularımı tebrik ediyorum. Güzel oynadılar.'' Arıca, 3 büyükleri yendiklerini belirterek, ''Bu maç, önümüzdeki maçlar için bize büyük avantaj sağladı'' diye konuştu. 
     
     HAGİ ''BÖYLE DURUMLARDA AZ KONUŞMAK GEREKİR'' 
     Galatasaray Teknik Direktörü George Hagi ise şu anda takımın bir değerlendirmesini yapmanın doğru olmayacağını ifade ederek, ''Gördüğüm kadarıyla her şeye sıfırdan başlamamız gerekiyor. Böyle durumlarda çok az konuşmamız lazım. Bizi ilgilendiren tek şey geleceğimiz'' dedi. 
     Oyuncuların öz güvenlerini yeniden kazanmaları gerektiğini kaydeden Hagi, ''Az konuşmayı tercih ediyorum. İyi bir değerlendirme yapmam gerekiyor. Takım için, geleceğimiz için ne yapmamız gerektiğini araştıracağım'' diye konuştu. 
     Hagi, karşılaşmada Samsunspor'un ilk yarıda baskılı oynadığını belirterek, şunları söyledi 
     ''Çok üzerimize geldiler, ama ikinci yarıya çok iyi başladık ve orta sahada kontrolü ele aldık. Birçok pozisyona girdik. Bu durumu olduğu gibi yaşamamız gerekiyor. Şu anki durum, bizim için şimdi önemli değil, 3 ay sonrası daha önemli. Şu an pek fazla bir şey yapamayız.'' Rumen teknik adam, hakemlerle ilgili konuşmama kararı aldığını da kaydetti. 
     
</TEXT>
</DOC>
