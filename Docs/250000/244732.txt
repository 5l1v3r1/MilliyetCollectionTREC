<DOC>
<DOCNO> 244732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko45.html </URL>
<DATE> 2004/06/02/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ziraat Bankası, Hazine ve Maliye'ye 2.1 katrilyon lira aktaracak 
</HEADLINE>
<TEXT>

     Ziraat Bankası'nın bugün gerçekleştirilen Olağanüstü Genel Kurulu'nda, sermaye yedeklerinin dağıtımı Genel Kurul tarafından onaylandı. 
     Banka'dan yapılan açıklamada, yürütülen mali ve operasyonel yeniden yapılandırma çalışmaları ve başarılı ticari bankacılık faaliyetleri sonucunda Banka'nın kar üretebilir hale geldiği ve sermaye yeterlilik rasyosu açısından sektör ortalamalarının oldukça üzerine çıktığı vurgulandı. 
     Sermaye yeterlilik rasyosunun sektör ortalaması ile uyumlu hale getirilmesi amacıyla özkaynaklar içinde yer alan ve ödenmiş sermayenin enflasyon düzeltmesi sonucu oluşan sermaye yedeklerinin azaltılmasının kararlaştırıldığı açıklandı. 
     Böylece Banka'nın hem çağdaş bankacılık normlarına hem de uluslararası rekabetin gereklerine uyum sağlamasının hedeflendiği belirtildi. 
     Yapılan işlemler sonrasında Banka'nın sermaye yeterlilik rasyosunun yüzde 44 civarında gerçekleşerek sektör ortalamasının önemli oranda üzerinde olmaya devam edeceği ifade edildi. 
     Sermaye yedeklerinin dağıtılmasının Banka'nın likidite ve karlılık göstergeleri üzerinde de herhangi bir olumsuz etkisi olmayacağı vurgulandı. 
     
     HAZİNE VE MALİYE'YE 2.1 KATRİLYON 
     Öte yandan, A.A muhabirine bilgi veren banka kaynakları, bunun bir anlamda kar dağıtımı anlamına geldiğini belirtirken, sermayedar Hazine olduğu için Hazine'ye dağıtım olacağını kaydediyor. 
     1.9 katrilyon lira Hazine'ye 200 trilyon lira da Maliye'ye aktarılacağını belirten banka kaynakları, sermaye yedeklerinin ne için tutulduğu sorusuna, ''Sermayeden enflasyon sebebiyle biriken aslında geçmiş dönem karları. Yani bu bir muhasebe uygulama yönetmeliği çerçevesinde çıkan bir rakam, bunun dağıtımı'' cevabını verdi. 
     Bu rakamın bu seneki kar rakamının dışında olduğunu kaydedilirken, geçmiş yıl karlarından Maliye ve Hazine'ye 2.1 katrilyon lira aktarılması anlamına geldiği vurgulanıyor. 
     
</TEXT>
</DOC>
