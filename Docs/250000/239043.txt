<DOC>
<DOCNO> 239043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko22.html </URL>
<DATE> 2004/05/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
OECD 2004 ve 2005'te Türkiye'nin büyümesi 5'in üzerinde olacak 
</HEADLINE>
<TEXT>

     Rahmi Gündüz 
Ekonomik İşbirliği ve Kalkınma Örgütü OECD , 2003 yılında dinamik bir büyüme gösteren Türkiye ekonomisinin, 2004 ve 2005 yıllarında da yüzde 5'in üzerinde bir büyüme hızı yakalayacağı tahmininde bulundu. 
     OECD'nin üye ülkelerle ilgili altı ayda bir hazırladığı ''Ekonomik Görünüm Raporları'' bugün düzenlenen bir basın toplantısıyla kamuoyuna açıklandı. 
     Türkiye'de faiz oranlarının düşmesini sağlayan başarılı makroekonomik istikrarın yakalandığı belirtilen Türkiye raporunda, bunun da, ihracattaki artış, tüketim ile iş dünyasındaki güven ortamının gelişmesinin sağlayarak ekonomik büyümenin artmasına neden olduğu bildirildi. 
     Hükümetin, makro ekonomik istikrarı sürdürebilmek için ihtimamlı bir biçimde mali disipline ve para politikalarına uyarak ekonomik iyileşmeyi sürdürmesi gerektiği belirtilen raporda, hükümet sektörü de dahil olmak üzere mali, iş dünyası ve piyasalardaki yapısal reformların güçlendirilerek ve uygulanarak, ekonominin potansiyelinin tamamen kullanılması ve geliştirilmesi gerektiği vurgulandı. 
     
     AB'NİN MESAJI ÖNEMLİ 

     Ekonomik Kalkınma ve İşbirliği Örgütü OECD , AB'nin Türkiye ile tam üyelik müzakerelerinin 2004 yılı sonunda açılacağı konusunda vereceği olumlu mesajın, yüzde 5'in üzerinde tahmin edilen ekonomik büyümenin de artmasına neden olacağını bildirdi. 
     OECD Raporu'nda, hükümetin makro ekonomik ve yapısal reformların uygulanmasını tam başarması halinde, yabancı yatırımların artacağı ve bunun da ekonomik büyümeye katkıda bulunacağı kaydedildi. 
     Raporda, AB'ye tam üyelik müzakerelerinin başlaması konusunda verilecek olumlu sinyalin de ekonomik büyümenin artmasına önemli katkıda bulunacağı yorumu yapıldı. 
     Bunun tersi olması halinde, iç ve dış nedenlerden dolayı güvenin azalmasıyla düşen faizlerin tekrar artacağı ve bunun ekonomiyi daha az olumlu bir yola iteceği ifade edildi. 
     
     İHRACATTA ARTIŞ OLUMLU 

     Raporda, Türkiye'de ihracatın artmasının güven ortamı yarattığı ve özel yatırımların ve tüketimini canlanmasına yol açtığı belirtilerek, hükümetin yatırımları kısmasının ve artan ithalatın getirdiği olumsuz etkinin de ekonomik iyileşmeyi engellemediği kaydedildi. 
     OECD raporunda, bununla birlikte doğrudan dış yatırım payının azlığının, dış finansmanda yapısal sorun yarattığı ifade edildi. 
     Hükümetin, gayri safi milli hasılaya oranla yüzde 6'lık bütçe fazlasıyla belirlediği mali hedefleri hemen yakaladığı kaydedilen raporda, mali disiplinle ilgili aynı performansın 2004 yılında da başarılması konusunda hükümetin kararlı olduğu bildirildi. 
     
     HÜKÜMETE GÜVEN ARTIYOR 

     Raporda, aralık ayında asgari ücret ve emekli maaşlarındaki artışın, bütçede fazla harcamalara ve yeni bir mali düzenleme paketi yapılmasına yol açtığına işaret edildi. 
     Petrol, alkol, ve tütüne yapılan zamlara da dikkat çekilen raporda, bütçedeki açığı kapatmak için bu tür zamların çok ideal olmasa bile hükümetin mali disiplini başarma konusundaki kararlılığının göstergesi olarak değerlendirildi ve sonuç olarak faiz oranları gibi Türkiye'nin uluslararası piyasalardaki risk notunun da düştüğü vurgulandı. 
     
     İŞSİZLİK SORUNU DEVAM EDİYOR 

     Raporda, özel ve kamu sektöründeki yeniden yapılanmadan dolayı 2003 yılında istihdamın düştüğü hatırlatıldı ve işsizlik oranının yüzde 10'u bulduğu bildirildi. 
     Reel ücretlerin 3 yıldır düştüğü kaydedilen raporda, bu durumun, Türk lirasının hızlı değerlenişine rağmen ihracatta rekabet gücünün korunmasına yardımcı olduğu ifade edildi. 
     Raporda, Türk ekonomisinin emek piyasasındaki dengesizliklere geleneksel olarak kayıt dışı çalışanların sayısını artırmakla karşılık verdiği belirtilirken, ank mevcut durumda toplam çalışan sayısının yarısından fazlasının kayıt dışına kaymasıyla sınırların ötesine gittiğine dikkat çekildi. 
     Raporda, bu durumun emek piyasasında birliği sağlamak ve kayıtlı istihdamı güçlendirmek için emek piyasasında ve istihdam vergisi sisteminde reform gerektirdiği vurgulandı. 
     2003 yılında kentlerdeki işsizlik oranının yüzde 15, genç ve eğitimli nüfus içindeki işsizlik oranını ise yüzde 30'u bulduğu hatırlatılan raporda, iş imkanlarını yaratılması için daha fazla reforma gerek olduğu vurgulandı. 
     
     YAPISAL REFORMLAR 

     Türkiye'de devam eden yapısal reformlara atıfta bulunan raporda, bu reformların ekonomik büyümeyi harekete geçirici rol oynamasının beklendiği bildirildi. 
     Raporda, kamu servislerinin kalitesinin daha iyi olması gerektiği ve harcamalarının daha sağlıklı yapılmasına ihtiyaç olduğu belirtilerek, bankacılık ile alt yapı reformlarının tam bir biçimde yerine getirilmesi ve özelleştirme reformunun sağlanmasının önemine işaret edildi. 
     Bu reformların yapılmasının iş dünyasını iç ve dış yatırımcı için daha cazip hale getireceği belirtilen raporda, bu durumun da istihdamın artmasına yol açacağı yorumu yapıldı. 
     Raporun sonunda, büyüme hızının yüzde 5'nin üzerinde olacağının tahmin edildiği yinelenerek, bu oranın iş gücünün artması ve işsizliği düşürme durumunda daha fazla olacağı ifade edildi. 
     OECD raporunda, reformların başarıyla uygulanması halinde, daha fazla dış yatırımın geleceği, bu durumun da hedeflenen daha fazla ekonomik büyüme sağlanmasına neden olacağı belirtilerek, AB'nin Türkiye ile tam üyelik müzakerelerini açmasının da buna olumlu katkı sağlayacağı bildirildi. 

     
</TEXT>
</DOC>
