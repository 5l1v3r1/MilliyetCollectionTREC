<DOC>
<DOCNO> 206827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo07.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan, Perugia'ya 'hayır' dedi 
</HEADLINE>
<TEXT>

     FC İnter'de top koşturan milli futbolcu Okan Buruk'un AC Perugia'dan gelen transfer teklifine olumsuz yanıt verdiği belirtildi. 
     AC Perugia yetkililerinin, dün Okan Buruk'un yanı sıra İnterli Yunan oyuncu Yorgo Karagounis'le de temasa geçtikleri, ancak iki oyuncudan da olumsuz yanıt aldığı bildirildi. 
     AC Perugia kulübü, geçen hafta yaptığı yazılı açıklamada, Okan ve Karagounis'in transferi konusunda FC İnter'le mutabakat sağlandığını ileri sürmüştü. Ama kulüp, FC İnter'le uzlaşma sağlamış olsa bile, oyuncuları ikna etmeyi başaramadı. 
     La Gazzetta dello Sport, konuyla ilgili ''Karagounis ve Okan, Perugia forması giymeyi kabul etmediler'' derken, Tuttosport gazetesi ise ''Dün, Gaucci ailesinin gönderdiği bir elçi, Türk oyuncu Okan Buruk ile Yunan oyuncu Yorgo Karagounis'i ikna etmeye çalıştı. Ancak alınan yanıt olumsuz'' diye yazdı. 
     Okan Buruk, transfer dedikodusu basına yansıdığı günlerde de ''Purugia'ya gitmeyi kesinlikle düşünmüyorum'' demişti. 
     
     ZACCHERONİ ''GİTMEYİ ARZU EDERLERSE YERİNE GETİRİRİZ'' 

     Bu arada FC İnter Teknik Direktörü Alberto Zaccheroni, ''Okan ve Karagounis'in Perugia'ya gidecekleri söyleniyor. Bu konuda ne diyorsunuz'' sorusunu şöyle yanıtladı 
     ''Okan ve Karagounis'le konuştum. İnter'e geldiğim günden bu yana, onları fazla deneme imkanı bulamamış olduğumdan bahsettim. Zira her hafta önemli bir karşılaşmamız vardı. Onlar da bundan ister istemez zarar gördüler. Yani onları deneyebilme imkanım olmadı. Her şey onların arzusuna bağlı. Gitmeyi arzu ederlerse, bu isteklerini yerine getiririz. Ama onların böyle bir arzusu olduğunu sanmıyorum.'' 
     
</TEXT>
</DOC>
