<DOC>
<DOCNO> 211211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun17.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney, Irak savaşını savundu, kitle imha silahlarına değinmedi 
</HEADLINE>
<TEXT>

     ABD Başkan Yardımcısı Dick Cheney, iki günlük ziyaret için geldiği Roma'daki temaslarında Irak savaşını savundu, ancak bu ülkede kitle imha silahlarının bulunamaması konusuna değinmedi. 
     Cheney, İtalyan senatosunda yaptığı konuşmada, Irak'ın eski Devlet Başkanı Saddam Hüseyin'in esaret altında bulunduğunu belirterek, Saddam'ın artık teröristleri barındıramayacağını ve destekleyemeyeceğini söyledi. 
     Dick Cheney, Saddam'ın kitle imha silahları elde etmek için uzun süredir gösterdiği çabaların da sona erdiğini kaydetti. 
     ABD Başkan Yardımcısı, senatodaki konuşmasında, ABD'nin ''Irak'ın kitle imha silahlarına sahip olduğu'' yolundaki suçlamaları konusunda görüş bildirmedi. 
     Cheney, bugün Başbakan Silvio Berlusconi ile görüşecek. 
     
</TEXT>
</DOC>
