<DOC>
<DOCNO> 234832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun33.html </URL>
<DATE> 2004/04/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
El Pais Referandumların sonucu KKTC'nin tanınmasına neden olabilir 
</HEADLINE>
<TEXT>

     İspanya'nın en yüksek tirajlı gazetesi El Pais'in bugünkü yorumunda, ''Kıbrıs'taki referandumların sonucu, KKTC'nin uluslararası tanınmasına neden olabilir'' denildi. 
     El Pais gazetesinin görüşlerinin yansıtıldığı ''fikir'' adlı sayfasındaki Kıbrıs ile ilgili yorumda, ''Kıbrıs'ın birleşmesine yönelik cumartesi günü yapılan referandumlarda Rum Kesimi'nin 'hayır' demesi içler acısı bir durumdur'' ifadesine yer verildi. 
     Referandumların sonucunda bu zamana kadar ''arzu edilemeyen'' gelişmelerin yaşanabileceği kaydedilen yorumda, ''Kıbrıs'ın geçici olarak bölünmesiyle dünyanın yavaş yavaş alıştırılacağı ve bunun Kuzey Kıbrıs Türk Cumhuriyeti'nin uluslararası tanınmasına yol açabileceği'' belirtildi. 
     El Pais'te yer alan haberdeyse ''Referandumların sonucu uluslararası bir krize yol açmadan önce, Rum Kesimi yeni bir oylama yapılması için çalışıyor'' iddiasında bulunuldu. 
     
</TEXT>
</DOC>
