<DOC>
<DOCNO> 243174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/spor/spo02.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüksün Porto 3-0 
</HEADLINE>
<TEXT>


Portekiz ekibi Şampiyonlar Ligi'nin finalinde Monaco'yu farklı devirerek mutlu sona ulaştı, Fenerbahçe'nin de direkt olarak Devler Ligi'ne katılmasını sağladı 


Gol şov yaptı 
ALMANYA'NIN Gelsenkirchen kentinde oynanan Şampiyonlar Ligi finalinde Fransa'nın Monaco takımını üç golle geçen Porto, bu kupada ikinci kez mutlu sona ulaşırken, Fenerbahçe'nin de direkt olarak Devler Ligi'ne gitmesini sağladı. Monaco karşısında adeta şov yapan Portekiz temsilcisi 39. dakikada Alberto'nun golüyle öne geçti ve devreyi 1-0 üstünlükle kapadı. 


Fener'in kasası doldu 
PORTO ikinci yarıda da temposunu düşürmedi. 71'de Deco Souza farkı ikiye çıkardı. 75'te sahneye çıkan Alenichev maçın skorunu belirledi. Portekiz Ligi'nde şampiyon olan Porto'nun bu zaferi Fenerbahçe'ye yaradı. Türkiye'nin UEFA sıralamasındaki konumu nedeniyle Sarı-Lacivertliler Devler Ligi'ne direkt katılarak 16 takım arasına girdi, 5.5 milyon İsviçre frangını da yaklaşık 6.5 trilyon kasasına koydu. Fenerbahçe, kuraya 4. torbadan girecek. 

Muhtemel rakipler 
Porto, Valencia, Barcelona, Bayern Münih, Arsenal, Milan, Roma, Lyon, Chelsea, Panathinaikos, Celtic, Ajax, Paris Saint Germain 

Aktuğ'a yanıt 

YUSUF KOBAL 

Özaydınlı eleştirdi 
FENERBAHÇE Asbaşkanı Murat Özaydınlı, Trabzonspor Başkanı Atay Aktuğ'un Gökdeniz'in transferi konusunda kendilerini suçlayan demeçlerine yanıt verdi. Özaydınlı, Aktuğ'un Gökdeniz olayını sürekli sıcak tutarak gündem değiştirmeye çalıştığını iddia ederek, "Centilmence teklifimizi Süleyman Atal'a yaptık. Verip vermemek onların elinde. Oyuncu vermeme anlayışı çağdışıdır" dedi. 

'Ulusoy'u destekler' 
ÖZAYDINLI, Futbol Federasyonu seçimlerinde Atay Aktuğ'un Haluk Ulusoy'u destekleyecek olmasına da şaşırmadığını açıkladı. Fenerbahçe Asbaşkanı şunları söyledi "Sekiz kere aynı suçu işleyip de sahanız kapatılmazsa, ben de böyle bir başkanı elbette desteklerim. Trabzonspor bizim gibi haksızlığa uğrasaydı, acaba başkan Aktuğ, Haluk Ulusoy'u destekler miydi " 

Alex'in durumu iyi 

BREZİLYA Milli Takımı'nın İspanya'da Katalan karmasını 5 - 2 yendiği maçın 22. dakikasında sakatlanan Alex'in durumunun iyi olduğu açıklandı. Fenerbahçe'nin gündeminde olan Brezilyalı yıldızın baldırında çekme meydana geldiği ifade edildi. Yıldız futbolcunun bir kaç gün dinlendikten sonra yeniden sahalara dönebileceği bildirildi. 

Luciano dönüyor 

SARI - Lacivertli takımın savunmadaki yıldızı Luciano'nun, Brezilya Milli Takımı'nın 6 Haziran'da Arjantin ile oynayacağı kritik maçta kadroya alınmayacağı öğrenildi. Sambacılar'ın Katalan karmasıyla oynadığı özel maçta ikinci yarıda şans bulan Luciano'nun performansıyla Teknik Direktör Parreira'nın gözüne giremediği belirtildi. 

Yeni rota İspanya 

TRANSFER çalışmalarını yoğunlaştıran Fenerbahçe gözünü İspanya'ya çevirdi. Sarı-Lacivertliler'in İspanya'da başta Overmars ve Rüştü olmak üzere Barcelona'nın gözden çıkardığı isimler için pazarlık yapacağı öğrenildi. Teknik Direktör Daum'un ise Bayern Münih ile yollarını ayıran Fransız oyuncu Lizarazu için nabız yoklayacağı ileri sürüldü. 

Bu da 4. yıldız 

FENERBAHÇELİ taraftarların koleksiyonunda farklı bir yer edinecek olan Fenerbahçe Poster Dergisi piyasaya çıktı. Hooijdonk, Tuncay ve Serhat'ın dev posterlerinin yanı sıra maç enstantanelerin bulunduğu dergi, market ve kitapçılarda 3 milyon liradan satılıyor. 


</TEXT>
</DOC>
