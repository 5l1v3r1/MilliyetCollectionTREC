<DOC>
<DOCNO> 247940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/guncel/gun03.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşnakça işkence haberi 
</HEADLINE>
<TEXT>


Farklı dil ve lehçelerde haberleri tekrarladığı için tepki çeken TRT, dünkü Boşnakça yayında, içerik değiştirdi. Şarkılar da altyazılı sunuldu 

ANKARA Milliyet 

Türkçeden farklı dil ve lehçelerde yayına geçen hafta başlayan ancak aynı içerikteki programları yayımladığı için tepki çeken TRT, yayın akışını değiştirdi. TRT'nin dün Boşnakça yapılan yayınında Ebu Gıreyb Cezaevi'nde Iraklılara yönelik işkence görüntülerine yer verildi. 
Anadilde yayının ikinci haftasında Radyo 1 ve TRT 3'ten dün Boşnakça yayın yapıldı. Radyo 1'den 06.10 06.45, TRT'den ise 10.30 11.00 saatleri arasında yapılan yayın, bu kez "haftaya bakış" adıyla gerçekleşti. 
Yeni yayın akışında ilk haber Başbakan Recep Tayyip Erdoğan'ın G8 zirvesine katılımı oldu. Diğer haberler arasında, şu başlıklar yer aldı 
IMF heyetinin Türkiye temasları, TBMM Başkanı Bülent Arınç'ın Kanada Avam Kamarası'nın Ermeni soykırımı iddialarını kabulüne tepki göstermesi, Yeni Türk Lirası'na geçiş, Deniz Kuvvetleri Komutanlığı'nın milli gemi projesi, kredi kartlarına uygulanan vergi kesintisi, okulların tatile girmesi, İstanbul'daki İslam Konferansı Örgütü İKÖ toplantısı, KKTC Cumhurbaşkanı Rauf Denktaş'ın İKÖ'nün KKTC'yi tanımasına yönelik mesajı. Güncellenen spor haberlerinde milli atlet Elvan Abeylegesse'nin dünya rekoru kırması ilk madde oldu. Geçen hafta yönetmelikte öngörülmesine rağmen altyazısız yayımlanan şarkılar da bu kez altyazıyla verildi. 


</TEXT>
</DOC>
