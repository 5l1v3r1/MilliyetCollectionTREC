<DOC>
<DOCNO> 239718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy29.html </URL>
<DATE> 2004/05/13/ </DATE>
<TIME> 18.12 </TIME>
<AUTHOR>  </AUTHOR>
<HEADLINE>
TÜ İnci "Üniversiteler, hiçbir siyasi görüşün arka bahçesi olamaz" 
</HEADLINE>
<TEXT>

     TBMM'de sabaha karşı kabul edilen YÖK Yasası'na tepkiler sürüyor. 
     Ege Üniversitesi EÜ Yerleşkesi Edebiyat Fakültesi önünde toplanan Eğitim-Sen 3 No'lu Şube yöneticileri ve öğrenciler, YÖK aleyhinde slogan attı. 
     Grup adına basın açıklaması yapan Dokuz Eylül Üniversitesi Öğretim Üyesi Doç. Dr. Yeşim Ediz Şahin, YÖK'ün anti-demokratik bir kurum olduğunu savundu. Şahin, TBMM'de kabul edilen yasanın, üniversiteleri ticari işletmeye dönüştüreceğini ve üniversitelerin kamusal niteliğini yitireceğini öne sürdü. 
     İzmir Demokratik Lise Birliği Girişimi ve Sosyalist Gençlik Derneği üyesi bir grup da Mithatpaşa Endüstri Meslek Lisesi önünde basın açıklaması yaptı. 
     Yasayı savunan Eğitim Bir-Sen üyesi bir grup ise tasarıya destek niteliğindeki mektupları, TBMM Başkanı, Başbakan ve Milli Eğitim Bakanı'na gönderdi. 
     
     EDİRNE 
     Trakya Üniversitesi Rektörü Prof. Dr. Osman İnci ve beraberindeki heyet, Atatürk Anıtı'na çelenk koydu. 
     İnci, burada yaptığı açıklamada, üniversitelerin hiçbir siyasi görüşün arka bahçesi olamayacağını söyledi. 
     Yasanın, devrim yasalarına ve Eğitim Birliği Yasası'na aykırı olduğunu öne süren Prof. Dr. İnci, böylelikle imam hatip liselerinin, eğitimin merkezine konulduğunu belirtti. 
     
     ESKİŞEHİR 
     Eskişehir Baro Başkanı Oğuz Sezer Arslan, düzenlediği basın toplantısında, üniversitelerin bilimsel çalışma yapan kurumlar haline gelmesini istediklerini belirtti. 
     Sezer, ''Toplumun büyük kesiminin karşı çıktığı ve sivil toplum örgütlerinin onaylamadığı, AB Türkiye temsilcisinin içişlerimize karıştığı bir ortamda hükümetin yasa tasarısını süratle genel kurula getirip meclisten geçmesini sağlaması düşündürücüdür'' dedi. 
     
     DÜZCE 
     Düzce'deki meslek liselerinde okuyan öğrencilerin velileri, Düzce Endüstri Meslek Lisesi önünde bir araya gelerek, YÖK Yasası konusunda hükümete destek verdi. 
     Meslek liseleri adına basın açıklaması yapan Düzce Endüstri Meslek Lisesi, Okul Aile Birliği Başkanı Ayla Sevinç, yıllardır çocuklarının üniversiteye giriş konusunda mağdur edildiğini söyledi. 
     Sevinç ve beraberindekiler, İl Milli Eğitim Müdürü Osman Akova ile görüşerek sorunlarını dile getirdiler. 
     
     ADANA 
     Türk Eğitim-Sen Adana 3 No'lu Şube Başkanı Rıfat Çelik, yaptığı basın açıklamasında, ''İmam hatipliler gerekçe gösterilerek, diğer meslek lisesi öğrencileri mağdur edilmiştir'' dedi. 
     Genel ve meslek liseleri arasında ayrımcılık yaparak, meslek liselerini dışlamanın doğru olmadığını belirten Çelik, katsayı düzenlemesini gündemde tutmanın hiç kimseye fayda getirmeyeceğini bildirdi. 
     
     ELAZIĞ 
     Memur-Sen Elazığ Temsilcisi Tahir Cevher, AK Parti İl Binası önünde, bir grup meslek liseliyle yaptığı basın açıklamasında, Hükümet'in gösterdiği çalışmayı desteklediklerini belirterek, ''Yasalaşan tasarı, aslında beklentilerin de gerisindedir'' dedi. 
     YÖK Başkanı Prof. Dr Erdoğan Teziç'in siyasi muhalefet yaptığını ve düz liselerin mağdur olduğuna dair açıklamaların gerçeği yansıtmadığını savunan Cevher, ''Meslek liseleriyle YÖK konusunda milletimiz son seçimlerde kararını vermiştir. Hükümetimizin gösterdiği bu tavrı, Cumhurbaşkanımız Ahmet Necdet Sezer'in de gösterilmesini istiyoruz'' dedi. 
     
     TEKİRDAĞ 
     Trakya Üniversitesi Tekirdağ Ziraat Fakültesi Dekanı Birol Kayışoğlu ve öğretim görevlileri, Vilayet önündeki Atatürk Anıtı'na çelenk koyup, saygı duruşunda bulundu. 
     Dekan Kayışoğlu, atılan adımların Cumhuriyet'e karşı olduğunu öne sürerek, üniversitelerin, Milli Eğitim Bakanlığı'na organik olarak bağlanmasının istendiğini öne sürdü. 
     
</TEXT>
</DOC>
