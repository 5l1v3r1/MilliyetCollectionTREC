<DOC>
<DOCNO> 241711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy18.html </URL>
<DATE> 2004/05/21/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Erdoğan "Dünyada ne etnik, ne dini ideoloji kalıcı oluyor" 
</HEADLINE>
<TEXT>

     Başbakan Recep Tayyip Erdoğan, dünyada ideolojilerin bittiğini ifade ederek, ''Ne etnik ideoloji, ne de dini ideoloji kalıcı oluyor'' dedi. 
     Erdoğan, Devlet Konuk Evi'nde Romanya'daki soydaş derneklerinin temsilcileriyle bir araya geldi. 
     Görüşme öncesinde görüntü alınmasına izin verilen kabul, basına kapalı gerçekleşti. 
     Alınan bilgiye göre, görüşmede, Başbakan Erdoğan, Türkiye ile Romanya arasındaki ilişkileri anlattı ve 2 günlük gezisini değerlendirdi. 
     Türkiye ile Romanya'nın ibadet konusunda karşılıklı talepleri bulunduğunu ve bu konuda mutabık kalındığını ifade eden Erdoğan, Türk soydaşlara, ''Biliyorum, buradaki cami size küçük geliyor. Cami ihtiyacınız var. Romanya hükümeti daha büyük cami yapılması için söz verdi'' dedi. 
     Erdoğan, Romanya parlamentosunda 3 Türk asıllı milletvekili bulunduğunu anımsatarak, ''Sizler, burada birlik ve beraberlik içerisinde olmalısınız. Hem kendi değerlerinize sahip çıkacaksınız, hem de Romanya'nın gelişmesine katkıda bulunacaksınız. Dünyada ideolojiler bitti. Ne etnik ideoloji, ne de dini ideoloji kalıcı olmuyor. Sizin burada bulunmanız Türkiye ve Romanya arasındaki ilişkilerin daha güçlü, sağlam ve kalıcı olması bakımından önemli'' diye konuştu. 
     
     BÜKREŞ MÜFTÜSÜ'NÜN SÖZLERİ 
     Bükreş Müftüsü Şahin Giray Bağış da Romanya'nın devrik Devlet Başkanı Nikolay Çavuşesku döneminde çok sıkıntılar çektiklerini ve Türk soydaşların parçalanma tehlikesiyle karşı karşıya kaldıklarını anlattı. O dönemde Müslümanlıklarını ve Türklüklerini yaşayamadıklarını dile getiren Bağış, sorunlarının artık yasalardan kaynaklanmadığını belirtti. 
     Bağış, Türkiye'nin manevi ve siyasi anlamda daha büyük desteğine ihtiyaç duyduklarını kaydederek, Bükreş'te daha büyük bir cami yapılması konusundaki düşüncelerini Erdoğan'a anlattı. Burada, Türk mezarlığı yapılması konusunda da Romanya hükümetine başvurduklarını, ancak bu konuda henüz bir gelişme kaydedilmediğini bildirdi. 
     Görüşmede yer alan bir Kırım Tatarı da, Romanya'da geçmiş 40-50 yılda çok büyük sıkıntılar çektiklerini belirterek, ''Buradan gelip geçen Türk devlet adamlarının sadece adını duyardık. Ancak sizin gelip bizimle görüşmeniz bize geçmişte çektiğimiz sıkıntıları unutturdu. Eskiden Türk büyükelçiliğinin önünden geçerken, bakmamız bile yasaktı'' diye konuştu. 
     ''Türkiye'nin AB yolu Balkanlar'dan geçiyor'' diyen Kırım Tatarı, Köstence'deki Ovidius Üniversitesi'nde bulunan Kemal Atatürk Koleji'ni fakülteye çevirmek ve bir Türkoloji kürsüsü kurmak istediklerini söyledi. 
     Türk soydaşlarla görüşmeye, Romanya gezisinde Erdoğan'a eşlik eden Sanayi ve Ticaret Bakanı Ali Coşkun, Enerji ve Tabii Kaynaklar Bakanı Hilmi Güler, Kültür ve Turizm Bakanı Erkan Mumcu ve milletvekilleri katıldı. Başbakan Erdoğan'ın bu görüşmesine, Romanya Demokrat Türk Birliği ve Romanya Müslüman Tatar Türkleri Demokrat Birliği'nin başkan ve temsilcileriyle Köstence yakınlarındaki Mecidiye'de bulunan Kemal Atatürk Koleji ile Kemal Atatürk Lisesi'nin müdürleri yer aldı. 
     Başbakan Erdoğan, görüşmeye katılan Türk soydaşlara Türkiye'yi tanıtan birer CD hediye etti. 
     
     ERDOĞAN, CUMA NAMAZINI BÜKREŞ CAMİİ'NDE KILDI 
     Bu arada, Erdoğan, Cuma namazını Giurgiu yolundaki Bükreş Camii'nde kıldı. Başbakan Erdoğan, camiye gelişi ve ayrılışında Türk soydaşlarla ayak üstü sohbet etti ve fotoğraf çektirdi. 
     Erdoğan, daha sonra bir Türk işadamına ait alışveriş merkezini gezdi ve buradaki şeref defterini imzaladı. Erdoğan, burada karşılaştığı Türklerle de sohbet etti ve birlikte fotoğraf çektirdi. 
     
</TEXT>
</DOC>
