<DOC>
<DOCNO> 237246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo02.html </URL>
<DATE> 2004/05/04/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Yılın futbolcuları ödüllerini aldı... 
</HEADLINE>
<TEXT>

     Futbol Plus Dergisi'nin ''Yılın futbol adamları ve futbolcuları'' ödülleri, törenle verildi. 
     Polat Renaissance Otel'de düzenlenen gecede, yılın futbolcuları seçilen Trabzonsporlu Fatih Tekke ve Gökdeniz Karadeniz, Beşiktaşlı Ronaldo ve Fenerbahçeli Tuncay'ın ödülleri verildi. Fatih geceye katılırken, gelemeyen öteki futbolcuların ödülleri temsilcilerine verildi. 
     Bu arada, en iyi çıkış yapan teknik direktör ödülünü Trabzonspor Teknik Direktörü Ziya Doğan, en iyi televizyon programı seçilen Maraton'un ödülünü Erman Toroğlu aldı. En centilmen kulüp başkanı ödülü Samsunspor Kulübü Başkanı İsmail Uyanık'a verilirken, Zaman Gazetesi yazarı Ahmet Çakır da ödüle layık görüldü. 
     
     FATİH ''TÜRKİYE KUPASI'NI KALDIRACAĞIZ'' 
     Trabzonspor'un golcü futbolcusu Fatih Tekke, Gençlerbirliği'ni yenerek Türkiye Kupası'nı kaldıracaklarına inandığını söyledi. 
     Fatih, 5 Mayıs Çarşamba günkü maçta sakatlığı nedeniyle forma giyemeyeceğini, ancak arkadaşlarının kupayı kaldıracağını inancının tam olduğunu ifade etti. 
     Takım olarak büyük başarı sağladıklarını kaydeden Fatih, ''Birbirimize sevgimiz, kenetlenmemiz üst düzeyde. Hocamız başarıyı çok istiyor. Biz de başarıya açız. Türkiye Kupası'nı alacak, ligdeki 2 maçımızı da kazanıp Fenerbahçe'nin kaybetmesini bekleyeceğiz. Bu ekip Şampiyonlar Ligi'nde çok şeyler yapacak'' dedi. 
     Fatih, sakatlığı nedeniyle hafta sonundaki lig maçına yetişemeyebileceğini, ancak ligin son haftasında forma giyebilmek için çaba sarf edeceğini sözlerine ekledi. 
     
</TEXT>
</DOC>
