<DOC>
<DOCNO> 243516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun41.html </URL>
<DATE> 2004/05/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Okullarda ve işyerlerinde sigara yasağı 
</HEADLINE>
<TEXT>

     Avusturya'da işyerleri ve okullarda sigara içme yasağının bu yıl içinde uygulanacağı açıklandı. 
     Gerekli hazırlıkların yapıldığını bildiren Sağlık Bakanı Maria Rauch-Kallat, ''yasağın sigara içenleri değil, sigara içilmesini hedef aldığını, özellikle de sigara içmeyenleri korumak amacıyla bu kampanyayı başlattıklarını'' söyledi. 
     Yasak ile birlikte işyeri ve okullarda özel sigara odaları kurulacağını belirten Rauch-Kallat, tiryakilerin özel odalar yerine açık havada sigara içmelerinin ise en iyi çözüm olacağını ifade etti. 
     Rauch-Kallat, sigaraya karşı kampanyayı restoranlara da yaymak istediklerini, ülkedeki restoranların yüzde 90'ında 3 yıl içinde sigara içilmeyen bölümler açılmasını zorunlu hale getireceklerini kaydetti. 
     Sağlık Bakanlığı'nın yasak kararına ilk tepki İşçi Odalarından ÖAAB geldi. 
     Örgütün Genel Sekreteri Werdner Amon, merkezi otoritenin dikte ettirdiği böyle bir kararı kabul edemeyeceklerini söyledi. 
     
</TEXT>
</DOC>
