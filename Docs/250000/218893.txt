<DOC>
<DOCNO> 218893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/yazar/ulagay.html </URL>
<DATE> 2004/03/01/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Küresel iyi yönetişim toplantısı İstanbul'da 
</HEADLINE>
<TEXT>

   
      Bulgularını Birleşmiş Milletler Genel Sekreteri Kofi Annan'a sunacak olan Küresel Kamu Malları Komisyonu ikinci toplantısını 5 - 6 Mart günleri İstanbul'da, Koç Üniversitesi'nde gerçekleştirecek. Küreselleşmenin insan unsurunu ön planda tutarak daha iyi yönetilmesi ve "küresel iyi yönetişim ilkelerinin saptanması" için öneriler geliştirecek olan komisyonun başkanlığını yapan Meksika eski devlet başkanı Ernesto Zedillo, 5 Mart günü saat 18.00 de Koç Üniversitesi'nde "Küresel Konulara Genel Bir Bakış" konulu bir de konferans verecek. 
   Aralarında CHP İstanbul milletvekili Kemal Derviş'in de bulunduğu 17 üyeli Küresel Kamu Malları Komisyonu ilk toplantısını 25 - 26 Eylül 2003'te ABD'de Yale Üniversitesi'nde yapmıştı. 
   "Küresel kamu malları" deyimi, özel çıkarların ötesinde, etkileri küresel düzende yer alan herkese yansıyan ve bu nedenle kamusal nitelik taşıyan alanlardaki etkinlikleri kapsıyor. Fransa ve İsveç'in desteğiyle kurulan, bağımsız nitelikteki Küresel Kamu Malları Komisyonu kamusal nitelik taşıyan küresel sorunlara çözüm önerileri geliştirmeyi amaçlıyor. Komisyon, çalışmalarını şu beş konu etrafında yoğunlaştırmaya karar vermiş bulunuyor Barış ve güvenlik, ticaret rejimleri, finansal istikrar, bulaşıcı hastalıkların kontrolü ve ortak alanların yönetimi. Ekonomi ve Dış Politika Forumu'nun da desteklediği İstanbul toplantısında tüm bu konulardaki önerilerin geliştirilmesi bekleniyor. 
   
   Değişim bayrağını sol yükseltemez mi    Su andaki öngörülere göre AK Parti'nin AKP yeni bir zaferiyle sonuçlanması beklenen yerel seçimler yaklaşırken AKP yandaşları dışında hemen herkes kaygılı. Birçok kimse gönül rahatlığıyla oy vereceği, kazanma şansı olan bir muhalefet partisi bulamamanın sıkıntısını yaşarken AKP'nin yerel yönetimlere de tamamen h kim olduğu bir Türkiye'nin geleceği konusunda kaygı duyanlar da hayli fazla. Bu arada solu temsil etme iddiasındaki partilerin hali de kimseye fazla umut vermiyor. Türkiye'nin ve dünyanın gündemi ile ilişki kurma ve iktidara alternatif oluşturma konusunda tamamen yetersiz kalan sol partiler, kırk yıldır yapmaya alıştıkları tepkici muhalefetle durumu kurtarmaya çalışıyorlar ve kendi aralarındaki sen - ben çekişmesini bile aşamıyorlar, Meclis'teki tek muhalefet partisi olan CHP de büyük buluş olarak, "Sakallı" tehlikenin karşısına Temel Reis rolünde gürbüz kahraman Baykal'ı çıkartmayı akıl edebiliyor. 
   Oysa Türkiye'de ezberlenmiş tepkiciliği aşıp değişimi ve dönüşümü savunacak solun önünde muazzam bir alan var aslında. Tek başına iktidarda olan AKP'nin, iyi niyetini kabul etsek bile, çok boyutlu iç ve dış sorunların üstesinden gelecek bir birikime sahip görünmemesi, etkili bir sol muhalefet için bulunmaz fırsatlar yaratabilir önümüzdeki dönemde. Ancak bu muhallefin başarısı, en az AKP kadar dünyada ve Türkiye'de olan bitenin farkında olmasına ve dönüşümcü çözümler önerebilmesine bağlı. 
   
   Brezilya'da Lula deneyi önemli 
   Brezilya'da kitlesel tabanı olan bir sol partisinin lideri olarak iktidara gelen Lula'nın bu iktidarı nasıl kullandığı, sol reformculuğun sınırlarını ortaya koyma açısından önem taşıyor. Lula, ekonomiyi rayından çıkartmadan kendi seçmenine vaat ettiği reformları gerçekleştirebilirse başka ülkelerin de yararlanabileceği bir örnek oluşturmuş olacak. Lula'nın başarsızlığı ise solun reform umutlarına gölge düşürecek. 
   
   
   Ahmet İnsel'in yazısı 
   AHMET İNSEL'in 22 Şubat Pazar günü Radikal İki'de yayımlanan yazısı olmasaydı bu konuya girmeyi bir kez daha erteleyecektim belki ama o yazıdaki görüşlerle kendi görüşlerim arasındaki yakınlığı görünce bu fırsatı kaçırmak istemedim. Günümüzde sağ siyasetin reformculuk bayrağını taşıdığını ve sol reformculuğun savunmacı durumda kaldığını belirten İnsel'in şu saptaması önemli 
   "Sağ reformculuğun beslendiği iktisadi ve teknolojik dönüşümlerin gerçekliğini reddederek, bunlara sırtını çevirerek sol değerleri canlı tutan bir dönüşümcü hamleyi ayakta tutmak artık mümkün değil. Dolayısıyla solun hamle üstünlüğünü ele geçirmesi, nostaljik bir devrim ya da altın çağ tahayyülüne saplanmadan, bu yeni iktisadi ve teknolojik dinamizmin toplumsal anlamda yıkıcı olan cephelerini frenleyecek, törpüleyecek yeni toplumsal paylaşım ve güvenlik gereklerini toplumsal tasavvurda h kim kılmasıyla mümkün olacak. Günümüzde sol reformizmi sağ reformizmden ayıracak sınır buradan geçiyor." 
   
   Sol ve değişim 
   SOL SİYASETİN deneyimli isimlerinden Aydın Güven Gürkan'ın Avrupa Birliği ile ilgili tartışmaları değerlendirirken Oral Çalışlar'a şu söyledikleri de gelinen noktadaki durumu doğru değerlendiriyor bence "Sorun Avrupa Birliği değildir. Sorun Türkiye'deki çözüm iradesidir. Bu ülkede siyaset etmek, sorunları ortada bırakarak ertelemek olarak anlaşıldı. Türkiye'nin demokratikleşmesi en çok biz solcuların üzerinde titizlenmesi gereken bir mesele. Ülkemizin solcuları, ciddi bir entelektüel derinlikle sorunlara, ülke gerçeği içinde çözümler üretmek zorundadır. Ne yazık ki son yıllarda böyle bir irade ortadan yok oldu. Türkiye statüko ile dışarıdan gelen değişim arasında sıkıştı kaldı. Solcular, dışarıdan gelen değişimi de dikkate alan ve değişimi ülke gerçekleriyle birleştiren bir irade yaratmadıkça, ülke siyaseti üzerinde bir ağırlık oluşturamazlar. Geniş yığınların çıkarlarını da savunamazlar." Cumhuriyet, 24 Şubat 2004 Solun dünyanın ve Türkiye'nin gündemini yakalayarak ve geniş kesimin nabzını tutarak rejimi, 'muhalefetsiz demokrasi' durumundan kurtarması mümkün aslında. Yeter ki Ahmet İnsel ve Aydın Güven Gürkan'ın gündeme getirdiği zihinsel sıçramayı yapabilsin. 
   
      
   
   
</TEXT>
</DOC>
