<DOC>
<DOCNO> 218451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/spor/spo09.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den fark yediler ama... 
</HEADLINE>
<TEXT>

      M.ALİ SABUNCU 

   
   Sağlam taktik 
   GAZİANTEPSPOR Teknik Direktörü Nurullah Sağlam, 5-1'lik Fenerbahçe maçında Bouazizi ile Jaziri'yi oynatmadığını, İtalyanlar'ın da taktiği göremedikleri için kendilerini hafife aldıklarını ifade etti. Roma karşısında alınan 1-0'lık galibiyetin çok güzel bir duygu olduğunu vurgulayan Sağlam, "Antep, Fenerbahçe'ye ilk kez yenilmedi. Ancak Roma'yı ilk kez yendi. Şu anda 8-10 yaşındaki çocuklar ileride bu maçı hatırlayacak. Mutlu dedeler bunu çocuklarına anlatacak" diye konuştu. 
   
   Daum'a gönderme 
   ANTEP çalıştırıcısı, sahada Yusuf resitali seyrettiklerini de belirterek, şunları söyledi "Daum herhalde bu maçı seyrettikten sonra düşüncelere dalmıştır. Onun yerinde olmak istemem. Olsam da böyle futbolcuyu hiçbir yere göndermem. Yusuf her golden sonra hocasına koşuyorsa bundan bir anlam çıkarmak lazım." Nurullah Sağlam, "Maçtan önce Antep kaç gol yer diyenler şimdi acaba Roma'da tur atlar mı diye birbirlerine soruyor. Cevabını 3 Mart günü alacaklar" dedi. 
   
   
   
</TEXT>
</DOC>
