<DOC>
<DOCNO> 211148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/spor/aspo.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal ağır yara aldı 
</HEADLINE>
<TEXT>

   Beşiktaş, 4 - 0 hükmen mağlup ilan edilecek. Anonslar yüzünden sahası kapanacak. Raporlar ağırsa, bir maç men cezası alabilecek. Pancu, İbrahim ve Ahmet'e 2'şer maç ceza gelecek 
      CEMAL ERSEN 

   
   Tarihte ilk kez 
   BEŞİKTAŞ, futbol tarihinin en ağır cezasıyla karşı karşıya kaldı. Türk futbolunda ender yaşanan olaylardan birine ev sahipliği yapan Siyah - Beyazlılar, Samsunspor karşılaşmasında çıkan olaylar, gösterilen kırmızı kartlar ve maçın tatil edilmesiyle ilke imza attı. Zago, İbrahim, Ahmet, Pancu ve 85. dakikada İlhan Mansız'ın kırmızı kart görmesiyle beş futbolcusu oyun dışı kalan Kartal, talimatlara göre hükmen yenik ilan edilecek. 
   
   Federasyon karar verecek 
   MAÇIN tatil edildiği anda skor 4 - 1 Samsunspor'un lehine olduğu için talimata göre sonuç, 4 - 0 tescil edilecek. FIFA oyun kuralları 3. maddesi ve IFAB'a göre bir takımın sahadaki oyuncu sayısı 7'nin altına düştüğü için orta hakem Cem Papila tarafından tatil edilen maçla ilgili hükmen yenilgi kararı, Futbol Federasyonu Yönetim Kurulu kararı tarafından verilecek. Hakem ve gözlemci raporları doğrultusunda karar hafta içerisinde uygulanacak. 
   
   Para cezası da var 
   KARŞILAŞMANIN gözlemcisi Sadık Seda ve Sabri Çelik ile hakem Cem Papila ve dördüncü hakem Hamza Mısır'ın raporları doğrultusunda Beşiktaş'a asgari bir maç saha kapama, 2.5 milyar lira para cezası da gelecek. İlk yarıda sahaya atılan kartopları nedeniyle hakem Papila'nın 3 ve 4 nolu anonsları yaptırması nedeniyle Beşiktaş, PFDK'ya sevk edilecek. Eylem, maçın ikinci yarısında da sürdüğü için kapatma cezası, seyircisiz oynamaya dönüşebilecek. 
   
   Engin'e de ceza 
   KARTAL'A bir maç men cezası verilmesi de gündeme gelebilecek. Yani alınacak karar sonrası oynayacağı ilk maça çıkamayacak ve 3-0 hükmen yenik sayılacak. Pancu'nun 2-3, İbrahim ve Ahmet'in 2'şer, çift sarı karttan atılan Zago ve İlhan'ın ise birer maç ceza alacağı, çarşamba günkü Gaziantep maçında forma giyemeyeceği bildirildi. Devre arasında koridorlarda hakemlere hakaret ettiği rapor edilen Menajer Sinan Engin de Disiplin Kurulu'na sevk edilecek. 
   
   Lucescu'dan tehdit    'Vurmak için beklediler' 
   SAMSUN maçı Teknik Direktör Lucescu'yu çileden çıkardı. Adeta çıldıran Rumen hoca, basın toplantısına çok sinirli girdi, dış etkenlerden yakındı, "Maçı kaybettik. İki aydır bize vurmak için bekliyorlardı, bugünü seçtiler. Çalışarak bir yere gelmek zor. Daha kaç puan kaybetmemiz gerekiyor ki, bize karşı normal davranılsın. En iyisi her şeye sıfırdan başlayalım" dedi. 
   
   'Belki tekrar edilmeli' 
   TÜMER ve Pancu'ya yapılanların görülmediğini, oyuncuların tahrik edilip sinirlendirildiğini ifade eden Lucescu, "Bu gece ciddi olarak şampiyonanın nasıl bitebileceğini düşüneceğim" diye konuştu. Beşiktaş Teknik Direktörü, "Kurallara bağlı kalmazsak, hiç bir kural olmaz. Biz takip ediliyoruz. Şunu bir kez daha gördük, bu ekip sayısal üstünlüğünü kaybederse yenilir. Belki bu maç da tekrar edilmeli Ama böyle bir şey istemeyeceğim" yorumunu yaptı. 
   
   'İstifa edebilirim' 
   ZAGO ve Ahmet Yıldırım'ın kartlarının normal sayılabileceğini belirten Rumen çalıştırıcı, "Ancak Ahmet pozisyona çok uzaktı. Diğer kartlarda ise oyuncularım aşağılanmayı kabullenemedi" dedi. Lucescu şöyle devam etti "Bu maçta sahada iyi niyet yoktu. Ben istifa edip bu ülkeden gitmeyi bile düşünüyorum. Aynı olay Galatasaray'dayken de yaşanmıştı. O zaman dört tane oyuncum atılmıştı. Saha dışında değil, saha içinde hak eden kazanmalı." 
   
   Böylesi görülmedi    BİLAL MEŞE 

   Beşiktaş, Samsunspor önünde altı kişi kaldı, konuk ekip 4-1 öndeyken maç 85. dakikada noktalandı. Kartal yenilmezlik unvanını da kaptırdı 
   Hayatımda böyle bir maç izlemedim. Acaba dedim kendi kendime "Maça mı geldim, yoksa yolumu şaşırıp bir gerilim filmi izlemek üzere sinemada mıyım " 
   Yok, benim tanıdığım Beşiktaş bu olamazdı. Başkanıyla, futbolcusuyla, özellikle yaşam biçimleriyle her alanda CENTİLMENLİK ödülü alan Beşiktaş bu olamazdı. Ben yarım kalan çok maça, hakemin tatil ettiği karşılaşmalara tanıklık ettim. Ancak kırmızı kart furyası ile 85. dakikada kurallar gereği tatil edilen bir müsabaka görmedim. 
   Onca başarıya imza atan ve 100. yılda camiasına şampiyonluk tattıran Beşiktaş'ın beş kırmızı kart görmesi inanılır gibi değildi. Orta hakem Cem Papila, Ahmet Yıldırım'ın dışında çıkardığı hangi kartta suçluydu Benim bildiğim iyi profesyonel sahada kalandır. Takımını yalnız bırakıp, tribünlere kulak veren ve devamında kırmızı kart görerek soyunma odalarına giden hangi futbolcuya şapka çıkarılır. 
   Şimdi sorum kırmızı kart görenlere... Soyunma odasına giderken neler düşünüyordunuz Oturup kendinizi şu soruyu sorun "Biz nerede yanlış yaptık " 
   Beşiktaş'ta Ronaldo ve Sergen Yalçın'ın yanı sıra Emre Aşık'ın kart cezalısı olması Lucescu'nun oyun şablonunda fazla sırıtmadı. Tayfur'u savunmaya çeken Lucescu'nun yeni renklere bağlanan Ilie'yi yedekler arasına alması olumluydu. Dörtlü savunma ile liderin karşısına çıkan Samsunspor, ilk 15 dakikalık bölümde önce rakibin hızını kesti ardından sürpriz uzun toplarla gol aradı. 17. dakikada savunmayı çizgi halinde yakalayan Serkan 30 metre top sürdü ve Cordoba'nın yanında şık bir vuruşla takımını öne geçirdi 0 - 1 
   Bu gol Beşiktaş'ı gerilime soktu. Ne var ki 21. dakikada Pancu cezaalanı dışından sert bir şutla skora denge getirirken, sinirler yumuşadı. 
   Ancak Zago'nun 25'te kırmızı kart görmesi, ardından İbrahim ve Ahmet Yıldırım'ın atılması planları alt üst etti, futbol yerini çirkinliklere bıraktı. 
   Sekiz kişi kalan Beşiktaş ikinci yarı savunmaya çekildi. Ancak Samsun'un golleri arka arkaya gelmeye başladı. 50'de Müslüm sağdan ortaladı, Serkan göğsüyle düzeltti, sert vurdu. Defanstan dönen topu Adnan tamamladı 1 - 2 
   55'de Celil soldan arka direğe kesti, Bülent altı pasa indirdi, Serkan boş kaleye yuvarladı 1-3 
   67'de savunmadan seken topta Kriti farkı üçe çıkardı 1 - 4 
   Beşiktaş farkın açılmasıyla iyice oyundan düştü. Futbolcular kendilerini oyundan attırmak için yarışa girdi. Bu duruma Lucescu'nun tepki vermemesi ise garipti. Önce Pancu ardından İlhan'ın kırmızı kart görmesiyle Beşiktaş altı kişi kaldı ve hakem Cem Papila, 85'te maçı bitirdi. 
   
   Papila ne yaptı 
   1- Samsun golünden önce Pancu ile Cesar'ın mücadelesinde faul yoktu. DOĞRU KARAR 
   2- Samsun'un gol pozisyonunda Serkan kendi yarı alanından hareketlendi. Ofsayt yoktu. DOĞRU KARAR 
   3- Zago'nun, Evren'e faulu ve itişmesinin karşılığı ilk sarı kartıydı. DOĞRU KARAR 
   4- Zago'nun, Celil'e arkadan yaptığı faul, ikinci sarıyı gerektirirdi. DOĞRU KARAR 
   5- İbrahim'in, Cesar'a tekme tokat faulunun karşılığı direkt kırmızıydı. DOĞRU KARAR 
   6- A. Yıldırım, Cesar'a doğru hareketlendi, ama faul yapmadı. Kart istemezdi. YANLIŞ KARAR 
   7- Pancu ve İlhan Mansız ikinci kartları zaten kasti olarak gördüler. DOĞRU KARAR 
   
   Daum'u topa tuttular 
   Zago'nun kırmızı kartına sinirlenen Siyah-Beyazlı taraftar, Alman hocaya kartopu yağdırdı. Fenerbahçe Teknik Direktörü, yaşananlara çok şaşırdı 
   Bilgili'den 'hoşgeldin' 
   TÜRKİYE Kupası'nda Samsunspor ile karşılaşacak olan Fenerbahçe'nin Teknik Direktörü Christoph Daum, yardımcısı Koch ve tercümanı Murat Kuş ile birlikte dünkü maça geldi. Siyah - Beyazlılar'ın mücadelesini izleyen Alman çalıştırıcı, Beşiktaş tribünlerinden tepki gördü. Zago'nun 25. dakikadaki kartı sırasında taraftar, Daum ve yanındakileri kartopu yağmuruna tuttu. Bu arada Serdar Bilgili, Sarı - Lacivertliler'in yanına gelerek "Hoşgeldiniz" dedi. 
   
   'Kabahatliyiz'    KARTAL'IN Menajeri Sinan Engin, Siyah-Beyazlılar'ın sert oynadığını, kendilerinin de kabahatli olduğunu belirtti. Engin, bu olayın kendilerini kamçıladığını kaydederek, "Kenetlendik. Farkın verdiği rehavet artık kalktı" dedi. 
   
   'Burası İtalya değil'    SAMSUNSPOR'UN golcüsü Serkan Aykut, olayları tetikleyen ismin Zago olduğunu savundu. Brezilyalı futbolcunun kasıtlı olarak tekme attığını söyleyen Kırmızı - Beyazlı futbolcu, Zago'ya gönderme yaptı, şöyle dedi "Burası İtalya değil. İnsanların futbol hayatını düşünmesi gerekir." 
   
   'Dürüstçe yönetti'    SAMSUNSPOR Başkanı İsmail Uyanık, "Türkiye'de ilk defa bir hakem çıkıp, büyük takım, küçük takım ayırımı yapmadan maç yönetti" dedi. Bu nedenle Beşiktaş'ın duygusal davrandığını ifade eden uyanık, "Kartlarda yanlışlık ve art niyet yoktu. Dürüstçe ve çok temiz bir maç oldu" diye konuştu. 
   
   Maçtan notlar 
   İbrahim'in tepkisi 
   BEŞİKTAŞ'IN yıldız isimlerinden İbrahim Üzülmez, maç sonrasında sert açıklamalar yaptı. İbrahim, "Kötü niyetli bir insan değilim. Allah herkesin iyisiyle de, kötüsüyle de gönlüne göre versin. Televizyon programlarına çıkıp da milleti etkilemeye, delikanlılık taslamaya gerek yok" diye konuştu. 
   
   'Hakeme yazın' 
   AHMET Yıldırım, 3 puanın hakem Cem Papila'ya yazılması gerektiğini savundu. Başarılı futbolcu, "Cesar topla geliyordu... Daha önceden faul olup olmadığını görmedim, hakemin düdüğünü de duymadım. Ancak bana kırmızı kart gösterdi. Nedense tek başına galip gelmeye çalıştı" yorumunu yaptı. 
   
   Üçlü çektirdi 
   KART cezası nedeniyle maçı kapalı tribünde izleyen Sergen Yalçın, tribünlere üçlü çektirdi. Taraftarın ısrarlı isteğini geri çevirmeyen yıldız oyuncunun bu hareketi, taraftara canlılık getirdi. 
   
   Antep'e yarın gidecekler 
   TÜRKİYE Kupası 3. kademesinde çarşamba günü Gaziantepspor ile karşılaşacak olan Beşiktaş, yarın bu kente uçacak. Kartal, maç bitiminde özel uçakla İstanbul'a dönecek. 
   
   
</TEXT>
</DOC>
