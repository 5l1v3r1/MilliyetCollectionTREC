<DOC>
<DOCNO> 240994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo09.html </URL>
<DATE> 2004/05/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Konyaspor'da ilk tercih Aykut Kocaman... 
</HEADLINE>
<TEXT>

     Transfer çalışmalarına hız veren Konyaspor, bu hafta içinde görüşeceği Aykut Kocaman ile hafta sonuna kadar sözleşme imzalamayı planlıyor. 
     Ligin bitimiyle birlikte transfer çalışmalarını tamamlamak isteyen yeşil-beyazlılar, Zafer Biryol ve Sedat'a alternatif futbolcu arıyor. 
     Önümüzdeki sezon kadroyu zenginleştirerek, UEFA'ya katılabilmek için mücadele vermeyi planlayan Konyaspor, ilk olarak alt yapıdan 5 futbolcuyu A takıma kazandıracak. 
     Düşünülen ve görüşülen futbolcular için teknik direktör sorununun çözülmesini bekleyen yönetimin ilk tercihini ise Aykut Kocaman oluşturuyor. 
     Kulüp basın sözcüsü Sefa Ortaç, yaklaşık 15 gün önce görüştükleri Aykut Kocaman'dan olumlu sinyaller aldıklarını belirterek, ''Kocaman ile masaya oturup şartları konuşacağız. Şartlarda anlaşma sağlanırsa hafta sonuna kadar sözleşmeyi imzalamayı hedefliyoruz. Daha sonra da futbolcu transferine hız vereceğiz'' dedi. 
     
</TEXT>
</DOC>
