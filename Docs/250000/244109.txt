<DOC>
<DOCNO> 244109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/spor/spo05.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Neydi o günler 
</HEADLINE>
<TEXT>


Milli Takım'ın Güney Kore kampı, 2002 Dünya Kupası'nın anılarının da tazelenmesine yol açtı. Ay-Yıldızlı ekibimizin iki usta silahı Hakan Şükür ve Nihat "O güzellikler hep belleklerde" dedi 

MEHMET DEMİRCAN 


'Hatırası büyük' 
GÜNEY Kore ile yapacağı iki maç için Seul'de kampa giren A Milli Futbol Takımımız, kendini farklı bir atmosferin içinde buldu. Ay - Yıldızlı oyuncular, Uzakdoğu'da yapılan 2002 Dünya Kupası'nda elde ettikleri muhteşem başarıların anılarını tazelerken, yeniler de merakla kendilerine kulak kabarttı. G.Kore'ye karşı kupanın en hızlı golünü atan Hakan Şükür, "O maçın hatırası büyük. Hala unutamadım" diye konuştu. 

Tarihi tablo 
KENDİSİ için G.Kore ile oynanan üçüncülük maçının çok özel bir sınav olduğunu vurgulayan usta oyuncu, "Hem tarihi bir gol attım, hem de tribünleri birlikte selamlayarak, bütün dünyaya örnek olacak bir Fair - Play gösterisi sergiledik. O güzelliği hiç unutmayacağız, h l belleklerimizde" ifadelerini kullandı. Hakan Şükür, yorgun olmalarına rağmen Seul'deki kamptan iki maçı kazanarak ayrılacaklarını iddia etti. 

Hakan'dan uyarı 
2006 Dünya Kupası'ndaki rakiplerimizi de değerlendiren Hakan, "Yunanistan psikolojik olarak önemli bir rakip. Danimarka ve Ukrayna güçlü ekipler. Diğer takımları da gözardı edemeyiz. Dikkatli olmalıyız" dedi. Nihat ise, 2002'de yedek soyunmasına rağmen, yaşanan tablonun kendisini müthiş etkilediğini söyledi. Yıldız oyuncu, "G.Kore'de çok güzel günler geçirdik. Centilmenlik dersi vermiştik" diye konuştu. 

'Geleceğe bakıyoruz' 
KUPANIN ardından iyi bir çıkış yakaladığını hatırlatan Nihat Kahveci, sözlerini şöyle sürdürdü "2 Haziran'daki maçta bu kez forma giyeceğimi tahmin ediyorum. Geçmişe değil, geleceğe bakıyoruz. Bu nedenle de maçı çok ciddiye alıyoruz. İnşallah kazanırız. Kore çabuk ve ayağa oynayan bir ekip. Ama biz son üç hazırlık maçımızı da kazandık. Buradan da galibiyetle ayrılıp, seriyi sürdürmek istiyoruz". 

Ersun Yanal kimseye acımadı 


Komando eğitimi 
MİLLİ Takım Teknik Direktörü Ersun Yanal, dün G.Kore'de Dünya Kupası stadının yanındaki antrenman sahasında yapılan tek çalışmada oyuncuların adeta pestilini çıkardı. Çalışmalara bizzat katılan genç teknik adam, oyuncularını daha fazla efor sarfetmeleri konusunda sık sık uyardı. Topla çalışma sırasında tempoyu artıran Ersun Yanal, daha sonra ara vermeden yarım sahada çift kale maç oynattı. 

Hakan çıkmadı 
SON olarak da hem defans, hem de hücum oyuncularını ayrı ayrı çalıştırdı. Yaklaşık 1.5 saat süren idman sonrası oyuncuların bir hayli yorgun olduğu gözlendi. Antrenman sonrası Seul ile Pohang arasındaki lig maçını izlemesi planlanan futbolcular, yorgun düşmeleri nedeniyle otelin yolunu tuttular. Bu arada sol ayak parmağında problemi bulunan Hakan Şükür çalışmayı kenardan izlemekle yetindi. 

Çetiner'in gözü finalde 

ÜMİT Milli Futbol Takımımız, Fransa'daki Özel Toulon Turnuvası'na katılmak üzere Paris'e gitti. Teknik Direktör Raşit Çetiner, yeni bir takımla katılacakları turnuvada performanslarını görme imkanı bulacaklarını söyledi. Çetiner, "Bu turnuvaya dünyanın sporda önde gelen ülkeleri katılıyor. Geçen yıl deneyim kazandık, bu sene ise daha iddialıyız. Oyuncularımız son derece istekli. Grubumuzda Fransa, Kolombiya ve Çin var. Final oynamak istiyoruz" dedi. 



</TEXT>
</DOC>
