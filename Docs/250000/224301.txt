<DOC>
<DOCNO> 224301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonyas02.html </URL>
<DATE> 2004/03/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kara Kuvvetleri Komutanlığı, memur alacak... 
</HEADLINE>
<TEXT>

     Kara Kuvvetleri Komutanlığı, açıktan atama yoluyla merkez ve taşra teşkilatına 128 memur alacak. 
     Kara Kuvvetleri Komutanlığı, ''Milli Savunma Bakanlığı, Genelkurmay Başkanlığı ve Kuvvet Komutanlıklarında İlk Defa Devlet Memurluğuna Atanacaklar İçin Yapılacak Sınavlar Hakkında Yönetmelik'' hükümleri doğrultusunda, 657 Sayılı Devlet Memurları Kanunu uyarınca açıktan atama yoluyla memur alımı yapacak. 
     Kara Kuvvetleri Personel Temin Merkezi Komutanlığı Cebeci-Ankara adresine 22 Nisan Perşembe gününe kadar başvuracak adaylar, aynı adreste 27-28 Nisan tarihlerinde uygulamalı sınava, 29-30 Nisan tarihlerinde ise mülakat sınavına tabi tutulacak. 
     Komutanlık, mal hesap sorumlusu, veri hazırlama kontrol işletmeni, daktilo, güvenlik görevlisi, teknisyen elektrik-sıhhi tesisat-bilgisayar , garson, şoför, berber, aşçı, kaloriferci, zabıt katibi, matbaa teknikeri, mühendis, psikolog ve muhasebeci kadroları için yapılan başvuruları kabul edecek. 
     Adaylarda, herhangi bir kamu kurum ve kuruluşunda Devlet Memurları Kanunu'na tabi görevlerde daha önce çalışmış veya çalışıyor olmama, erkek adaylarda muvazzaf askerlik hizmetini fiilen tamamlamış veya muaf olma, sevk edilecekleri askeri hastaneden ''sivil memur adayı olur'' kararlı rapor alma şartları aranıyor. 
     
</TEXT>
</DOC>
