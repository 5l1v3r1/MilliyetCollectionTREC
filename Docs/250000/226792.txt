<DOC>
<DOCNO> 226792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun08.html </URL>
<DATE> 2004/03/30/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Washington'a Türkiye çıkarması... 
</HEADLINE>
<TEXT>

     Türk-Amerikan Konseyi'nin ATC önderliğinde gelecek hafta Washington'da 23'üncüsü düzenlenecek yıllık konferansta, Türkiye ve ABD'nin üst düzey yetkililerinin ve iş çevrelerinin katılımıyla Türk-Amerikan ilişkileri bütün yönleriyle geniş şekilde tartışılacak. 
     Washington'da 5-7 Nisan günleri arasında düzenlenecek toplantılarda Türkiye'yi dış ticaretten sorumlu Devlet Bakanı Kürşad Tüzmen, Milli Savunma Bakanı Vecdi Gönül ile Enerji ve Tabii Kaynaklar Bakanı Hilmi Güler'in yanı sıra üst düzey askeri yetkililer ve bürokratlar temsil ederken, konferansa çok sayıda işadamı da katılacak. 
     Konferansa ABD yönetiminden de üst düzeyde katılım beklenirken, Amerikalı konuşmacılar arasında Genelkurmay Başkanı Orgeneral Richard Myers ve Pentagon'un üç numaralı ismi Savunma Bakan Yardımcısı Douglas Feith'in da yer alacağı belirtildi. 
     Ortak açılışın ardından ayrı ayrı paneller halinde yapılacak ATC'nin yıllık toplantılarında üç gün boyunca Türkiye ile ABD arasında diplomasi, siyaset, savunma, enerji, ticaret, ekonomi, ortak iş imkanları, tarım, iletişim, kültür gibi konulardaki gelişmeler değerlendirilecek ve katılımcılar görüş alışverişinde bulunacak. 
     Bu yılki konular arasında Irak, Kıbrıs ve AB meselelerinin ağırlık taşıması bekleniyor. 
     
</TEXT>
</DOC>
