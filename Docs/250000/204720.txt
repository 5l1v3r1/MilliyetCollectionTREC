<DOC>
<DOCNO> 204720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/siyaset/siy06.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciye söz hakkı 
</HEADLINE>
<TEXT>

   Prof. Teziç, YÖK taslağının etüt metni olduğunu, dernek ve öğrencilerin görüşlerine de ihtiyaç bulunduğunu söyledi... 
      ANKARA Milliyet 

   
   YÖK Başkanı Prof. Dr. Erdoğan Teziç, sorunların sürtüşme ortamında çözülemeyeceğini belirterek iktidarın direnmemesini istedi. YÖK Kanun Taslağı hazırlanırken Anayasa dışına çıkmayacaklarını belirten Teziç, "Parlamentodaki çoğunluk nasıl dilediği düzenlemeyi getiremezse, bizler de dilediğimiz düzenlemeyi getiremeyiz" dedi. Teziç, Anayasal çerçevede mesafe alınmasının engellenmesi durumunda, yargısal denetimin ortaya çıkacağı uyarısında bulundu. Üniversitelerarası Kurul Alt Komisyonu'nca hazırlanan taslağın etüt metni olduğunu, öğretim üyeleri dernekleri ve öğrencilerin görüşlerine de ihtiyaç olduğunu ifade eden Teziç, "Gençlerin ne düşündüğünü öğrenmek istiyorum" dedi. 
   Bir yasa metninin hiçbir zaman mükemmel biçimde oluşmayacağına dikkat çeken Teziç, "Yürürlükte olan kanunun ortaya çıkan sorunlarını nasıl düzeltme yönünde gayret içine girmişsek, bu metin de uygulamada vereceği sonuçlarıyla değerlendirilir" diye konuştu. 
   
   Taslağı Teziç yazacak 
   Rektörler Komitesi'nin ardından toplanan Üniversitelerarası Kurul'da taslağın ocak sonuna kadar hükümete sunulması benimsendi. ÜAK'de taslağın, hukuk diline çevrilmesi ve gerekçelendirilmesi için bir hukukçu komisyonu oluşturuldu. Teziç başkanlığındaki komisyonun taslağı Anayasa değişikliği gerektirmeyecek şekilde yasa haline getireceği belirtildi. 
   
   
   
</TEXT>
</DOC>
