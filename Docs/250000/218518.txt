<DOC>
<DOCNO> 218518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko05.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk çileği markalaşma yolunda... 
</HEADLINE>
<TEXT>

     Çilek meyvesinde çeşitliliği sağlamak amacıyla bilimsel araştırmalara yeterince pay ayrılmamasına rağmen, anaçları yurtdışından getirilen fideler sayesinde Türk çileğinin markalaşma yolunda ilerlediği bildirildi. 
     Adana'da faaliyet gösteren Yaltır Tarımcılık A.Ş, Tarım ve Köyişleri Bakanlığı'ndan aldığı ''Özel Sektör Tarımsal Araştırma Kuruluşu'' belgesi ile bilim yuvası gibi çalışmalar yapıyor, ürünlerini ise ''Yalex'' markasıyla iç ve dış pazara sunuyor. 
     Şirketin Yönetim Kurulu Başkanı Mehmet Yaltır, AA muhabirine yaptığı açıklamada, çilek yetiştiriciliğinde Türkiye'nin büyük bir potansiyele sahip olduğunu, son 10 yılda üretiminin yaygınlaştığını, Doğu'nun en ücra köşelerine kadar bu meyveyi götürdüklerini söyledi. 
     Yaltır, 1910'larda başlattıkları tarımsal faaliyetlerini 1986'dan itibaren çilekte yoğunlaştırdıklarını, halen 70 dekarı kapalı olmak üzere 150 dekar alanda çilek yetiştirdiklerini bildirdi. 
     Türkiye'de tarımsal faaliyetlere yeterince kaynak ayrılmaması nedeniyle yetiştiricilikte yaşadıkları ''anaç'' sıkıntısını ABD California'dan getirdikleri anaç fidelerle çözdüklerini anlatan Yaltır, ''Her yıl anaç fideler için binlerce dolar döviz ödemek zorunda kalıyoruz'' dedi. 
     Yaltır, getirdikleri anaçları Türkiye iklim koşullarında denediklerini ve her yöreye uygun çeşitleri belirledikten sonra bunların bir bölümünü kendi bahçelerine diktiklerini, bir bölümünü de üreticilere sattıklarını kaydetti. 
     
     FİDELER ÖNCE DONDURULUYOR SONRA DİKİLİYOR 

     Yaltır, yılda 10 milyon adetten fazla fide ürettiklerini, bu fidelerde dinlenmeyi sağlamak için kış aylarında soğuk hava depolarında beklettiklerini Temmuz ve Ağustos aylarında ise ektiklerini belirterek, şunları söyledi 
     ''Yaz aylarında ektiğimiz fideler Şubat'ta çiçek açmaya başlıyor. Bu yıl iklim koşullarının çok soğuk olması çiçeklenmeyi Şubat sonuna kaydırdı. Şu anda yeni yeni çiçeklenme başladı. Mart sonu ve Nisan başından itibaren hasada başlayabiliriz. Bu çilekler erkenci çeşit ve turfanda olduğu için pazar sıkıtısı yaşanmıyor.'' Yaltır, ABD'den getirip yöre iklimine uyumunu sağladıkları fideler sayesinde son 15 yılda dekar başına çilek veriminin 10 kat artış gösterdiğini belirterek, şunları kaydetti 
     ''Çilek yetiştiriciliğindeki bu gelişme aynı şekilde devam ederse Türk çileği markalaşma yolunda emin adımlarla ilerler. Üreticilerin çilek yetiştiriciliğine ilgisi büyük. Ekimi ve hasadı elle yapıldığı için emek yoğun bir sektör ve zor iş olmasına rağmen pazar sıkıntısının yaşanmaması bu ürünü cazip hale getiriyor.'' 
     
     İSPANYA VE POLONYA 

     Yaltır, yıllık 10 milyon adet fide üretiminin yanı sıra 2 bin ton civarında da taze çilek ürettiklerini, bunun bir bölümünü dondurulmuş, bir bölümünü de taze olarak ihraç ettiklerini vurgulayarak, konuşmasını şöyle sürdürdü 
     ''Dondurulmuş çilekte en büyük rakibimiz Polonya, taze çilekte ise İspanya. Ancak, bu ülke çifçilerinin devletlerinden aldıkları destekler büyük boyutta. Bu nedenle rekabette zorlanıyoruz. Geçen yıl Bulgaristan ve Romanya ağırlıklı ihracat yaptık ancak bunun rakamsal değeri 1.5 milyon doları geçmedi.'' Yaltır, çilek yetiştiriciliğine ilgi nedeniyle hem fidecilikte hem de ürün yetiştiriciliğinde 2004'den umutlu olduklarını vurgulayarak, ''Fide dağıttımız tüm üreticilerin ürünlerini alıp yurtdışına pazarlamaya hazır olduğumuzu söylüyoruz. Bir yerde sözleşmeli üretim olduğu için üretici daha rahat davranıyor'' dedi. 
     Mehmet Yaltır, yeni pazar hedeflerinin ise Ortadoğu ülkeleri olduğunu sözlerine ekledi. 
     
</TEXT>
</DOC>
