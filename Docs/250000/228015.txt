<DOC>
<DOCNO> 228015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo28.html </URL>
<DATE> 2004/04/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Maradona Yunan takımlarından birini çalıştırmak istiyorum 
</HEADLINE>
<TEXT>

     Arjantinli eski futbolcu Diego Armando Maradona, Yunan takımlarından birine teknik direktör olmak isteğini söyledi. 
     Yunan spor radyosu Metropolis'e açıklamada bulunan Maradona, ''Yunanistan'da antrenör olarak çalışıp, Yunan futbolculara tecrübelerimi aktarmak isterim. Dünyaca ünlü bir futbolcu ve EUFA Kupası sahibi olarak paylaşabileceğim çok şey var'' dedi. 
     Maradona, Yunan kulüplerinden teklif gelmesi halinde, bunu ciddiyetle düşünüp, karar vereceğini belirtti. 
     ''Atina 2004 Olimpiyatları'na davet edilmeyi heyecanla beklediğini'' kaydeden Maradona, ''Olimpiyat meşalesini taşımak istiyorum. Böylesine büyük bir organizasyonda olimpiyat stadında elimde meşale ile koşmak bana gurur verir'' dedi. 
     Maradona ayrıca, Atina 2004 Organizasyonu teklif ederse olimpiyatların başarı ile gerçekleştirilmesi yolunda gönüllü hizmet verebileceğini söyledi. 
     
</TEXT>
</DOC>
