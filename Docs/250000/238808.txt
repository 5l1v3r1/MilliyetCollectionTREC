<DOC>
<DOCNO> 238808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/soneko31.html </URL>
<DATE> 2004/05/10/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
"2004 yılı çay taban fiyatı en az 650 bin lira olmalı..." 
</HEADLINE>
<TEXT>

     Rizeliler Derneği Genel Sekreteri Cevat Çiçek, 2004 yılı çay taban fiyatı açıklanırken, bölgenin şartlarının iyi değerlendirilmesi gerektiğini belirterek, ''Geçen yıl verilen 450 bin lira taban fiyat, ülkede yaşanan enflasyonun da değerlendirilmesiyle bu yıl en az 650 bin lira olmalıdır'' dedi. 
     Çiçek, Ankara'da düzenlediği basın toplantısında çayın Karadeniz bölgesinde 1.5 milyon insanın geçim kaynağı olduğuna dikkat çekerek, çaya verilen taban fiyatın çay üreticilerinin sahip bulunduğu çay bahçelerinin küçük olduğunun da düşünülmesi halinde bir ailenin geçinmesini mümkün kılamadığını kaydetti. Çay üreticilerinin yüzde 80'inin 5 dekarın altında, yüzde 17'sinin 5 ve 10 dekar arasında, yüzde 2'sinin de 11 ile 15 dekarlık ekim alanına sahip olduğunu vurgulayan Çiçek, sadece yüzde 1'lik ekim alanının 16 dekar ve üzerinde bulunduğunu ifade etti. Çiçek, üreticilerin yüzde 97'sinin de küçük aile işletmesi durumunda olduğunu söyledi. 
     Çay üretilen illerde yaşayan vatandaşların fabrikaların modernleştirilmesinden dolayı iş olanaklarının daraldığını da kaydeden Çiçek, Çaykur'da 1980 yılında çalışan mevsimlik işçi sayısının 43 bin 600, 2000 yılında ise 22 bin olduğunu bildirdi. 
     Çiçek, bu rakamın 2004 yılı itibariyle de 17 bine indiğine işaret etti. 
     
</TEXT>
</DOC>
