<DOC>
<DOCNO> 222039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy24.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Hesap bilmeyenler bazı genel başkanlar var... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''hesap bilmeyen bazı genel başkanların bulunduğunu'' ifade ederek, ''2005'in 1 Ocak'ında iyice şaşıracaklar. Liradan altı sıfır atacağız, o zaman hepten bocalayacaklar'' dedi. 
     Erdoğan, vatandaşın 3 Kasım seçimlerinde kendilerinden önceki hükümet ortaklarını tasfiye ettiğini dile getirerek, vatandaşların ''kalıntılarını'' 28 Mart'ta tasfiye edeceğini söyledi. 
     Erdoğan, Malatya Hükümet Konağı Meydanı'nda partisince düzenlenen açık hava toplantısında halka hitap etti. 
     3 Kasım seçimlerinde gecede 8 bin 500 faizlerin ödendiği bir Türkiye'yi devraldıklarını dile getirdiği konuşmasında Erdoğan, yüzde 69 olan devletin iç borçlanma faiz oranını da 45 puan düşürerek, 24'e indirdiklerini kaydetti. 
     Vatandaşa ''bu fark nereden geliyor '' diye soran ve ''hortumculardan'' yanıtını alan Erdoğan, ''Ben onlara modern, çağdaş hırsızlar diyorum. O devir artık kapanıyor'' dedi. 
     Hortumların kesilmesiyle artık heba olmayan kaynağın vatandaşa döndüğünü belirten Erdoğan, bu kış 1.5 milyon aileye 800 bin ton kömür yardımı yaptıklarını, ayrıca öğrencilere de ücretsiz kitap dağıtıldığını ifade etti. 
     İktidara geldiklerinde üniversite öğrencilerine verilen 45 milyon liralık bursu 90 milyon liraya çıkardıklarını belirten Erdoğan, bunun yeterli olmadığını ifade ederek, yüzde 30'larda aldıkları enflasyonun da yüzde 19'a gerilediğini söyledi. Bu sayede paranın alım gücünün yüzde 35 arttığını vurgulayan Erdoğan, şöyle konuştu 
     ''Bazı hesap bilmeyen liderler var, genel başkanlar var. Bunlar diyor ki, 'Efendim vatandaşın cebindeki para artmadı ki', şimdi bunlar o kadar hesap bilmiyor ki, bunlar 2005'in 1 Ocak'ında iyice şaşıracaklar. Niye biliyor musunuz Çünkü milyondan 6 sıfır atacağız ya... O zaman hepten bocalayacaklar. O zaman ne diyecekler biliyor musunuz 'Eyvah, hepten fakirleştik. 20 milyon, 20 lira oldu' diyecekler. Çünkü bunlar hesabı, kitabı bilmezler. Paranın sıfırlarının artması, eksilmesi ona değer kazandırır mı, kazandırmaz mı bilmezler. Alım gücünün ne olduğunu, neyle orantılı olduğunu AK Parti iktidarında daha iyi öğrenecekler.'' 3 Kasım'dan önce dış politikada ayakta duramayan bir hükümet bulunduğunu savunan Erdoğan, böyle bir hükümet anlayışının olamayacağını söyledi. Bu hükümetin ortaklarını 3 Kasım'da halkın siyasetten tasfiye ettiğini söyleyen Erdoğan, ''Ama tabii kalıntıları var. Ama bu kalıntıları da 28 Mart'ta tasfiye edersiniz. Fakat hala bu işten anlamayanlar var. Onlara da 28 Mart'ta benim vatandaşım gereken dersi verecektir, demokrasi dersini verecektir'' diye konuştu. 
     Başbakan Erdoğan, Malatya'ya yapılacak yatırımları da anlattığı konuşmasında, muhalefet aleyhine atılan sloganlar üzerine de kendisinin ''Onlar'' diye nitelendirdiği muhalefetle fikri münakaşaya girecek halinin olmadığını söyledi. 
     
     ''SAĞIN VE SOLUN UCUNDA OLANLARI ÇATIMIZDA GÖRMEK İSTEMİYORUZ'' 
     Erdoğan, partisinin siyasi çizgisinin belli olduğunu ifade ederek, ''AK Parti'nin siyasetin merkezine oturan bir kimliği var. sağın ve solun ucunda olanları çatımız altında görmek istemiyoruz. Merkeze yakın olanları çatımızın altında görmek istiyoruz. Her işin en iyi olanı orta yoldur. Aşırılık bizde yok. Aşırılığa da pirim vermeyeceğiz'' diye konuştu. 
     Belediye başkanlığı yaptığı dönemde İstanbul'un başta su olmak üzere pek çok sorununu çözdüğünü, muhalefetin de ''yukarıdaki ile arası iyi'' dediğini meydandakilere anlatan Erdoğan, ''yukarıdaki'' tanımlamasının yanlış olduğunu ifade etti ve ''Rabbim sadece apartmanın 3 katında değil, her yerde'' dedi. 
     Erdoğan, üniversiteye girişte meslek liselerine uygulanan katsayı konusunu da ''haksızlık'' diye nitelendirerek, bunun hazırlanan YÖK Yasası ile giderileceğini belirtti. Bu konuda gerginliğe fırsat vermeden çözüme ulaşacaklarını ifade eden Erdoğan, gerek yasama ve gerek yürütmenin, görevinin bilinciyle gereğini yapacağını kaydetti. 
     Erdoğan, konuşmasının sonunda seçimde partisine oy istedi. Başbakan Erdoğan, daha sonra Valilik binasına geçerek, burada Vali Osman Derya Kadıoğlu'ndan ilin sorunları hakkında brifing aldı. 
     
</TEXT>
</DOC>
