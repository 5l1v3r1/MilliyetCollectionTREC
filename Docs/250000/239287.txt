<DOC>
<DOCNO> 239287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun21.html </URL>
<DATE> 2004/05/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kerbela'da şiddetli çatışmalar... 
</HEADLINE>
<TEXT>

     Irak'ta Şiilerin kutsal kenti Kerbela'da Mukteda Sadr yanlısı milislerle çatışan Amerikan güçlerinin, binalara tanklarla ateş ettiği, savaş uçaklarıyla kentteki hedefleri bombaladığı haber veriliyor. 
     Görgü tanıkları, bir ana caddede 14 cesedin bulunduğunu, bir caminin bir bölümüyle çok sayıda binanın yıkıldığını kaydettiler. 
     Bölgeden gelen haberlerde, Sadr yanlısı Şii milislerin üs olarak kullandığı Mukayim camisinin yarısının yıkıldığı ve 7 otelin alevler içinde olduğu bildirildi. 
     Bir tanık, Kerbela'daki ana caddelerden El Cumhuriye'de yerde 14 ceset gördüğünü belirterek, Amerikalı keskin nişancıların hemen hemen boş olan caddede gördükleri herkesi hedef aldıklarını söyledi. 
     Bulgaristan Savunma Bakanlığı sözcüsü, Sofya'da yaptığı açıklamada, Kerbela'daki çatışmalara Bulgar askerlerinin de katıldığını, ancak ölen ya da yaralanan olmadığını belirtti. 
     ABD öncülüğündeki işgal gücü yetkilileri, Kerbela'daki çatışmalarda 20-25 ''düşman savaşçının Şii milisin '' öldürüldüğünü açıklamıştı. 
     Amerikan askerlerinin tankların ve helikopterlerin desteğinde iki yönden girdiği belirtilen Kerbela kentinde dün gece başlayan şiddetli çatışmaların yoğunluklu olarak, İmam Hüseyin türbesine yaklaşık 1 kilometre mesafedeki Mukayim camisi etrafında yapıldığı kaydediliyor. Çatışmaların, Şii milislerin camiye saklanması ve Amerikan askerlerinin camiye girmeye çalışması üzerine çıktığı belirtilmişti. 
     Sadr yanlısı Şii milislerle Amerikan askerlerinin ülkenin güneyinde, Şiilerin diğer kutsal kentleri Necef ve Küfe'nin dış mahallelerinde de çatıştığı bildirilmişti. 
     
</TEXT>
</DOC>
