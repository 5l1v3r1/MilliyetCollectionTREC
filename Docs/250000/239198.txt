<DOC>
<DOCNO> 239198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonyas17.html </URL>
<DATE> 2004/05/11/ </DATE>
<TIME> 21.28 </TIME>
<AUTHOR>  </AUTHOR>
<HEADLINE>
Kızılay, kan bağışı yapanlara madalya verdi... 
</HEADLINE>
<TEXT>

     Kızılay Genel Başkanı Talat Yılmaz, kan bağışının bir başka insana yeniden hayat vermek olduğunu belirterek, ''Vatandaşlarımız kan bağışı konusunda giderek daha duyarlı davranmaktadır'' dedi. 
     Kızılay tarafından düzenlenen ''Kan Haftası'' etkinlikleri çerçevesinde, kan bağışı yapanlara madalya verilmesi dolayısıyla Gazi Üniversitesi ''Gazi Kültür Merkezi''nde bir tören düzenlendi. 
     Törene TBMM Başkan Vekili Nevzat Pakdil, BBP Genel Başkanı Muhsin Yazıcıoğlu ve Keçiören Belediye Başkanı Turgut Altınok da katıldı. 
     Kızılay Genel Başkanı Talat Yılmaz, törende yaptığı konuşmada, kan bağışının yaşamsal bir insanlık görevi olduğunu söyledi. 
     Kan bağışının hem başka bir insana hayat vermek hem de kan veren insanın sağlığını güvence altına almak açısından son derece önemli bir sorumluluk olduğunu kaydeden Yılmaz, ''Ülkemizdeki vatandaşlarımız kan bağışı konusunda giderek daha duyarlı davranmaktadır. Kızılay'ın bu amaçla düzenlediği kampanyalara destek her geçen yıl daha da artış göstermektedir. Bu sevindirici bir gelişmedir'' dedi. 
     Yılmaz, Kızılay'ın, kan hizmetlerini, hiçbir kar amacı gütmeden, kamu hizmeti anlayışı ile çağdaş normlara uygun şekilde yürüttüğünü ifade etti. Yılmaz, Kızılay'ın bir çok hastalığın tedavisinde kullanılan kan ürünlerinin üretilmesi konusunda da öncülük yaptığını belirtti. 
     Talat Yılmaz, her vatandaşın ''insanlık adına'' vereceği bir ünite kanın, yüzlerce hatta binlerce insanın hayatını kurtaracağını vurgulayarak, Türkiye'de kan ürünlerinde yaşanan sıkıntıların da aşılmasını sağlayacağını kaydetti. 
     Törende, Kızılay'a kan bağışı yapan 3 kişi 70 defa kan bağışında bulunduğu için ikinci defa altın madalya ile ödüllendirilirken, 35 defa kan bağışı yapan 42 kişiye altın, 25 Defa kan bağışında bulunan 73 kişiye gümüş, 25'in altında kan bağışı yapan 161 kişiye de bronz madalya verildi. Kan Bağışında bulunan 42 kişiye de birer plaket sunuldu. 
     Kızılay, desteklerinden dolayı Gazi Üniversitesi Rektörü Prof.Dr. Rıza Ayhan'a da teşekkür plaketi verildi. 
     
</TEXT>
</DOC>
