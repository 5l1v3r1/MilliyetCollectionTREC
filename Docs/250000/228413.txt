<DOC>
<DOCNO> 228413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun18.html </URL>
<DATE> 2004/04/04/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Elefteretipiya gazetesinden 10 maddelik Plan değerlendirmesi 
</HEADLINE>
<TEXT>

     Yunan basını, BM Genel Sekreteri Kofi Annan'ın sunduğu, 24 Nisan'da referanduma sunulacak nihai planın Kıbrıslı Rumlar açısından olumlu ve olumsuz yönlerini sıralayan 10 maddelik bir değerlendirme yaptı. 
     Atina'da yayımlanan Elefterotipiya gazetesi, Annan planının tüm yönleriyle değerlendirilmesi gerektiğini vurguladığı haberinde, referandumda ''evet'' veya ''hayır'' demenin gerekçelerini sıraladı. 
     
     'EVET' GEREKÇELERİ 
     ''1- Magosa Famagusto ve Güzelyurt Morfu ile 50 köy, toplam 1080 kilometrekare toprak geri veriliyor. 90 bin göçmen mülklerine kavuşabilecek. 
     2- Tüm göçmenler gayrimenkullerinin üçte birini geri alacak ayrıca Türk kesiminde 2. ev alarak yılda birkaç ay ikamet edebilecek. 
     3- 15 yıl sonra tüm derogasyonlar iptal olacak ve gerçek bir birleşmenin koşulları oluşacak. Avrupa çatısı altındaki çözüm, geçmişin dramatik deneyimlerinin yaşanmamasını sağlayacak, güvenlik ve istikrarı temin edecek. 
     4- Türk askeri birliklerinin büyük bir kısmı Ada'dan ayrılacak. 
     5- Ortak ekonomi ve sermayenin serbest dolaşımıyla özellikle turizm alanında büyük fırsatlar doğacak.'' 
     
     'HAYIR' GEREKÇELERİ 
     ''1- Garantör güç statüsü devam ediyor ve Türk birliklerinin Ada'da kalması Kıbrıslı Türklerin içişlerine müdahele etmelerine yol açacak. 
     2- Yabancı yerleşiklerin kalması demografik açıdan olumsuz etki yapıyor, çünkü Türkiye seçim sonuçlarını etkileyebilecek. 
     3- Kıbrıs Rum Cumhuriyeti 1 Mayıs'tan sonra belki AB üyesi olarak daha iyi bir çözüm sağlayabilecek. Türkiye ise AB toprağını işgalle suçlanarak kendi üyelik çabalarında engellerle karşılaşacak. 
     4- Kıbrıs Rum ekonomisi çözümün ağır maliyetine katlanamaz. Kıbrıs Rum işgalin kurbanı olmasına rağmen faturasını ödeyecek. Kıbrıslı Türkler ekonomik açıdan daha zayıf oldukları için Rumlara yük olacaklar. 
     5- Çözüm işgali yasal hale getirecek. Kıbrıslı Rumlar geride bıraktıkları müklerini kaybedecekler ve Ada'nın kuzey kısmı ebediyyen Türk bölgesi olacak. Rum göçmenler Avrupa İnsan Hakları Mahkemesi'ne başvurularını geri çekmek zorunda kalacaklar.'' 
     
     ANNAN PLANI BUGÜN UYGULANSA 
     Annan planının bugün uygulanmaya başlaması halinde Kıbrıs'ta nelerin değişeceğini esprili bir dille anlatan Elefterotipiya, ilk olarak bölgeleri birbirinden ayıran yeşil hattın yıkılacağını kaydetti. 
     Elefterotipiya şu gelişmelerin yaşanabileceği öngörüsünde bulundu 
     ''Yeşil hattaki nöbetçi kulübeleri canlı renklere boyanarak çocuklar için dondurmacı olarak hizmet verebilecek. Artık sahte devlet, sahte başkan sahte polis gibi ifadeler tarih olacak. Ama Türk bölgesinde aşırı hızdan yakalanan bir Rum, trafik cezasını öderken halen sahte polis ifadesini kullanabilecek. Ada'nın boğaz bölgesinde rahat rahat balık yenebilecek, çünkü Rumlar, bugünkü gibi Türk tarafına para bırakmamak için yanlarında jambon ve şişe suyu taşımak zorunda kalmayacak. Girne'ye giden bir Rum oradaki banka şubesinden para çekip arabasına benzin alabilecek, ama Türk benzinci paranın üstünü eksik verir ve Rum 'Pis Türk' derse olay çıkabilecek.'' 
     
</TEXT>
</DOC>
