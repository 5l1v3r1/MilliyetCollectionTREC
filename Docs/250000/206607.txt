<DOC>
<DOCNO> 206607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo20.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lee, Trabzon'a dönmeye sıcak bakıyor 
</HEADLINE>
<TEXT>

     Trabzonspor, devre arası hazırlıklarını Antalya Belek'te sürdürüyor. 
     İlk iki gün yağış nedeniyle antrenmanları istediği biçimde gerçekleştiremeyen bordo-mavililer, bugün güneşli havada antrenman yapmanın moralini yaşadılar. 
     Teknik direktör Turgay Semercioğlu, antrenmanda futbolculara taktik ağırlıklı bir çalışma gerçekleştirirken, hata yapan futbolcuları da sık sık uyardı. Semercioğlu, futbolculara, ''Oyunu geniş alana yayın. Top rakipteyken, iki üç kişi ile baskı kurun'' dedi. 
     Sakatlığı süren Van De Paar salonda çalışmalarını sürdürürken, yabancı oyuncular Augustine ve Petkoviç ülkelerinden dönmedikleri için çalışmaya katılmadılar. 
     Augustine'nin bu akşam, Petkoviç'in ise yarın bordo-mavili takımın kampına katılacağı bildirildi. 
     
     FATİH'İN AÇIKLAMALARI 
     Trabzonspor'un Takım kaptanı Fatih, hava koşullarının bugün iyi olmasının kendilerinin moralini artırdığını söyledi. 
     Fatih, ilk gün sabah idmanını yağmur nedeniyle yapamadıklarını ancak ondan sonraki çalışmaları yaptıklarını belirterek, ''Bugün güneşli havanın olması bizim için iyi, moralli çalışıyoruz. Ancak iklim şartları bizim tempomuzu etkilemiyor'' dedi. 
     Takım olarak başarıyı elde etmeleri için çok çalışmaları gerektiğini bildiklerini de ifade eden Fatih, ''Bizim hedefimiz şampiyon olmak, olası şampiyonlar ligine katılmak. Maddi ve manevi olarak bunlar çok önemli. Bu sene veya önümüzdeki sene bunlardan birini yakalamak istiyoruz'' diye konuştu. 
     
     LEE'NİN TRANSFERİ 
     Trabzonspor Kulübü Başkanı Atay Aktuğ, Lee'nin Trabzonspor'a sıcak baktığını söyledi. 
     Transferde 1-2 isim ile ilgilendiklerini ancak bu isimlerin duyuluşu ile birlikte fiyat artırımının gerçekleştiğini belirten Aktuğ, ''Şu an imza aşamasına gelinen bir oyuncu yok. Lee ise Trabzonspor'a sıcak bakıyor. Gelebileceğini söylüyor. Bu transfer birkaç gün içinde gerçekleşebilir'' diye konuştu. 
     Aktuğ, Çarşamba günü kulüpler birliği toplantısı nedeniyle Antalya'ya gideceğini ve takımın kampını ziyaret edeceğini de kaydetti. 
     
</TEXT>
</DOC>
