<DOC>
<DOCNO> 203443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/guncel/gun02.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Madem ölmedik ŞİİR YAZALIM 
</HEADLINE>
<TEXT>

   Kıbrıs'ta karşı cephelerde savaşan KKTC'li şair Fikret Demirağ'la Rum şair Yorgos Moleskis, 30 yıl sonra İstanbul'da satranç oynadı 
      Ayten Görgün Özel 
   
   Satranç masasının solundaki KKTC'li şair Fikret Demirağ 62 , sağındaki de Kıbrıs Rum Kesimi'nden şair Yorgos Moleskis 57 . 20 yıl önce bir şiir dinletisinde tanıştıklarında, 1974'teki Kıbrıs Barış Harek tı'nda karşı cephelerden birbirlerine ateş ettiklerini öğrenince çok şaşırdılar. O günden sonra arkadaş olan Demirağ ve Moleskis, "Meğer az kalsın birbirimizi öldürecekmişiz. Şimdi birbirimizin şiirlerini kendi dillerimize çeviriyoruz" dedi. 
   Karşılıklı satranç oynamayı çok sevmelerine rağmen, kuzey ve güney arasındaki geçiş yasağı yüzünden bugüne dek çok az görüşebildiklerini söyleyen Demirağ, "Yorgos, Magosa'da, ben Lefkoşa'da oturuyorum. Birbirimize hem yakın hem de çok uzaktık. İyi ki sınırlar kalktı. Bizim çektiğimizi çocuklarımız çekmeyecek" diye konuştu. 20 şiir kitabı olan Demirağ ile 12 kitabı bulunan Moleskis, kendilerini Kıbrıslı Türk ve Rumların barışa kavuşmalarına adamış sanatçılardan yalnızca ikisi. 
   Kıbrıslılar Bilim Eğitim Sağlık ve Dayanışma Derneği'nce KIBES İstanbul'da düzenlenen "Artists and Artist İstanbul'da" adlı etkinlikte şair, müzisyen, ressam, film yönetmeni Kıbrıslı Türk ve Rum 29 sanatçı bir araya geldi. 
   
   Barış sergisini açabildik 
   İlk buluşmalarını, Kıbrıs'ta değil İsveç'in Gotland adasında gerçekleştirdiklerini belirten sanatçıların sözcüsü şair Neşe Yaşın, "Kıbrıs'ta acı bir gerçek vardı. Birlikte ortak bir sergi açamıyorduk. Bir diplomat eşi Türk tarafındaki arkadaşlarımızın eserlerini Rum tarafına geçirdi. Hatta sınırda kaçakçılıkla suçlandı. Zor da olsa sonunda 'Barış' konulu karma sergimizi açabildik" dedi. 
   İstanbul'da buluşmalarını çok önemsediklerini söyleyen şair Andreas Charalambous, "İstanbul bir hoşgörü kenti. Kıbrıs'ta aramızda dil, din, kültür farklılıklarının olması birbirimizden ayrı yaşamamız gerektiği anlamına gelmez. Sanatın sınırı yoktur. Kıbrıs sorunu 30 yıldır hayatımızı, yaratıcılığımızı etkiliyor. Bu kapanmayan yarayı artık sarmanın zamanı geldi geçiyor" diye konuştu. 
   
   Fikret Demirağ    Yurdundan Gitmekte Olana Şarkı    Bir, Ebabillerin sesi eksilmesin içinden 
   İki, Yüreğinde ağır bulutlar barındırma 
   Üç, Zeytin hışırtıları azalmasın hiçbir biçimde 
   Dört, Yurdunun kokularını gümrükte bırakma 
   Bir gün taze yaz 
   kokularıyla 
   dön yurduna... 
   
   Yorgos Moleskis    Barış Toplantısında Kör Bir Konuşmacı    Sahneye çıktı bir kör konuşmacı, 
   açtı yazısını 
   ve parmaklarıyla tek tek dokunup sözcüklere konuşmaya başladı 
   Rumca konuşan bir Türk 
   Türkçe - Rumca sözleri 
   milliyeti belirsiz kuşlar gibi 
   uçuverdi sınırlar üzerinden... 
   
   
   
   
   
   
</TEXT>
</DOC>
