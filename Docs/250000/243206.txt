<DOC>
<DOCNO> 243206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun11.html </URL>
<DATE> 2004/05/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İşkence fotoğrafları Avustralya'yı da karıştırdı 
</HEADLINE>
<TEXT>

     Avustralya Başbakanı John Howard, Irak'taki işkenceden, basında görüntüleri yayımlanmadan aylar önce haberdar olduğu yolundaki haberleri yalanladı. 
     Howard, Amerikalı askerlerin Ebu Garib hapishanesindeki Iraklılara işkence ettiğini gösteren fotoğraflar nisan ayında ortaya çıktığı zaman bundan haberdar olduğunu belirtti. 
     Avustralya Başbakanı, gazetenin imalarını ''tamamen saçma ve anlamsız'' bulduğunu kaydederek, yılbaşında bu kötü muameleden haberdar olduğunu belirten Avustralya hükümeti ve ordusunun neden kendisine bilgi vermediği yönündeki soruya, ''Önemli olan hiçbir Avustralyalı askerin bu işe karışmamış olmasıdır'' diyerek yanıt verdi. Irak'ın başkenti Bağdat'ta görev yapan Avustralyalı Binbaşı George O'Kane, Amerikalı askerlerin Ebu Garib cezaevindeki Iraklı tutuklulara kötü muamele yaptığına ilişkin duyduklarını, aylar öncesinden üstlerine bildirdiğini açıklamıştı. 
     Sydney Morning Herald gazetesi, Avustralya ordusunda Binbaşı O'Kane'in Kızılhaç aracılığıyla Ebu Garib'teki işkence suçlamalarına ilişkin bilgiyi üstlerine aktardığını belirtmiş ve bu açıklamanın, ''ancak yılbaşında bu kötü muameleden haberdar olduğunu'' kaydeden Avustralya hükümeti ve ordusunun açıklamalarıyla ters düştüğünün altını çizmişti. 
     
</TEXT>
</DOC>
