<DOC>
<DOCNO> 230609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun54.html </URL>
<DATE> 2004/04/12/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Talat "BM'ye sunulan liste, 1974 sonrası vatandaş olanları dışlamadı" 
</HEADLINE>
<TEXT>

     KKTC Başbakan Mehmet Ali Talat, ''çözüm sürecinde belirlenen takvim uyarınca dün BM Genel Sekreterliği'ne sunulan vatandaş listesinin, 1974 sonrası vatandaş olanların tümünü kapsadığını'' söyledi. 
     Kayıt sisteminden kaynaklanabilecek hataların düzeltilebileceğini ifade eden Talat, bu konuda BM'ye bir de yazı verdiklerini kaydetti. 
     Başbakan Mehmet Ali Talat, Türk Ajansı-Kıbrıs'a TAK yaptığı açıklamada, vatandaş listesiyle ilgili spekülasyonların gerçekleri yansıtmadığını belirtti. 
     BM Genel Sekreterliği'ne takvim uyarınca dün akşam sunulan, 40 bin 785 kişilik Türkiye kökenli KKTC vatandaşları listesini hazırlarken 1974 sonrası vatandaş olanların hiç birini dışlamadıklarını dile getiren Talat, listeyi spekülasyona neden olmamak için açıklamadıklarını ve dağıtımını da yapmadıklarını kaydetti. 
     Talat, ''Ancak liste yetkili makamlardan gizlenmiş değil. Böyle bir şey düşünülmesi mümkün değil'' dedi. 
     Listenin zorlu bir çalışma sonucu ortaya çıktığını ve hata payı olabileceğini, ancak bunların düzeltilmesinin mümkün olduğunu söyleyen Talat, ''Bu husus BM'ye de yazılı olarak bildirildi ve çalışmalar devam etmektedir'' diye konuştu. 
     Vatandaş listesini BM Genel Sekreterliği'ne vermenin takvim gereği bir taahhüt olduğunu ve aynı şekilde Rum tarafının da liste sunduğunu anlatan Talat, ''Bu bakımdan 'niçin verildiydi' diye hayıflanmanın gereği yok. Üstelik bu listeyi vereceğimizi hiç bir makamdan gizlemedik. Bir çok kez konuşuldu, tartışıldı, ancak bu yükümlülüğümüzü yerine getirmekten başka alternatifimiz yoktu'' dedi. 
     
     "Denktaş'ın rahatsızlığını anlıyorum" 
     Cumhurbaşkanı Rauf Denktaş'ın, ''vatandaş listesiyle ailelerin bölündüğüne'' ilişkin açıklamasının anımsatılması üzerine de Talat, ''Herhangi bir şekilde ailelerin bölünmesi söz konusu olamaz. Kıbrıs'ta yaşayan KKTC yurttaşlarının tümü listede yer almaktadır. Herhangi bir yurttaşın dışlanması söz konusu değil'' dedi. 
     Talat, ''Sayın Cumhurbaşkanı'nın rahatsızlığını anlıyorum. Ama Türk tarafı olarak yükümlülüklerimize bağlı olmak durumundaydık. Herhangi bir şekilde ne vatandaşlarımızı, ne de yetkili makam sahiplerini rahatsız etmek veya üzmek niyetiyle hareket etmedik'' diye konuştu. 
     
     "Eroğlu hesap bilmiyor" 
     Başbakan Talat, Ulusal Birlik Partisi UBP Genel Başkanı Derviş Eroğlu'nun, ''vatandaş sayısı 90 bin, liste eksik'' yönündeki açıklamasının anımsatılması üzerine de, ''Eroğlu ya sayı saymasını, ya da hesap yapmasını bilmiyor'' ifadesini kullandı. 
     Talat, ''Rakamlar tamamen gerçek. Hiçbir abartı veya eksiltme yok. Eroğlu hükümetlerinin gayrı ciddi kayıt sistemi nedeniyle tespit edemediğimiz yurttaşlar olabilir. Ancak bunlar da liste Resmi Gazete'de yayımlandıktan sonra müracaatla kayıtlarını yaptırabilecekler. Böyle bir durumda dahi kimse bir şey kaybetmeyecek'' dedi. 
     
</TEXT>
</DOC>
