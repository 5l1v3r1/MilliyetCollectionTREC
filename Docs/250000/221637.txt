<DOC>
<DOCNO> 221637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/ekonomi/eko03.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal, hem futbolda hem de borsada çakıldı 
</HEADLINE>
<TEXT>

   Fenerbahçe ile 8 puanlık farkı koruyamayan Beşiktaş'ın son 3 haftadaki çöküşü, hisselerine yüzde 36'lık zarar olarak yansıdı 
   ORHAN TEKEOĞLU 
   
   Ligin ikinci yarısında aldığı başarısız sonuçlarla taraftarını üzen Beşiktaş, aynı üzüntüyü borsadaki yatırımcılara da çektirdi. 21 Aralık 2003'te bir maç fazlasıyla ve Fenerbahçe'nin 8 puan önünde lig lideri olan Beşiktaş, ikinci yarıda aldığı kötü sonuçlar, hisselerinin borsadaki performansına birebir yansıdı. 
   
   2. yarıda çözüldü 
   Beşiktaş hisseleri, takım liderken ve UEFA Kupası'ndan elenmeden önce 19 Şubat'ta 34.750 liraya hatta gün içinde 36.250 liraya kadar fırladı. Takımın ligde arka arkaya aldığı kötü sonuçlar ve kupadan elenişi borsadaki kan kaybının başlangıcı oldu. Beşiktaş'ın bu dönem içinde ligde aldığı ağır yenilgilerle Fenerbahçe'nin 3 puan gerisine düşmesi, hisselerinin değer kaybının nedeni oldu. 19 Şubat - 11 Mart arasındaki sürede Beşiktaş hisselerinin zararı yüzde 36 olarak gerçekleşti. Fenerbahçe'nin, 18 Ocak'taki Rize macı dahil olmak üzere 8 maçta 7 galibiyet 1 beraberlik alarak 22 puan kazanması, Beşiktaş'ın ligdeki yerini sarsmasına neden oldu. Beşiktaş, ligin ikinci yarısı dikkate alındığında sıralamada 13. oldu. 
   
   SPK'dan Bilgili'ye yasak    SPK, BJK Başkanı Serdar Bilgili hakkında, çoğunluk hisselerine de sahip olduğu Arsan Tekstil hisselerinde yaptığı işlemler nedeniyle Cumhuriyet Savcılığına suç duyurusunda bulunmayı kararlaştırdı ve borsada işlem yapma yasağı getirdi. SPK, Arsan Tekstil hisse senedinde meydana gelen olağandışı fiyat ve miktar hareketlerine ilişkin olarak, yapılan incelemeler sonucunda suç unsurlarını içeren fiilleri nedeniyle aralarında Bilgili ve eski MHP milletvekili Cemal Enginyurt'un da bulunduğu 48 kişi hakkında suç duyurusunda bulunmayı kararlaştırdı. 
   
   
</TEXT>
</DOC>
