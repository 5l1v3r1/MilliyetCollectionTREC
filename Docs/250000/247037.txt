<DOC>
<DOCNO> 247037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/spor/axspo01.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rota Nihat 
</HEADLINE>
<TEXT>


Beşiktaş , Real Sociedad'ın paraya ihtiyacı olduğu için satmayı düşündüğü, milli oyuncu konusunda resmi başvuruda bulundu 

MEHMET ÇİFTÇİ 


Arteta'yı aldılar 
SİYAH - Beyazlı kulüp, Del Bosque'nin istekleri doğrultusunda transfer çalışmalarına da hız verdi. Başkan Yıldırım Demirören ve yöneticilerin, Real Sociedad'ın para sıkıntısı çekmesi nedeniyle satışını düşündüğü Nihat Kahveci için harekete geçtiği öğrenildi. Sociedad'ın, İskoç Glasgow Rangers'tan 22 yaşındaki İspanyol oyuncu Mikel Arteta'yı kadrosuna kattığı, stil olarak benzediği için Nihat'ı satarak, para kazanmayı hedeflediği bildirildi. 

Diario yazdı 
DİARİO gazetesi de bu konuda yaptığı dünkü haberinde Beşiktaş'ın, Sociedad'a pazarlık teklif ettiğini yazdı. Gazeteye göre, İspanyol kulübünün, Siyah - Beyazlı takımdan, 2.5 yıl önce verdiği para olan 4.5 milyon Euro'yu isteyecek. Ayrıca Nihat'ın üzerinde transfer hakkı olan Beşiktaş'ın bu parayı düşürerek, pazarlıklara başlayacağı ileri sürüldü. Yeni Teknik Direktör Del Bosque'nin de Nihat'ı listesine aldığı ve yöneticilere "olur" verdiği ifade edildi. 

Luccin de listede 
DEL Bosque'nin, İspanya'da çalışmalarını sürdürürken, Celta Vigo'nun Fransız oyuncusu Peter Luccin'in alınmasını önerdiği öğrenildi. Luccin, takımı küme düştüğü için bonservisini elinde tutuyor. 2001 yılında Fransa'nın Paris St. Germain takımından Celta Vigo'ya transfer olan 25 yaşındaki Luccin için Beşiktaş'ın harekete geçtiği vurgulandı. 1.78 boyunda ve 69 kilo olan siyahi orta saha oyuncusu üç sezon boyunca 10 gol attı. 

'Sözümü hep tuttum' 

Beşiktaş Teknik Direktörü Del Bosque, Beşiktaş'ı izleyenlere keyif veren bir takım haline getireceğini iddia etti, "Türkiye'ye başarı için geliyorum" diye konuştu 

Bosque iddialı geliyor 
BEŞİKTAŞ'IN yeni teknik direktörü Del Bosque, İspanya'daki evinin kapılarını ilk kez Milliyet'e açtı, Siyah - Beyazlı taraftarlara umut dolu mesajlar yolladı. Türkiye'ye büyük başarılar yakalamak için geldiğini söyleyen tecrübeli teknik adam, "Başarı için söz vermişseniz, onun arkasında duracaksınız. Sözümü hep tutarım. Taraftarlar keyifli futbola hazır olsun" dedi. 

Sergen'e mesaj var 
SÜREKLİ Beşiktaş'ın maç kasetlerini izleyen Del Bosque, Siyah - Beyazlı takımı biraz ağır bulduğunu dile getirdi. İspanyol teknik adam, "Kanatlarda biraz sorun var. Solda İbrahim'in alternatifi yok. Sağ tarafa Okan alınırsa sevinirim. Forvette ise Ahmed Hassan yeterli olur mu bilemem. Ancak Sergen benim için çok önemli olacak. Kendini iyi hazırlasın" diye konuştu. 

'Transfer yapacağız' 
DEL Bosque, İspanya'dan transfer yapacaklarını da müjdeledi. Sadece flaş isimlerin başarı için yeterli olmayacağını savunan Kartal'ın yeni hocası şunları söyledi "Gazetelerde çıkan birçok isim benim ilgi alanımda değil. Seyirciye zevk verecek, ofansif yönleri güçlü, koşan, bir takım yaratmak için iş yapan isimler alacağız. Bunun için zaman gerekiyor." 

Zago'dan U dönüşü 

GEÇTİĞİMİZ sezon ortasında 1 milyon 250 bin dolarlık transfer ücretini geri çeviren Brezilyalı yıldız Zago'nun, Beşiktaş'a geri dönmek istediği öğrenildi. Tecrübeli futbolcunun, İtalya'da istediği şartlarda kulüp bulamadığı ve Del Bosque'nin kabul etmesi durumunda boş mukaveleye imza atmaya hazır olduğu iddia edildi. Bu konuda son karar İspanyol hocaya bırakıldı. 

Pancu-Cordoba yuvada kaldı 

ORHAN YILDIRIM 

Oktay görüştü 
BEŞİKTAŞ'TA Pancu ve Cordoba sorunu dün nihayet çözüme kavuştu. Futbol Şube Sorumlusu Kıvanç Oktay, iki futbolcuyla da telefon görüşmesi yaparak, geri dönüş sözü aldı. Oktay ilk olarak Zago aracılığıyla Cordoba'ya ulaştı. Kolombiyalı eldiven, Del Bosque ile çalışmaktan mutluluk duyacağını ve kulüp için de bir sorun yoksa tekrar geri döneceğini bildirdi. 

Pancu da geliyor 
OKTAY, Cordoba'nın ardından tercümanı aracılığıyla Pancu'ya ulaştı. Lucescu'nun yeni takımı Shakhtar'a gitmekten vazgeçen Rumen yıldız, futbol hayatını Beşiktaş'ta sürdürme kararı aldığını açıkladı. Kartal, Fenerbahçe ile sözleşmesi biten Ali Güneş'e teklif götürdü. Teklife olumlu yaklaşan genç oyuncu son bir kez daha kulübüyle görüşerek kararını bildirecek. 

Başkana ziyaret 
BJK Okulları yöneticileri ve öğrenci temsilcileri dün Başkan Yıldırım Demirören ve Yönetim Kurulu üyelerini makamında ziyaret ederek, başarı dilediler. Kutlama ziyaretine İlköğretim Müdürü Meziyet Çetin, Lise Müdürü Recep Demirel, Müdür Yardımcısı Fatma İnsan ve Halkla İlişkiler Sorumlusu Şerife Meşe katıldı. Minikler, Demirören'den yeni sezon için şampiyonluk sözü aldı. 


</TEXT>
</DOC>
