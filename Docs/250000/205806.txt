<DOC>
<DOCNO> 205806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo16.html </URL>
<DATE> 2004/12/31/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Uğur Yıldırım frikik atmada dünyanın en iyisi .. Zidane'ı bile geçti 
</HEADLINE>
<TEXT>

     İspanya'da düzenlenen 'dünyanın en iyi frikikçisi' yarışmasında Hollanda'nın Heerenveen kulübünde forma giyen Türk oyuncu Uğur Yıldırım şampiyon oldu. 25 puanla şampiyonluğa ulaşan Uğur Yıldırım, yarışmada Zinedine Zidane, Totti, Mihajloviç ve Xavi'yi geride bıraktı. 
     Bu sezon özellikle UEFA Kupası'nda attığı gollerle dikkat çeken, Ersun Yanal tarafından Milli Takıma çağrılacağı açıklanan ve Galatasaray ile Fenerbahçe'nin transfer etmek için çaba harcadığı Uğur Yıldırım başarılarına bir yenisini ekledi. 
     
Türk futbolcu, İspanya'da düzenlenen Masters Freekick Turnuvası'nda önce birçok oyuncu arasından finale kaldı, ardından dün gece şampiyon oldu. 
     25 metreden süper bir frikik golü atan Uğur, finale direk katılan dünyaca ünlü yıldızlar Zinedine Zidane, Frencesco Totti, Mihajlovic ve Xavi'yi geçti. 
     Pierluigi Collina'nın gözetiminde yapılan yarışmada ikinciliği 20 puanla Shen Si aldı. 
     Uğur'un geçtiği diğer isimler ise Genk'ten Engelaar, Betis'ten Zarandona, Brugge'den Ceh, A.Nicosia'dan Hamilton. 
     Uğur, önceki akşam finale kaldığı yarışmada 18, 21 ve 25 metreden İspanya'da forma giyen Canizares ve Kameni gibi tecrübeli kalecileri avlamayı başardı. 
     Uğur, Hollanda'nın Heerenveen takımında forma giyiyor. 

     
</TEXT>
</DOC>
