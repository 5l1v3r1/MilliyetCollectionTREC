<DOC>
<DOCNO> 246603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur07.html </URL>
<DATE> 2004/06/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yozgat'ta son iki günde 24 kişi mantardan zehirlendi 
</HEADLINE>
<TEXT>

     Yozgat'ta, yağışların ardından dağlarda ve ormanlık alanlarda mantar toplayıp yiyen 24 kişi, zehirlenerek hastaneye kaldırıldı. 
     AA muhabirinin aldığı bilgiye göre, Yozgat merkezde 3, Akdağmadeni İlçesi'nde 15, Saraykent İlçesi'nde ise 6 kişi son 2 günde yedikleri mantarlardan zehirlenerek hastaneye kaldırıldı. 
     Yozgat Çevre ve Orman Müdürü Ali Şimşek, yaptığı açıklamada, zehirli mantarı diğer mantarlardan ayırt etmenin çok zor olduğunu, ormanlık alanda yetişen zehirli mantarın zehirli olmayan çayır mantarlarına benzemesi nedeniyle insanların kolayca yanılabildiğini belirterek, vatandaşların bu konuda dikkatli olmaları gerektiğini söyledi. 
     ''Ölüm meleği'', ''evcikkıran'' ve ''köy göçüren'' olarak adlandırılan zehirli mantarların bölgede yağışların ardından bol miktarda görülmeye başlandığını bildiren Şimşek, ''Bu mantarlardan 20-25 gram tüketilmesi bile bir insanın ölümü için yeterlidir. O nedenle, vatandaşlarımız, doğal koşullarda yetişen mantarları yememelidir'' dedi. 
     
</TEXT>
</DOC>
