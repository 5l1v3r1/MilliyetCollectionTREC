<DOC>
<DOCNO> 241660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko22.html </URL>
<DATE> 2004/05/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
IMF'ye göre Japon ekonomisi iyi yolda... 
</HEADLINE>
<TEXT>

     Uluslararası Para Fonu IMF , Japonya ekonomisinin uzun süredir içinde bulunduğu durgunluktan çıkmaya başladığını bildirdi. 
     Japon ekonomisiyle ilgili yıllık gözden geçirmesinin tamamlayan IMF heyetinin hazırladığı raporda, ekonomideki toparlanmanın güçlenip yaygınlaştığına dair cesaret verici işaretlerin bulunduğu vurgulandı. 
     Toparlanmanın Japonya'nın ihracat ve iç tüketim harcamalarına da yansıdığına dikkat çekilen raporda, Japon ekonomisinin 2004 yılının bütünü için yüzde 4'lük bir büyüme hızı tutturabileceği belirtildi. 
     IMF'nin Japon ekonomisi için bu yıl öngördüğü büyümenin Japonya hükümetinin resmi tahmininden daha yüksek olduğu görülüyor. 
     IMF raporunda, Japon ekonomisinin genel görünümünün olumlu olmasına karşılık, bankacılık sisteminde ve ticaret rejiminde bazı risklerin devam ettiğine dikkat çekildi. 
     Raporda, bu risklerden kaçınmak için hükümetin banka sistemindeki ödenmemiş alacak yükünü azaltmak, dış ticaretin önündeki engelleri gidermek ve posta sistemini özelleştirmek gibi ekonomik reformlara devam etmesinin gerektiği savunuldu. 
     
</TEXT>
</DOC>
