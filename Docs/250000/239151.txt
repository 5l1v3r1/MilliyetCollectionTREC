<DOC>
<DOCNO> 239151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur13.html </URL>
<DATE> 2004/05/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Cezaevinde yangın çıkarmak istediler .. 
</HEADLINE>
<TEXT>

     Çorum Kapalı Cezaevi'nde tutuklu bulunan 2 mahkumun, yataklarını ateşe vererek çıkartmak istedikleri yangın, itfaiyenin müdahalesiyle söndürüldü. 
     AA muhabirinin aldığı bilgiye göre, Çorum Kapalı Cezaevi'nde ''adam öldürmek'' suçundan tutuklu bulunan Asım B. 17 ile Serkan Y, henüz belirlenemeyen nedenden dolayı koğuşlarında bulunan yataklarını ateşe verdiler. 
     Koğuştan dumanların yükselmesi üzerine, cezaevi yönetimi durumu itfaiyeye iletti. İtfaiyenin müdahalesiyle yangın büyümeden söndürüldü. 
     Çorum Cumhuriyet Başsavcısı İlmettin Köklü, yataklarını ateşe veren Asım B. ile Serkan Y'nin dumandan etkilendiklerini ve Devlet Hastanesi'nde tedavi altına alındıklarını bildirdi. 
     Olayla ilgili soruşturma başlattıklarını ifade eden Köklü, bundan böyle tutuklu ve hükümlülerin cezaevinde yangın çıkartma olasılığına karşın daha kalıcı tedbirler alacaklarını kaydetti. 
     
</TEXT>
</DOC>
