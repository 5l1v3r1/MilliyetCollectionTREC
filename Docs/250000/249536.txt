<DOC>
<DOCNO> 249536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/siyaset/axsiy02.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'yi uyutup unutalım'a ödül 
</HEADLINE>
<TEXT>


Fischer'in, Danimarkalı Bakan'a söylediği, 'Türkiye AB üyesi olamaz. Onları önce uyutalım, sonra unutalım' sözleri belgesel ödülü aldı 

İRFAN KURTULMUŞ Kopenhag 


Danimarka'nın Avrupa Birliği dönem başkanlığını yaptığı Aralık 2002'de Kopenhag'da düzenlenen AB zirvesi sırasında, Başbakan Anders Fogh Rasmussen'in izniyle çekilen belgesel uluslararası ödül aldı. 52 ülkenin üye olduğu Avrupa Yayın Birliği EBU , zirve sırasında Alman Dışişleri Bakanı Joschka Fischer'in, Danimarkalı muadili Per Stig Möller'e, "Türkiye hiçbir zaman AB'ye tam üye olamayacak. Onları önce uyutalım, sonra unutalım" sözlerini sarf ettiği "Vitrinin arkasındaki Fogh" isimli belgesele ödül verdi. Bu yıl Marsilya'da düzenlenen törenle üçüncüsü verilen Golden Links Award ödülü, EBU üyeleri arasında işbirliğiyle çekilen yapımlara veriliyor. 

Gizli çekilmişti 
Danimarka ve İsveç televizyonlarının ortak yapımı belgeselde yer alan gizli çekimler, Rasmussen'in onayıyla geçen yıl İsveç televizyonu SVT'de yayımlanınca büyük ses getirmişti. Yine Rasmussen'in izniyle, AB zirvesi sırasında Fischer'le Möller'in yaptığı görüşmenin gizli çekilen bölümü televizyonda yayımlanmıştı. 
Gizli çekilen ve belgeselde yayımlanan bölümde, Fischer'in sözlerinin ardından Möller, "Almanya, Türkiye hakkında iki farklı dille konuşuyor" demişti. Bu ifadeler Türkiye - Almanya arasında krize de neden olmuştu. 


</TEXT>
</DOC>
