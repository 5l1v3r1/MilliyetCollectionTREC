<DOC>
<DOCNO> 203032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo25.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor Fenerbahçe'yi gözüne kestirdi 
</HEADLINE>
<TEXT>

     Malatyaspor Kulübü Basın Sözcüsü Ali Cengiz, galibiyetten başka bir düşünceleri olmadığını söyledi. 
     Cengiz, Fenerbahçe'nin gücünü bildiklerini, ancak kendilerinin de güçlü olduğunu ve rakiplerinden çekinmediklerini belirtti. 
     Bu sezon oynadıkları tüm maçlarda iyi futbol ortaya koyduklarını ve özellikle kendi sahalarında başarılı sonuçlar aldıklarını ifade eden Cengiz, şunları söyledi 
     ''Tabi zorlu bir maç olacak. Rakibimiz şampiyonluk yarışından kopmamak için 3 puan hesapları yapıyor. Biz de üst sıralardaki yerimizi sağlamlaştırmak ve daha da üst yerlere gelmek istiyoruz. Taraftarlarımıza iyi bir maç izlettireceğimize ve sahadan 3 puanla ayrılacağımıza inanıyorum. Galibiyetten başka bir düşüncemiz yok. Tek sıkıntımız defansın önemli isimlerinden Mert'in kart cezalısı olması. Ancak, sahada 11 kişi ile mücadele edeceğiz. Bunu mazeret olarak göremeyiz.'' Malatyaspor'un, Fenerbahçe maçı hazırlıklarına bugün akşam yapacağı çalışmayla başlayacağı bildirildi. 
     
</TEXT>
</DOC>
