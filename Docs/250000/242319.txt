<DOC>
<DOCNO> 242319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun27.html </URL>
<DATE> 2004/05/24/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
KKTC dış temas başlatıyor... 
</HEADLINE>
<TEXT>

     KKTC hükümeti, Kıbrıs konusunda, üst düzeyde dış temas başlatacak. KKTC Başbakanı Mehmet Ali Talat ile Dışişleri Bakanı ve Başbakan Yardımcısı Serdar Denktaş, bu çerçevede çarşamba günü Ankara'yı ziyaret edecek. 
     Talat başkanlığında olağanüstü toplanan KKTC Bakanlar Kurulu toplantısı sona erdi. Talat, özel görüşmesi nedeniyle toplantıdan erken ayrıldı. 
     Dışişleri Bakanı ve Başbakan Yardımcısı Serdar Denktaş, Bakanlar Kurulu toplantısından sonra yaptığı açıklamada, çarşamba günü Talat'la birlikte Ankara'ya gideceklerini ifade ederek, ''Orada yapılacak görüşmeden sonra, ardı ardına dış seyahatler gündemde'' dedi. 
     Talat'ın Ankara'dan döneceğini, ancak kendisinin dış gezilere devam edeceğini açıklayan Serdar Denktaş, dış temaslarının 16 Haziran'da tamamlanmasının öngörüldüğünü, bu temasların tamamlanmasının ardından hükümetin son durumunu gündeme getireceklerini söyledi. 
     Bakanlar Kurulu'na, yapacağı dış ziyaretlerle ilgili bilgi verdiğini ifade eden Bakan Denktaş, ''Takip edeceğimiz politikayı tam anlamıyla bir rayına oturttuk'' dedi. 
     Serdar Denktaş, bir soru üzerine, Ankara ziyaretinde, ''yaşanan süreci değerlendireceklerini ve önümüzdeki günlerin stratejisini birlikte belirleyeceklerini'' belirterek, Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül ile görüşeceklerini bildirdi. 
     Bu arada Serdar Denktaş, yarın düzenleyeceği basın toplantısında son siyasi gelişmeleri değerlendirecek. 
     
</TEXT>
</DOC>
