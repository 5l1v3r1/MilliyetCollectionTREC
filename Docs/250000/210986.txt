<DOC>
<DOCNO> 210986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/yasam/yas06.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şofben can aldı 
</HEADLINE>
<TEXT>

      DHA 
   
   Zonguldak Ereğli'de üç gün önce şofbenden sızan gazdan zehirlenen TED Koleji 9. sınıf öğrencisi Dilan Aslankaya 15 , önceki akşam yaşamını yitirdi. Karne sevincini yaşayamayan Dilan'ın takdirname almaya hak kazandığı belirtildi. Anne ve babası, Karabük'te ölen babaannesinin cenazesine gittiği için evde yalnız kalan Aslankaya, perşembe günü banyo yaparken şofbenden zehirlendi. Kapıyı kırarak içeri giren komşuları, Aslankaya'yı Ereğli SSK Hastanesi'ne kaldırdı. Durumunun ağır olması nedeniyle Zonguldak Karaelmas Üniversitesi Tıp Fakültesi Hastanesi'ne sevk edilen genç kız, tüm müdahalelere rağmen kurtarılamadı. Kızlarının okulunda din kültürü ve ahlak bilgisi öğretmenliği yapan Selim Aslankaya ile İngilizce öğretmeni eşi Hicran Aslankaya, kızlarının ölümüyle yıkıldı. 
   
   
</TEXT>
</DOC>
