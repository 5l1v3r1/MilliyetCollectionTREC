<DOC>
<DOCNO> 230799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/guncel/gun90.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
   Serin Duruş 
   Alper Mestçi - Hüseyin Özcan 
serindurus milliyet.com.tr Fax 0212 505 69 19 
      
   Tiplemeler...    No 23 Dj Tiplemeleri...    Ecnebigiller Bu tip dj'ler sadece yabancı müzik istasyonlarında çalışıp, Türkçe müzik yapan istasyonlarda çalışmayı ayıp sayar, çalışanları da kınarlar. Türkçe'yi doğru düzgün konuşamamayı, büyük bir yetenek sayar, Madonna'ya, "Mııdaaana" derken kendilerinden geçerler... 
   Laklakgiller Bunlar radyonun birincil amacı olan müzik dinlemenin fikrine bile tahammül edemezler. 2 saat boyunca nefes almadan konuşup, araya zoraki sokuşturdukları parçaların arasında da mütemadiyen konuşarak şarkıları murdar ederler. Radyoyu kapasanız bile seslerinin hala kulaklarınızda çınladığını hayretle fark edersiniz... 
   Gönülgiller Hayatlarının büyük bir kısmını aşık olup, şiir okuyarak ve ağlayarak geçirirler. Ezkaza o dönemde aşık olmasalar bile ileride yaşayabilecekleri muhtemel aşkları düşünerek içli şiirler okuyup anlamlı sözler ederler. Dinleyiciler arasından kendilerine gönül dostları edinip karşılıklı geyik muhabbeti yapıp yaşarlar... 
   Clubbergiller Ecnebigillere çok benzeyen bu kişiler dinledikleri müzik türüyle ayrılırlar. Sadece club, house ve trance dinleyip diğer türlere sümüklü böcek muamelesi yaparlar. Çoğu zaman bir tek cd'yle 2 saatlik programı bitirip arada sadece "yeah, dance, clubbin" gibi kelimeler söylemekle yetinirler. Bir çoğunun radyo başında bile durmayıp cd'yi takıp "partilere aktığı" bilinmektedir... 
   Makaragiller Stand-up furyası sırasında ortaya çıkan bu türün neslinin çok kısa sürede tükeneceği umut edilmişse de halen bazı frekanslarda yaşadıkları bilinmektedir. Bütün amaçları türlü zıpırlıklar yaparak radyo izleyicisini güldürmektir. Ama genelde espri diye yaptıkları laf kalabalığının bir şeye benzemediğini kendileri de fark edip aralara ikide bir gülme efekti dayarlar. Genetik bilimde yaşanacak ilerlemeler sonucu soylarının çok yakında tamamen tükeneceği tahmin ediliyor... 
   
   Flaş Flaş Flaş .. Pazar gecesi Beşiktaş-Gençlerbirliği maçı özetinin reklamını yaparken...    - Olaaağanüstü bir heyecan fırtınası .. 
   - Olaaağanüstü pozisyonlar, goller .. 
   - Olaaağanüstü bir maç .. 
   Şeklinde en az 20 betimleme yapan Şansal Büyüka'nın rakip kanalın yarışma jürisindeki Zerrin Özer'le özdeşleşen "olaaağanüstü" kelimesini ısrarla kullanması, Show Tv yönetimiyle aralarının bozulmasına yol açmamış. Yayın sonrası Şansal Büyüka'yı aramayan yöneticiler "N'apıyosun kardeşim Bari git bi de o jürinin arasına otur .. Derhal bizim jüriden 2-3 kelime kap, haftaya maçların reklamını o şekilde yapacaksın .." dememişler. Ama diyebilirlermiş de. Pek denmeyecek gibi değildi doğrusu...Olaaağanüstü gelişmeme .. 
   
   Deeeğirmen üstü çiçek, oyyy kızlar naz eyleme... 
   Don Kişot 
   
   Sayılır 
   "Entel de insandır..." 
</TEXT>
</DOC>
