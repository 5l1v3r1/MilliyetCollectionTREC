<DOC>
<DOCNO> 222816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy13.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Belediye Başkanı adayları projelerini anlattı 
</HEADLINE>
<TEXT>

     CHP, AK Parti ve SHP'nin Ankara Büyükşehir Belediye Başkan adayları, Ankara Sanayi Odası ASO üyelerine projelerini anlattılar. 
     ASO Başkanı Zafer Çağlayan, ASO Toplantı Salonu'nda gerçekleştirilen toplantının başlangıcında yaptığı konuşmada, Ankara'daki sanayi üretiminde belediyelerin çok önemli görevler üstlendiğini söyledi. Çağlayan, manavlıkla uğraşan belediyecilik anlayışına karşı olduklarını ifade ederek, Belediye İktisadi Teşekkülleri'nin BİT çalışma alanlarının daraltılmasını istedi. 
     Belediye başkan adaylarının birer saat arayla katıldıkları toplantıda, ilk olarak CHP Ankara Büyükşehir Belediye Başkanı Yılmaz Ateş, ASO üyelerine seslendi. 
     Ateş, Ankara'nın son 10 yıldır geri kalmış bir kent kimliğine büründüğünü belirtti. 
     Temel önceliklerinin Ankara'daki sanayi çarkını yeniden döndürmeye çalışmak olduğunu vurgulayan Ateş, ''Kentteki tüm sanayicileri çağırıp konuşacağız. Ankara'yı yeniden sanayi üretiminin dönen çarkının dişlisi haline getirmeliyiz. Ankara bu konuda tek başına yetemezse, yurtdışındaki yatırımcı kuruluşlara çağrıda bulunup, onların Ankara'ya yatırım yapmalarını sağlayacağız'' diye konuştu. 
     Yılmaz, Ankara'yı doğaya, çevreye saygılı sanayileşen, üretim yapan, işsize istihdam üreten bir kent haline getireceklerini anlattı. 
     
     ''3,5 KATRİLYON BORÇ VAR'' 
     Ankara'yı meslek odaları ve sivil toplum örgütleriyle birlikte yöneteceklerini ifade eden Ateş, kentin kaynaklarının doğru ve yerinde kullanılacağını ifade etti. 
     ASO üyelerinin sorularını da yanıtlayan Ateş, Ankara Büyükşehir Belediyesi'nin borçları hakkında bilgisinin olup olmadığının sorulması üzerine, belediyenin BOTAŞ, Hazine, TEDAŞ ve İller Bankası'na başta olmak üzere yaklaşık 3 katrilyon 500 trilyon lira borcu bulunduğunu ifade etti. 
     Toplantıya, Ateş ile birlikte CHP'nin Etimesgut Belediye Başkan Adayı Mesut Sarıkaya, Gölbaşı Belediye Başkan Adayı Erdal Eren, Altındağ Belediye Başkan Adayı Murat Uzun, Sincan Belediye Başkan Adayı Feyzi Ünal ve Mamak Belediye Başkan Adayı Selahattin Öcal da katıldı. 
     
     MELİH GÖKÇEK'İN KONUŞMASI 
     ASO'nun ikinci konuğu, AK Parti Büyükşehir Belediye Başkan Adayı Melih Gökçek oldu. 
     Gökçek, yeniden belediye başkanı seçilmesi durumunda uygulamayı planladığı projeler hakkında bilgi verdi. 
     Yeni dönemde birçok ''mega projeyi'' hayata geçireceklerini ifade eden Gökçek, bunların en önemlisinin ''e-belediye'' projesi olduğunu dile getirdi. 
     Proje çerçevesinde, tüm Ankaralılar'a bir ''Başkent Kartı'' dağıtacaklarını anlatan Gökçek, vatandaşların bu kart aracılığıyla belediyeyi ilgilendiren ödemeleri yapabileceklerini söyledi. 
     Belediyeyi ''daha da şeffaflaştıracaklarını'' anlatan Gökçek, e-belediye projesi kapsamında belediye ihalelerine ait rakamsal dökümlerin de internet ortamında görülebileceğini anlattı. 
     Yeni dönemde 16 adet rekreasyon alanı planlayacaklarını anlatan Gökçek, metro çalışmalarının süreceğini ifade etti. 
     Gökçek, Hıdırlıktepe'ye yapılması planlanan, üzerinde restoran olarak kullanılacak bir AIRBUS uçağı bulunan otel, Konya yolu üzerine inşa edilecek 50 metre uzunluğundaki semazen heykeli ve kentin 10 değişik yerine yapılacak kent müzeleri hakkında animasyon gösterileri eşliğinde bilgi verdi. 
     Büyükşehir Belediyesi'ne ait, içerisinde sebze ve meyve satılan BEL-ÇAR otobüslerini kaldıracaklarını anlatan Gökçek, BİT'lerin çalışmasından memnun olduğunu söyledi. 
     Özel sektör kuruluşlarına çok daha pahalıya ve düşük kalitede yaptırılabilen işlerin BİT'ler kanalıyla daha ucuz ve daha kaliteli gerçekleştirildiğine dikkati çeken Gökçek, ''BİT'leri kaldırmayı düşünmüyorum. Çünkü BİT'ler bir işi gerçekleştirirken masraftan kaçınmıyor. Bizim için kar etmesi önemli değil. El elde baş başta bir iş tamamlarlarsa bizim için yeterlidir'' diye konuştu. 
     Daha sonra ASO üyelerinin sorularını yanıtlayan Gökçek, bir soru üzerine, kendi döneminde yalnızca metro çalışmalarında kullanılmak üzere 150 milyon dolar kredi kullanıldığını söyledi. 
     Gökçek, belediyenin şu anda varolan borçlarının tümünün Karayalçın döneminden kaldığını ifade etti. 
     Toplantıya, AK Parti'nin Altındağ Belediye Başkan Adayı Veysel Tiryaki, Yenimahalle Belediye Başkan Adayı Ahmet Duyar, Çankaya Belediye Başkan Adayı Çağlar Mesut Bozoğlu, Sincan Belediye Başkan Adayı Hasan Altın ve Gölbaşı Belediye Başkan Adayı Abdulnasır Haşlak da katıldı. 
     
     MURAT KARAYALÇIN 
     ASO'da günün son konuğu, SHP'nin Büyükşehir Belediye Başkan Adayı Murat Karayalçın oldu. 
     Ankara'nın ''plansız, haksız ve halksız yönetildiğini'' öne süren Karayalçın, 1994 yılına kadar tüm harcamalarında saydam olan belediyenin şimdi kapalı bir kutu haline geldiğini söyledi. 
     Projelerinden söz eden Karayalçın, Ankara'yı AB ülkeleri başkentlerinin ortalama düzeyine çıkarmayı hedeflediğini kaydetti. Ankara halkına ayni ve nakdi yardım sağlamanın yanı sıra istihdamı teşvik edecek projelere, mesleki eğitim ve beceri projelerine öncelik vereceklerini anlatan Karayalçın, Ankara'da yoksulluk sınırının altında yaşayan 650 bin kişi bulunduğunu saptadıklarını bildirdi. 
     Karayalçın, yoksulluğun, ülkeye başkentlik yapan bir kente yakışmayacak boyutlara ulaştığını ifade etti. 
     Murat Karayalçın, en önemli hedeflerinin, Ankara'yı AB üyesi ülkelerin başkentlerinin standartlarına ulaştırmak olduğunu sözlerine ekledi. 
     Kent yönetiminde, kaynakların nasıl kullanılacağının bir tasarım çerçevesinde ortaya konulmasının önemli olduğunu anlatan Karayalçın, ''Kentin ufku, bu tasarımların projelerle desteklenerek şekillendirilebilir'' dedi. 
     
     DİYARBAKIR MİTİNGİ 
     Toplantının çıkışında gazetecilerin sorularını yanıtlayan Karayalçın, bir gazetecinin, dün gerçekleştirilen Diyarbakır mitinginde bölücü terör örgütü elebaşısı Abdullah Öcalan lehine sloganlar atıldığını ve Öcalan'ın posterlerinin açıldığını belirterek konuya ilişkin görüşünü sorması üzerine, şunları söyledi 
     ''Değişik yerlerde değişik vesilelerden yararlanarak yaptıkları gibi, dün de bir grup bölücü örgüt mensubu sloganlar attı. Ama bu durum Demokratik Güç Birliği'ni oluşturan partiler tarafından engellendi, susturuldular. Bunlar yalnızca bizim toplantılarımızda değil, her yerde oluyor. Burada hem bölücü örgütün mensupları var, hem de belki kışkırtıcı ajanlar var. Bunları hiç kuşkusuz devletin güvenlik güçlerinin izlemeleri, yakalamaları, gerekeni yapmaları gerekiyor. Bence önemli olan bu haber değil, orada benim ve Demokratik Güç Birliği'ni oluşturan partilerin genel başkanlarının yaptıkları konuşmalar ve verdikleri mesajlardır.'' Karayalçın, Öcalan'ın, avukatlarıyla yaptığı görüşmede ''sol ittifakın önemli bir çıkış olabileceğini ve Murat Karayalçın ile görüşmelerini'' istediği yönünde gazetelerde çıkan haberlerin anımsatılması üzerine, bu haberleri kendisinin de gördüğünü belirterek, ''Orada ordumuzla ilgili çok övücü sözler de var. Bunun bir anlamı olabilir mi İnsanlar bundan medet umuyorlar. Anlıyorum onların dertlerini'' diye konuştu. 
     
</TEXT>
</DOC>
