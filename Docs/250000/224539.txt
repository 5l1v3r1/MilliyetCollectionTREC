<DOC>
<DOCNO> 224539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo02.html </URL>
<DATE> 2004/03/22/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Canaydın Yeni hocamızı hafta içinde açıklarız... 
</HEADLINE>
<TEXT>

     Galatasaray Kulübü Başkanı Özhan Canaydın, takımdan ayrılan Fatih Terim'in yerine getirilecek teknik adamın, hafta içinde belli olacağını söyledi. 
     Bir televizyon programında canlı yayında konuşan Canaydın, seçimden önce başka bir teknik adam ile angajmana girmediklerini ifade etti. 
     Canaydın, ''Kimin seçileceği belli değildi. Seçim sonrasına bıraktık. Birtakım hocalarla görüşmemiz mutlaka oldu. Yeni hocamızı hafta içinde açıklarız. Bu arada Fatih Terim de iyi bir Galatasaraylılık örneği verdi ve bu ortamda takımı başsız bırakmadı'' diye konuştu. 
     Yeni teknik adam arayışlarına yarından itibaren Ergün Gürsoy ve yönetim kurulu ile birlikte başlayacaklarını dile getiren başkan Canaydın, takımı ilk etapta altyapı hocalarının çalıştıracağını açıkladı. 
     
     YENİ TRANSFERLER 

     Özhan Canaydın, Galatasaray'ın yeni dönem için yerli ve yabancı olmak üzere 6-8 oyuncu transfer edeceğini söyledi. 
     Galatasaray'ın bundan daha kötü durumdayken dahi büyük transferler yaptığını vurgulayan Canaydın, ''Bu transferleri yapmak için yeni bir bütçe hazırlayacağız. Olağanüstü bir kongre yaparak bütçe onayı alabiliriz'' dedi. 
     Canaydın, Hagi, Popescu, ve Taffarel gibi isimlerin transfer edilmesi gerektiğini kaydederek, her zaman böyle uyumlu bir üçlünün biraraya gelemeyebileceğini ifade etti. 
     Transferleri sezon sonunda yapacaklarını bildiren Canaydın, şu anda boşta bulunan ve her gittiği kulüpte sorun çıkartan Rivaldo gibi futbolcuları kadrolarına katmayacaklarını belirtti. 
     Futbol Şubesi sorumlusunun Ergün Gürsoy olacağını anlatan Canaydın, ''Kendisiyle birlikte çalıştık ve çok çekiştik ancak bu hep Galatasaray için var oldu. Hiç de birbirimize kırılmadık. Geçmişte birlikte çalıştığımız dönemde, Şampiyon Kulüpler Kupası'nda yarı final oynadık. Yine başarılı olacağımıza inanıyoruz'' diye konuştu. 
     Taraftarların kendisini sevdiğini dile getiren Başkan Canaydın, dünkü maçta ve kongre öncesinde bazı tepkiler olduğunu ve bunları kimlerin provoke ettiğini bildiklerini savundu. 
     
     ''İZİN ALABİLİRSEK ALİ SAMİ YEN'E DÖNERİZ'' 

     Canaydın, Atatürk Olimpiyat Stadı'nın sorunlarının sürdüğünü belirterek, ''Gelecek sezon hem inşaatı yapma hem de maçları oynama izni alabilirsek, Ali Sami Yen Stadı'na döneriz'' dedi. 
     UEFA'nın Ali Sami Yen Stadı'nda maç oynatmama kararı olduğunu anlatan Canaydın, ''Şimdi biz bir rapor hazırlıyoruz. Bu raporlar doğrultusunda stadımızın yeniden yapımına eski açık tribünden başlayacağız'' şeklinde konuştu. 
     Canaydın, halen takımdan ayrı çalışan Bülent Korkmaz, Hakan Ünsal ve Arif'in takıma dönüp dönmeyeceğine, yeni antrenörün karar vereceğini, kendilerinin de buna uyacağını söyledi. 
     
</TEXT>
</DOC>
