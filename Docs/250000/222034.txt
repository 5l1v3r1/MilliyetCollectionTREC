<DOC>
<DOCNO> 222034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy19.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Hortumcular sıraya girdi, şakamız olmadığını anladılar... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AK Parti iktidara geldikten sonra ''hortumcuların sıraya girdiğini'' söyledi. Gül, ''AK Parti hükümetinin şakası olmadığını, AK Parti hükümetiyle kapalı kapılar arkasında pazarlık yapılamayacağını anladılar. Hepsi sıraya girdi, bugüne kadar kendi kasalarına aktardıklarını gelip Hazine'nin kasasına aktaracaklar'' dedi. 
     Gül, Devlet Bakanı Beşir Atalay ile Kırıkkale Cumhuriyet Meydanı'nda AK Parti tarafından düzenlenen mitingde konuştu. 
     Gül, meydandaki kalabalığı işaret ederek, tarihi bir gün yaşandığını belirtti ve ''Zannetmeyin ki bu tablo sadece Kırıkkale'de. Türkiye'nin dört bir yanında meydanlar AK Parti için dolup taşıyor. Bu hiçbir hükümete, hiçbir partiye nasip olmamıştır'' diye konuştu. 
     İktidarlarının üzerinden 15 aylık bir süre geçtiğini ve bu süre içerisinde Türkiye'nin önemli mesafe kat ettiğini anlatan Gül, şunları söyledi 
     ''15 ay önce Türkiye'ye adeta karanlıklar çökmüştü. Ümitsiz millet, bir de sizi deneyeceğiz dedi. 
     Şimdiye kadar hangimizin çocuğu okul açıldığında sırasının üstünde kitaplarını buldu. 15 aydan bu yana fiyatlara bir bakın. Enflasyonun tek rakama yüzde 10'un altına düştüğüne siz şahitsiniz. Bir sene önce bu memleketi idare eden Ecevit, Bahçeli, Yılmaz iktidarını düşünün. Düşünün bakalım Türkiye'yi kim idare ediyordu. O zaman enflasyon kaçtı, şimdi kaç Elinizi vicdanınıza koyun, fiyatlar nereden nereye geldi '' Alanda bulunanların ''Türkiye sizinle gurur duyuyor'' sloganları üzerine, ''Asıl biz sizlerle gurur duyuyoruz'' diyen Abdullah Gül, AK Parti'nin siyasete yeni bir anlayış getirdiğini, açık ve dürüst olduklarını ve olmaya devam edeceklerini kaydetti. 
     
     ''HORTUMCULAR SIRAYA GİRDİ'' 

     Ülkenin içinde bulunduğu zor koşullarda, ''devletin, milletin başını sıkıntıya sokmadan gemiyi sağ salim selamete çıkarmayı başardıklarını'' ifade eden Gül, hükümetin icraatını anlatırken duble yol projesini gerçekleştirmek için depolarda bekleyen iş makinelerini seferber ettiklerini, vali ve kaymakamlar da dahil tüm yetkililerin artık koltuklarında oturmadıklarını dile getirdi. 
     İktidarlarından önce Türkiye'nin ''çok karanlık yanlarının bulunduğunu'' ifade eden Gül, ''Evimizin içi adeta kokuyordu. Yolsuzlukla, hırsızlıkla, üç kağıtçılıkla adeta Türkiye'nin içi kokuyordu'' dedi. Gül, 3 Kasım'dan önce iktidara geldiklerinde hortumları kesme sözü verdiklerini vurgulayarak, şöyle devam etti 
     ''Eski iktidarların korkularından üzerlerine gidemedikleri adamların üzerlerine nasıl gidildiğini gördünüz. Türkiye, altın yıllarını yaşayacak, çünkü sizin verdiğiniz yetkiyle karşınızda tek başına bir iktidar var. 
     Hortumcuların hepsi sıraya girdi. AK Parti hükümetinin şakası olmadığını, AK Parti hükümetiyle kapalı kapılar arkasında pazarlık yapılamayacağını, bu konudaki gözü karalığını gördüler. Hepsi sıraya girdiler, şimdiye kadar kendi kasalarına aktardıklarını gelip Hazine'nin kasasına aktaracaklar.'' Gül'ün bu sözleri üzerine, mitinge katılanlar ''vur vur inlesin, hortumcular dinlesin'' şeklinde slogan attılar. 
     Devlet Bakanı ve Başbakan Yardımcısı Gül, geçmiş iktidara yönelik eleştirilerde bulunurken, MHP, DSP ve ANAP'tan söz edince, bu partileri protesto eden vatandaşları susturdu. 
     Türkiye'nin itibarının her geçen gün arttığını, her hafta birkaç başbakanın, birkaç dışişleri bakanının Türkiye'yi ziyaret ettiğini kaydeden Gül, ''Türkiye, ayağa kalktı, nasıl iflas eden bir şirket önce eski borçlarından kurtulup, ayağa kalkar, sonra da kar etmeye başlarsa, Türkiye de şimdi böyle ayağa kalktı'' diye konuştu. 
     
     ''HİZMET DAHA BEREKETLİ OLUR'' 

     Gül, AK Parti'nin belediye başkan adayı Veli Korkmaz'ın arkasında olduklarını belirterek, şöyle devam etti 
     ''Tabii ki Kırıkkale halkı kime destek verirse, hangi siyasi partiye karar verirse ona saygımız vardır. Tabii ki kanuni olarak hakkı, hukuku neyse alacaktır. 
     Biz böyle kötü particilik yapan bir hükümet asla olmadık, olmayacağız, ama şu da bir gerçek. Bir taraftan Ankara'da iktidarda, bir tarafta belediyelerde bir uyum varsa, eğer aynı siyasi anlayıştaysanız, muhakkak ki o zaman hizmetler daha bereketli olacaktır. İşler daha uyumlu yapılacaktır. Problemler, sorunlar daha iyi anlatılabilecek, daha iyi diyalog kurulacaktır.'' Konuşmasında, TÜPRAŞ'ın özelleştirilmesi konusuna da değinen Gül, özelleştirmenin çalışanların özlük haklarına helal getirmeyeceğini, hiçbir TÜPRAŞ çalışanının işinden olmayacağını söyledi. Gül, bu konuda istismarlara fırsat verilmemesini de istedi. 
     
     ATALAY ''TÜRKİYE'NİN PRESTİJİ YÜKSELDİ'' 

     Devlet Bakanı Beşir Atalay da, vatandaşlara, ''Bizim kavgayla gerginlikle işimiz yok. Gerginlik yanlılarına kulak asmayın'' diye seslendi. 
     Hükümetin gücünü daha da artırmak için 28 Mart'ta daha fazla oy istediklerini kaydeden Atalay, ''Biz hükümet olarak yapamayacağımız şeyleri vaat etmedik, etmeyeceğiz. 3 Kasım'dan önce ne söz verdiysek, bir bir onları gerçekleştiriyoruz. Daha yapacak çok işimiz var'' dedi. 
     Kırıkkale'nin 28 Mart'tan sonra AK Parti adayı Veli Korkmaz ile sorunlarının çözüleceğini ifade eden Atalay, aday seçiminde çok titiz davrandıklarını, parti ve hükümet olarak belediye başkanlarının vaatlerini gerçekleştirip gerçekleştiremediklerini takip edeceklerini söyledi. 
     Atalay, 3 Kasım seçimleri öncesinin unutulmamasını isteyerek, o dönemde Türkiye'nin dış itibarının çok azaldığını ve neredeyse yok olduğunu anlattı. Atalay, ''İki güzel genç insanın birisi sayın başbakanımız, diğeri başbakan yardımcımız. Dünyada adeta mekik dokudular. Bugün Türkiye hem içeride hem dışarıda gücü, prestiji, onuru daha da yükselmiş bir ülkedir, daha da yükselecektir'' diye konuştu. 
     
     TÜPRAŞ İŞÇİLERİNDEN PROTESTO 

     Miting alanının arka tarafında toplanan ve TÜPRAŞ Kırıkkale rafinerisinde çalışan Petrol-İş Sendikası üyesi bir grup işçi de, miting sırasında ellerindeki ''kırmızı kartları'' göstererek ve düdük çalarak protesto gösterisinde bulundu. 
     ''TÜPRAŞ'ı satanı biz de satarız'', ''Vur vur inlesin hükümet dinlesin'' şeklinde slogan atan gruba, zaman zaman alanda bulunan vatandaşlar ıslıklarıyla tepki gösterdiler. 
     Güvenlik güçleri de, protestocu grup ile mitingi izleyen vatandaşlar arasında çember oluşturdu. 
     Alanda, miting öncesinde sanatçı Uğur Işılak konser verdi. 
     Mitinge katılanların taşıdıkları, ''Yolumuz açık yüzümüz ak olsun'', ''İnadına AK Parti'', ''Genel iktidar yerel iktidar el ele'' pankartları dikkati çekti. 
     
</TEXT>
</DOC>
