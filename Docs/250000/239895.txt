<DOC>
<DOCNO> 239895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/spor/spo06.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hukuk kepazeliği 
</HEADLINE>
<TEXT>


Bakan Şahin, yeni futbol yasa tasarısıyla ilgili düzenlediği basın toplantısında Tahkim Kurulu'na çattı ve Şenol Güneş'e büyük haksızlık yapıldığını belirtti 

CEMAL ERSEN 


Başbakan rahatsız 
BAŞBAKAN Yardımcısı ve Devlet Bakanı Mehmet Ali Şahin, Tahkim Kurulu Başkanı Türker Aslan'ı ağır bir dille suçladı, "Şenol Güneş ile ilgili verdikleri karar bir hukuk kepazeliğidir. Konuyu Başbakanlık Teftiş Kurulu'na incelettireceğim" dedi. Eski Milli Takımlar Teknik Direktörü Güneş'e haksızlık yapıldığını ve onurunun zedelenerek kapının önüne koyulduğunu ifade eden Bakan Şahin, "Konu, Sayın Başbakanımızı da rahatsız etmiştir. Haluk Ulusoy'a da incelenmesi gerektiğini söyledim" ifadesini kullandı. 

"İki hoca var" 
ŞAHİN, Tahkim Kurulu'nun, Güneş'in sözleşmesinin devam ettiğini öne sürerek başvurusunu reddettiğini hatırlattı ve şunları söyledi "Bir de 75 bin dolarlık depozitosunu irat kaydediyor. Federasyon Başkanı sözleşmesinin tek taraflı fesh edildiğini açıklıyor, Başkanvekili Ata Aksu da 24 Mart'ta yazılı tebligatla iş akdinin tek taraflı bozulduğunu bildiriyor. O halde sözleşmesi devam eden Güneş'in başvurusunu bu gerekçe ile nasıl geri reddedersin Demek ki şu anda iki tane milli takım hocası var". 

"Fahri görevler" 
PFDK bazı kararlarının kamu vicdanını rahatsız ettiğini belirten Şahin, "Basit bir olaya ağır ceza verilirken, emsallerinden daha ağır suçlara az ceza verilmesi tartışma yaratıyor. Oysa kılı kırk yarmaları gerek. Bu yüzden Türkiye'de talimatla karar veren kuralları görmek istemiyorum dedim" yorumunu yaptı. Bakan Şahin, tasarının gelecek hafta yasallaşmasını hedeflediklerini de vurguladı, eski para alarak görev yapan iki başkan vekili ile üç MHK üyesinin bundan böyle fahri görev yapacağını söyledi. 

"Erzik uyardı" 
BAKAN Şahin, Tahkim Kurulu'nun üç üyesinin, yüksek yargıdan seçilmesiyle ilgili düzenlemeden Şenes Erzik'in uyarısı üzerine vazgeçtiklerini açıkladı. Başbakan Yardımcısı, iki üyenin üniversitelerin hukuk fakülteleri ile spor yüksek okullarında görev yapan öğretim üyelerinden seçileceğini ifade etti. Şahin, başkan adaylarında aranacak şartlara niçin üniversite mezunu ifadesi konulmadığı yolundaki soruyu da " Spekülasyon olurdu. Kişisel amaçla yaptılar denir endişesi taşıdık" yanıtını verdi. 

MHK'yı genel kurul seçecek 

YASADAKİ değişikliğe göre daha önce federasyon başkanı tarafından atanan MHK, genel kurul tarafından seçilecek. Kulüp ağırlıklı genel kurulun seçeceği MHK'nin sorumluluğunun da delegelerde olması hedefleniyor. MHK'nin istifa etmedikçe, görevden alınması engelleniyor, bağımsız olduğunun altı çiziliyor ve güvenceye kavuşturuluyor. Federasyon bütçesinin yüzde 2'si, MHK'nin faaliyetlerine ayrılıyor. MHK ile birlikte Tahkim ve Denetleme Kurulu da genel kurul tarafından seçiliyor. 

Görev süresi 2 döneme indi 

YENİ yasa tasarısı federasyon başkanının, görev süresini ise iki dönem olarak belirliyor. Daha önce tasarıda yer alan geriye dönük uygulama ise hukuka aykırı olması gerekçesiyle kaldırılırken, başkanlık seçiminin ise federasyon yönetim kurulu üyelerinin seçiminden önce yapılması, başkan adayı olabilmek içinse genel kurul üyelerinin beşte birinin yazılı teklifi gerekiyor. Daha önce başkan tarafından seçilen üç yönetim kurulu üyesinin seçimi de genel kurula devrediliyor. 

Denetleme'ye önemli görev 

BAKAN Şahin tarafından açıklanan yeni yasa Denetleme Kurulu'na önemli görevler yüklüyor. Kurul her yıl gelir gider ve mali tablosu hazırlayacak, kaynakların ekonomik kullanıp kullanılmadığını, harcamaların sportif faaliyetler için yapılıp yapılmadığını rapor edecek ve bu raporu genel kuruldan 1 ay önce delegelere gönderecek. Federasyon başkanının harcama yetkisi de yönetime bağlı olacak. Belirlenen limitin üzerindeki harcamalar için yönetimden onay alınacak. 

Sayı 215'e yükseldi 

KULÜP ağırlıklı genel kurul üye sayısı 215'e yükselirken, en az 6 ay A Milli Takım teknik direktörlüğü yapanlar, yasa yürürlüğe girdiği tarihten önce en az 40 kez A milli olmuş faal olmayan futbolcular da delege seçiliyor. Kulüplerin oy oranı, yüzde 45'den 72'ye yükseliyor. Futbol Hakemleri ve Gözlemcileri Derneği'nin belirleyeceği FIFA kokartı taşımış ve faal olmayan üç kişi de genel kurula katılıyor. Süper Lig'de şampiyon olmuş kulüplere ekstradan ikişer delege veriliyor. 


</TEXT>
</DOC>
