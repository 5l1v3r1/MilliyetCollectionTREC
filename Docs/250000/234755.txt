<DOC>
<DOCNO> 234755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/siyaset/siy04.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne pişkinlik 
</HEADLINE>
<TEXT>


Annan Planı referandumu öncesinde 'hayır' propagandası yapan Serdar Denktaş ve Derviş Eroğlu, referandumdan sonra Kıbrıs'ta çözümü 'hayır' diyen Rumların engellediğini öne sürerek pes dedirttiler. Rauf Denktaş, Rumların 'hayır'ına sığındı 


Dün dündür... 
DIŞ HABERLER SERVİSİ 

KKTC Cumhurbaşkanı Rauf Denktaş, 24 Nisan referandumundan önce militanca bir "hayır" kampanyası yürüttü, tüm enerjisini Kıbrıslı Türklerin "hayır" oyu vermesi için harcadı. Kıbrıs Türk halkı onu dinlemedi ve çözüme "evet" dedi. Türkler "evet" oyu vermekle aynı zamanda Denktaş'ı istifaya çağırmış oldu. Ama Denktaş önceki gün "Annan Planı kabul edilmiş olsaydı istifa ederdim" dedi. Böylece istifa etmemek için Rumların "hayır" oyuna sığınmış oldu. Oysa, kendi halkı Annan Planı'nı kabul etmişti. Bu durumda istifa etmesi gerektiğinin itirafı da kendi sözlerinde gizliydi. Halkının umutlarına bu kadar yabancılaşmış olmasına rağmen istifa etmeyerek olumsuz siyasetin yeni bir örneğini verdi. 

Oğul Denktaş Barışı Rumlar engelledi 
LEFKOŞA Milliyet 

KKTC'deki Annan Planı referandumu öncesinde "hayır'"propagandası yapan ve ardından önceki günkü referandumda "hayır" oyu verdiğini açıklayan KKTC Dışişleri Bakanı ve Başbakan Yardımcısı Serdar Denktaş, "Kıbrıs'ta barışın, Kıbrıs Rum halkının barış ve çözüme hazır olmaması nedeniyle engellendiğini" belirtti. Denktaş, "Kıbrıs Türk halkının geleceğiyle ilgili son derece önemli bir virajın kazasız bir şekilde atlatıldığını" belirterek çözüm sürecinde sonuca ulaşılamadığını kaydetti. Serdar Denktaş, "Referandum sonuçları barışı engelleyenin başka yerde olduğunu gösterdi. Sonuçlar, bütün dış baskılara rağmen, Cumhurbaşkanı Rauf Denktaş'ın bazı konulardaki haklılığının da göstergesi" dedi. 
Referandumda "hayır" dediği için pişman olmadığını kaydeden Serdar Denktaş, "Çözüm isteyenler kutlamalar yapıyor. Ama neyin kutlamasının yapıldığını anlamakta güçlük çekiyorum" diye konuştu. 

'Hayır'cı Eroğlu Rumlar barış istemedi 
LEFKOŞA Milliyet 

Kendisi de "hayır" kampanyası yapan KKTC ana muhalefet Ulusal Birlik Partisi'nin UBP Genel Başkanı Derviş Eroğlu, önceki günkü referandum sonuçlarının, adada barış istemeyen tarafın, Annan Planı'na ezici bir çoğunlukla "hayır" diyen Rumlar olduğunu bir kez daha ortaya çıkardığını söyledi. 
Eroğlu, "UBP, Annan Planı ortaya çıktığı günden beri planın 5 - 6 maddesini ön plana çıkararak müzakere zemini olamayacağını söylemişti. Seçimlerde de bu kampanyayı tek parti olarak yürüttü. Dolayısıyla yüzde 35 küsur "hayır" oyunun çıkması elbette parti olarak bizi memnun etti" dedi. 
"Kıbrıs'ta barış engellenemez" diyenlerin, barışı engelleyenlerin Rumlar olduğunu görüp yeni bir değerlendirme yapmaları gerektiğini ifade eden Eroğlu, "Bundan sonra, elbirliği halinde Kıbrıs Türkü'ne uygulanan ambargoların kaldırılması ve devletin tanıtılması konusunda mücadele etmeliyiz" diye konuştu. 



</TEXT>
</DOC>
