<DOC>
<DOCNO> 219212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko12.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Hamiline çekleri kaldıracağız 
</HEADLINE>
<TEXT>

     Maliye Bakanı Kemal Unakıtan, bankacılık sisteminden geçirilmesi zorunlu olan ödemelerdeki 10 milyar liralık sınırın, biraz azaltılacağını bildirdi. 
     Bakan Unakıtan, Defterdarlar ve Gelirler Bölge Müdürleri toplantısının açılışında yaptığı konuşmada, 2004 yılının, kayıtdışı ekonomiyle mücadele yılı ilan edildiğine dikkat çekerek, Defterdar ve Bölge Müdürleri'nin de bu çerçevede hareket etmelerini istedi. 
     Vergi daireleriyle yakından ilgilenilmesi, mükelleflerin durumuna, tahakkuk ve tahsilata bakılması gerektiğini kaydeden Unakıtan, Defterdarlara, ''Vergi dairelerine mahkeme duvarı gibi suratlı adam koymayın. Kafanızı bir yere sokup, bize gelen kayıtlar bu diye hareket etmeyin, bölgenizdeki ekonomik faaliyetler, kayıtlara yansımış mı yansımamış mı, ona bakınız'' dedi. 
     Bugün gazetelere yansıyan ve mercedesle ile yeşil kart vizesi yaptırmaya giden vatandaşa ilişkin habere de dikkati çeken Unakıtan, bu gibi durumlar için '' uyanık idareci'' olunması zorunluluğu bulunduğunu ifade etti. 
     Unakıtan, ''uyanık idareci olacaksınız, sizin koku alma, hesap yapma kabiliyetiniz var'' şeklinde konuştu. 
     
     DERECELENDİRME SİSTEMİ... 

     Defterdarların, gerekirse fabrikaları gezerek, hangi sektörde ne kadar imalat yapıldığını izlemesini de isteyen Maliye Bakanı şöyle devam etti 
     ''Sizin koku alma hesap yapma kabiliyetiniz var, beyanlara bakacaksınız, uyuyor mu uymuyor mu , adamın beyanı günlük taksi parası kadar bile değil bunları ayıracağız, getirdiğimiz performans dereceleme sistemi tamamen bu amaca yönelik. 
     Mükellefin gayri safi geliri ne kadar, maliyeti ne kadar, amortisman gideri ne kadar, bunu bize verecek, bilgisayara koyacağız, aynı sektör, aynı işkolunda iş yapanları derecelendireceğiz, bu asla asgari kazanç müessesi değil, hayat standardını getirmiyoruz. TOBB ile sivil toplum örgütleriyle ve piyasayla tespit ettiğimiz ölçüleri size bildireceğiz, altında kalanları denetime alacağız. Niyetimiz gerçek kazançların, gerçek gelirlerin beyanını sağlamaktır.'' 
     
     10 MİLYARLIK SINIR... 

     Kayıtdışını çok tenkit edenlerin bile günümüzde, kdv fişi alma durumuna geldiğini belirten Bakan Unakıtan, bu konuda çok söz söyleyenleri kendi kendilerini kontrol etmeye çağırdı. 
     Devletin de kayıtdışıyla mücedaleye yönelik yeni tedbirler alacağını anlatan Unakıtan, bu çerçevede, 10 milyarlık sınırın biraz daha azaltılacağını, hamiline çeklerin de kaldırılacağını ifade etti. 
     Unakıtan, ''bazı kimseler, banka hesaplarını, kendi adına değil de çaycısının, şoförünün, hizmetçisinin adına açıyor, bunların peşine düşeceğiz'' diye konuştu. 

     
</TEXT>
</DOC>
