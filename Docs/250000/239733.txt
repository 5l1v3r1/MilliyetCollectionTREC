<DOC>
<DOCNO> 239733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo10.html </URL>
<DATE> 2004/05/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Fenerbahçeliler dikkat Malatyaspor biletlerini atmayın... 
</HEADLINE>
<TEXT>

     Fenerbahçe Kulübü Yönetim Kurulu Üyesi İlhan Ekşioğlu, Malatyaspor maçını izlemek için bilet bulamayan taraftarların tepkisi üzerine, ''Stadımızın kapasitesi ve buraya gelebilecek insan sayısı sınırlı. Gönül isterdi ki 25-30 milyon taraftarımız, aynı anda bu coşkuyu, canlı olarak stadımızda yaşayabilsin. Ama, maalesef böyle birşey mümkün değil'' dedi. 
     İlhan Ekşioğlu, sarı-lacivertli kulübün resmi internet sitesine, şampiyonluk kutlamalarına girişin de yapılabileceği Malatyaspor maçının biletlerinin kısa sürede tükenmesinin ardından, bilet alamayan bazı taraftarların tepkisiyle ilgili olarak bir açıklama yaptı. 
     Ekşioğlu, açıklamasında şunları kaydetti 
     ''Malatyaspor maçımızın biletleri kısa sürede tükendi. Bu ilgiden ötürü tüm taraftarlarımıza çok teşekkür ediyoruz. Fakat bazı bilet alamayan taraftarlarımızın bu şöleni canlı olarak izleyemeyecek olmaları nedeniyle tepkileri var. Ne var ki, stadımızın kapasitesi ve buraya gelebilecek insan sayısı sınırlı. Biletlerin tamamı stat gişeleri, Biletix satış noktaları ile internet sitesi üzerinden herkese eşit şartlarla satışa sunuldu ve doğal olarak çok kısa bir zaman zarfında tükendi. Gönül isterdi ki 25-30 milyon taraftarımız, aynı anda bu coşkuyu, canlı olarak stadımızda yaşayabilsin. Ama maalesef böyle birşey mümkün değil.'' Bilet alabilen taraftarlarlara da hatırlatmada bulunan Ekşioğlu, ''Taraftarlarımız, Malatyaspor maçının biletleriyle 16 Mayıs Pazar günü gerçekleşecek şampiyonluk kutlamalarına girebilecekler. Bu nedenle, biletlerin saklanması ve üzerlerindeki barkodların yırtılmaması gerekiyor'' diye konuştu. 
     
</TEXT>
</DOC>
