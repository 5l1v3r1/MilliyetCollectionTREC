<DOC>
<DOCNO> 240448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun08.html </URL>
<DATE> 2004/05/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Powell, hem Arafat'a hem de İsrail'e yüklendi 
</HEADLINE>
<TEXT>

     ABD Dışişleri Bakanı Colin Powell, Filistin lideri Yaser Arafat'ın ''barış sürecinin ilerlemesine yönelik çabaları engelleyecek adımlar attığını'' söyledi. 
     Dünya Ekonomik Forumu'na katılmak üzere Ürdün'de bulunan Powell, ülkesine dönmeden önce düzenlediği basın toplantısında, ''Arafat'ın ilerlemeyi olağanüstü derecede zorlaştıracak adımlar atmayı ve açıklamalar yapmayı sürdürdüğünü'' belirtti. 
     İsrail'in Gazze Şeridi'ndeki Refah mülteci kampında evleri yıkmasına karşı olduklarını belirten Powell, ''İsrail'in kendini savunma hakkı olduğunu biliyoruz, ancak Refah'ta Filistinlilerin evlerini yıkmalarına karşıyız'' dedi. 
     ''ABD'nin, son haftada birçok kişinin hayatına mal olan bu saldırı ve karşı saldırı döngüsünü durdurmak için elinden geleni yapmayı istekli olduğunu'' kaydeden Powell, İsraillileri Filistin topraklarındaki Yahudi yerleşim birimlerinden çekilmeye çağırdı. Powell, İsrail Başbakanı Ariel Şaron'un Gazze Şeridi'nden çekilme planının ayrıntılarını beklediğini söyledi. 
     Arafat, dün, İsrail'in kuruluşunun 56. yıldönümü dolayısıyla Filistin televizyonunda canlı yayınlanan konuşmasında, halkını İsrail işgaline karşı verdikleri mücadeleyi kararlılıkla sürdürmeye çağırmıştı. 
     
</TEXT>
</DOC>
