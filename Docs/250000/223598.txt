<DOC>
<DOCNO> 223598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/guncel/gun01.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çanakkale ruhunu bugüne taşıyalım' 
</HEADLINE>
<TEXT>

   Çanakkale Zaferi'nin yıldönümünde konuşan Erdoğan "Ayakta kalmak için 89 yıl önceki gibi ülkemizi savunmalıyız..." dedi 
      MERT İLKUTLUĞ ERDEM SÜREK DHA 
   
   18 Mart Şehitler Günü ile Çanakkale Deniz Zaferi'nin 89. yıldönümü nedeniyle Çanakkale'de düzenlenen törenler Cumhuriyet Meydanı'na çelenk konulmasıyla başladı. Törende AKP, Başbakan Recep Tayyip Erdoğan ve TBMM Başkanı Bülent Arınç'ın da aralarında olduğu kalabalık bir kadroyla hazır bulunurken, 18 Mart Stadyumu'ndaki törene yaklaşık 15 bin vatandaş katıldı. Erdoğan, Atatürk önderliğinde Çanakkale topraklarında şahlanan iradenin tarihteki millet olma şuurunun en güzel nişanelerinden biri olduğunu belirtti. Türkiye'nin son yıllarda üzerinden eksik olmayan kara bulutları tamamen dağıttığını söyleyen Erdoğan, sözlerini şöyle sürdürdü 
   
   'Güçlü olmak zorundayız' 
   "Bu ülkeyi 89 yıl önce siper siper savunmayı bilmiş bir millet olarak şehir şehir, liman liman bir nefer gibi savunan insanlar olmalıyız. Dünya, kaynakların azaldığı bir döneme giriyor. Bu zor dönemde ayakta kalmak için güçlü bir devlet olmak, istikrarlı ve üreten bir ekonomiye sahip olmak gerek. Çanakkale'yi geçilmez kılacak ruhu bugünle, bugünü yarınla bütünleştirmeliyiz. Yahya Kemal'in dediği gibi biz eğer kökü mazide olan ati bir milletsek, değerlerimizle bunu iç içe gerçekleştirmek zorundayız. Gazi Mustafa Kemal başta olmak üzere tüm şehitlerimizi, ecdadımızı rahmetle anıyorum." Garnizon Komutanı Korg. Engin Alan'ın Erdoğan'ın konuşmasını alkışlamaması dikkat çekti. 
   
      Onu 50 yıl bekledik ama değdi    ÖNAY YILMAZ İstanbul 
   Şehitler Abidesi, Çanakkale Zaferi'nin 89. yıldönümünde tamamlandı. Eceabat'ın Seddülbahir Köyü yakınındaki Hisarlık Burnu'nda bulunan abidenin yapımına 19 Nisan 1954'te başlandı. Abide bir türlü tamamlanamayınca Milliyet, "Abide Asla Yarım Kalmaz" sloganıyla 1958'de büyük bir kampanya başlattı. Toplanan 1.5 milyon lirayla bir bölümü yapılan abide, 1960'ta bitirilmeden ziyarete açıldı. Ödeneksizlik nedeniyle defalarca inşaat durunca, Milliyet 1995'te bir kampanya daha başlattı. Milliyet ve "Arena" programı da kampanyaya 250'şer milyon lirayla katıldı. Gerekli paranın sağlanmasıyla Kültür Bakanlığı'nın başlattığı çalışmalar 1999'da tamamlandı. Ayaklarına Çanakkale Zaferi'ni tasvir eden 8 rölyef işlenen abide, 50 yıl sonra tamamlanmış oldu. 
   
   
   
</TEXT>
</DOC>
