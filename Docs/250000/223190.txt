<DOC>
<DOCNO> 223190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo23.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor Şansımız devam ediyor, son kozumuzu oynayacağız 
</HEADLINE>
<TEXT>

     Basketbol Erkekler Avrupa Ligi 2. tur 3. maçında deplasmanda İsrail'in Maccabi Elite Tel Aviv takımıyla karşılaşacak Ülkerspor, Tel Aviv'e geldi. 
     Yaklaşık 2 saat süren uçak yolculuğunun ardından Tel Aviv'in Ben Gurion Havaalanı'na inen turuncu-yeşilli kafileye İsrail medyası yoğun ilgi gösterdi. Medya mensupları, Ülkerspor'un yabancı oyuncuları Blair, Naumoski ve Booker ile röportaj yaptılar. 
     Ülkerspor Antrenörü Ergin Ataman, çok zor bir deplasmana geldiklerini belirterek, ''Matematiksel olarak şansımız devam ediyor. Burada son kozumuzu oynayacağız'' dedi. 
     Maccabi Elite Tel Aviv'in grubun, hatta ligin favorisi olduğunu vurgulayan Ataman, ''Çok sert bir maç olacak. Biz gruptaki ilk 2 maçımızda da son periyotlar hariç iyi basketbol oynadık. Çok küçük hatalarla kaybettik. Maccabi, çok hızlı oynayan bir takım ve kendi sahalarında çok skorerler'' diye konuştu. 
     Hastalığı nedeniyle takımdan ayrı kalan Haluk'un eksikliğini sürekli hissettiklerini ifade eden Ataman, bu oyuncunun gerek kaptan olarak, gerekse de mücadelesi ve hırsıyla takımın değişmez bir oyuncusu olduğunu söyledi. 
     
     TÜRKİYE BASKETBOL LİGİ 
     Ergin Ataman, Türkiye Basketbol Ligi'nin normal sezonunun bitimine 4 hafta kala öncelikli hedeflerinin ikinciliği kaybetmemek olduğunu da kaydetti. 
     Efes Pilsen, Ülkerspor ve Beşiktaş'ın şampiyonluktaki favorileri olduğunu ifade eden Ataman, ''Tabii ki hedefimiz şampiyonluk. Play-off eşleşmelerinde Beşiktaş'a karşı 1-0 önde başlayacağız. Ancak Efes Pilsen'e karşı 1-0 gerideyiz'' diye konuştu. 
     
</TEXT>
</DOC>
