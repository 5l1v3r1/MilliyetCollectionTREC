<DOC>
<DOCNO> 248215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur43.html </URL>
<DATE> 2004/06/15/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Yavuz Uzan'a "mermi" davası .. 
</HEADLINE>
<TEXT>

     ''İmar Bankası Davası'' kapsamında gıyabi tutuklu olarak aranan Yavuz Uzan hakkında, Mecidiyeköy'deki ofisinin kasasında ele geçirilen 52 adet mermiye ilişkin 3 yıla kadar hapis cezası istemiyle dava açıldı. 
     Şişli Cumhuriyet Savcısı Mecit Ceylan tarafından hazırlanan dava iddianamesinde, Mali Şube Müdürlüğü ve TMSF görevlilerince 4 Mayıs 2004 tarihinde Mecidiyeköy'deki Doğuşhan'da yapılan arama sonucu, Yavuz Uzan'a ait çalışma odasındaki kasada, 50 adet tabanca mermisi ve 2 adet tüfek mermisi ele geçirildiği hatırlatıldı. 
     Bu mermilerin, ''yasak niteliğe haiz fişek olduğu'' belirtilen iddianamede, Yavuz Uzan'ın ''6136 sayılı Ateşli Silahlar Kanunu'na muhalefet etmek'' suçundan 1 ile 3 yıl arasında hapis cezasına çarptırılması istendi. 
     Davanın görülmesine, önümüzdeki günlerde Şişli 4. Asliye Ceza Mahkemesi'nde başlanacak. 
     
</TEXT>
</DOC>
