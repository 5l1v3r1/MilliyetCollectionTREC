<DOC>
<DOCNO> 240741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo17.html </URL>
<DATE> 2004/05/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Zaccheroni kalıyor, Prandelli Juventus'u yalanladı 
</HEADLINE>
<TEXT>

     İnter'in Empoli'yi 3-2 yenerek sezonu 4. sırada tamamlamayı başarması, teknik direktör Alberto Zaccheroni'nin görevine son verilebileceği söylentilerinin de dinmesine yol açtı. 
     FC Inter Kulübü Başkanı Giacinto Facchetti, maç sonunda yaptığı açıklamada, ''Zaccheroni, gelecek sezon da Inter'i çalıştırmayı sürdürecek'' dedi. Alberto Zaccheroni ise oyuncularına teşekkür ettiğini söyledi. Zaccheroni, ''Avrupa Şampiyonlar Ligi'ne katılmayı zor da olsa başardık. Oyuncularımı kutluyorum. Sezonu 4. sırada kapatmak kolay değildi'' diye konuştu. 
     FC Inter'in ünlü golcüsü Christian Vieri ise kulübüne, ''Ya Zaccheroni, ya ben '' biçiminde bir ültimatom verdiğine ilişkin iddiaları yalanladı. Vieri, ''Zaccheroni ile hiçbir kavgam olmadı. Kulübe bir ültimatom vermem de söz konusu olmadı. Ben Inter'in oyuncusuyum. Moratti beni göndermedikçe de Inter'deyim'' dedi. 
     
     Prandelli, Juventus haberlerini yalanladı 
     Juventus'ta Marcello Lippi'nin yerinin AC Parma Teknik Direktörü Prandelli tarafından doldurulacağına ilişkin iddialar zayıflıyor. 
     Parma ile olan sözleşmesini uzatmamış olan Prandelli, sezonun son maçlarının ardından yaptığı açıklamada, Juventus'a gidebileceğine dair söylentilerin asılsız olduğunu ileri sürdü. 
     Prandelli, ''Parma'yı bırakacağım diye birşey yok. Kararımı birkaç güne dek öğreneceksiniz. Günlerdir aynı şeyi söylemek zorunda kalıyorum. Benim Juventus ile herhangi bir temasım söz konusu olmadı. Kulübüm ne düşündüğümü gayet iyi biliyor ve birkaç güne kadar da bunu açıklayacaktır'' diye konuştu. 
     
</TEXT>
</DOC>
