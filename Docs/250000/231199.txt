<DOC>
<DOCNO> 231199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/yazar/guclu.html </URL>
<DATE> 2004/04/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakan'ın bilim ve teknoloji aşkı 
</HEADLINE>
<TEXT>

   
   Japonya gezisi, Başbakan Erdoğan'ı derinden etkilemişe benziyor. Yaptığı açıklamalar bunu açıkça ortaya koyuyor. Belki de ilk kez ciddi anlamda bilimden, teknolojiden söz ediyor. Bilim ve teknolojide yol kat etmeden ülke kalkınmasının zor olduğunu vurguluyor. Meslek liseleriyle ilgili "derdi"nin de imam hatipler değil, gençlere meslek kazandırmak olduğunu söylüyor. 
   Hatta teknoloji aşkı öylesine depreşmiş ki, çıtayı yükseklere, çok yükseklere çıkartmış. Hedefimiz bilgisayar teknolojisinde bir numaraya çıkmak diyor. 
   Samimiyetinden zerre kadar şüphemiz yok. Ama belli ki konuların çok uzağında. Bu konuda ciddi anlamda brifingler alması gerekiyor. Söylemleri dikkatle incelendiğinde ne meslek liseleri konusunda, ne de bilim ve teknoloji konusunda çok donanımlı olduğunu söylemek yanıltıcı olur. Daha önceki başbakanlar hangi noktadaysa o da aynı noktada. Yani bilimin, teknolojinin çok uzağında. 
   Başbakan Erdoğan, "Meslek liselerindeki derdim, bilgisayar teknolojisini bir numaraya çıkarmak. Bunu başka tarafa çekenler hesabını verecektir" diyor. 
   Eğer ortada bir hesap verme söz konusu ise hesap sormaya, önce kendisinden ve bakanlarından başlaması gerekiyor. Bu özeleştiriyi yapmaz ve gerekli adımları atmazsa, tarih önünde sadece olayı farklı noktalara taşıyanlardan değil, kendisinden de hesap sorulur. 
   AKP iktidarı, bugüne kadar bilim ve teknolojiyi ihmal etti. Önce bunu kabul etmeli. TÜBİTAK ve YÖK yasası ile ilgili olarak ortaya koyduğu tavır, hiç hoş değildi. Dahası üniversiteleri köşeye sıkıştırmak için, kadrolarını dondurup araştırma fonlarına el koyması da farklı çağrışımlar yaptı. 
   Teknolojide, hele hele bilgisayar teknolojisinde bir numara olmak, öyle kolay bir iş değil. ABD, Japonya, Hindistan, Kanada, Almanya, Fransa ve daha nice ülkeler varken, Türkiye tüm bunları sollayıp bayrağı tepeye nasıl dikecek 
   Araştırma fonlarına el koyarak mı Bilim adamı kadrolarını dondurarak mı Yoksa üniversiteleri küstürerek mi .. 
   Başbakan'ın bilgisayar hayali konusunda samimi olduğuna inanıyoruz. Tıpkı AB ile ilgili hayali gibi. Ama arkası gelmiyor. Elbette her şey ile ilgilenecek zamanı yok. Ama ortaya koyduğu hedefleri gerçekleştirecek kadroları seçmek de onun görevi. Becerikli olanın önünü açmak, olamayanı değiştirmek, onun en doğal hakkı. İşte benim eleştirim bu noktada başlıyor. 
   AB ülkeleri, ABD ve Japonya karşısında daha güçlü olmak için bilim ve teknolojiye daha fazla kaynak ayırma konusunda ortak karar aldılar. ARGE'ye ayrılacak payın GSMH'nin en az yüzde 6'sı düzeyinde olması öngörüldü. Türkiye de bu yükümlülüğün altına girdi. Ama gelin görün ki bu konuda zerre kadar gelişme yok. AB içinde yüzde 6'yı bile yeterli görmeyen ülkeler varken bizde ayrılan pay binde 4. Yani yok gibi... 
   Bilim ve teknoloji demek, kaynak ve bilim adamı demek. Her ikisini de küstürerek bir yere varamazsınız. Başbakan'ın görmek istemediği ya da göremediği tablo işte bu. 
   Meslek liselerinin sayısını artırarak ya da imam hatip liselerinin tümünü bilgisayar lisesine dönüştürerek teknoloji üretilmez. Kullanıcı ile teknoloji üretimini birbirine karıştırmamak gerekir. 
   Bu konuda yapılması gereken daha önce de dile getirdiğim gibi bir an önce Bilim, Teknoloji ve Yükseköğretim Bakanlığı'nın kurulması ve başına da saygın bir ismin getirilerek, yüklüce kaynak aktarımının sağlanmasıdır. Onun ötesi, hoş bir sedanın ötesine geçmez .. 
   
      
   
   
</TEXT>
</DOC>
