<DOC>
<DOCNO> 231416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur24.html </URL>
<DATE> 2004/04/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
AKP, Antalya'da kampa giriyor... 
</HEADLINE>
<TEXT>

     AK Parti, Antalya'da 3 gün sürecek toplantıda yerel seçim sonuçları, ekonomi ve dış politikayı değerlendirecek. 
     Antalya'da IC Hotel Green Palace'da düzenlenecek toplantıya, AK Parti Genel Başkanı ve Başbakan Recep Tayyip Erdoğan, bakanlar, milletvekilleri ve MKYK üyeleri katılacak. Milletvekilleri için yarın saat 20.00'de uçak kaldırılacak. 
     16 Nisan'da başlayacak toplantıda MKYK toplantısının ardından Genel Başkan Recep Tayyip Erdoğan bir sunuş konuşması yapacak. Bu sunuşun ardından toplantı, basına kapalı olarak sürecek. Toplantının ilk gününde ağırlıklı olarak 28 Mart yerel seçim sonuçları ele alınacak. 
     Toplantının ikinci gününde 17 Nisan Cumartesi , ekonomi konuları görüşülecek. Devlet Bakanı ve Başbakan Yardımcısı Abdüllatif Şener, Devlet Bakanları Ali Babacan ve Kürşat Tüzmen, Maliye Bakanı Kemal Unakıtan ile AK Parti Genel Başkan Yardımcısı Nazım Ekren konuşacak. 
     18 Nisan Pazar günü iç ve dış politika konuları ele alınacak. İrlanda'daki temaslarının ardından Antalya'ya gelecek olan Dışişleri Bakanı ve Başbakan Yardımcısı Abdullah Gül, Kıbrıs ve diğer dış politika konularında değerlendirmelerde bulunacak. 
     Başbakan Erdoğan, 3 gün boyunca bakan ve milletvekilleriyle ikili görüşmeler yapacak. 
     Erdoğan, Antalya Büyükşehir Belediye Başkanı Menderes Türel'i de ziyaret edecek. 
     Önemli mazereti dışında tüm milletvekillerinin toplantıya ''eşsiz'' katılmaları istendi. 
     
</TEXT>
</DOC>
