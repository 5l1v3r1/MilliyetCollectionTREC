<DOC>
<DOCNO> 244633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/spor/axspo01.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex'in yedeği Castroman 
</HEADLINE>
<TEXT>


Fenerbahçe'nin, Alex'i kaptırması durumunda Udinese'de forma giyen Arjantinli yıldızı renklerine katacağı öğrenildi. Arjantin basını, Castroman pazarlıklarının başladığını iddia etti 

MEHMET ÇİFTÇİ 


Fener'in B planı 
FENERBAHÇE'NİN transfer gündeminde ilginç gelişmeler yaşanıyor. Alex'in işini bitirmek için yoğun bir çaba harcayan Sarı - Lacivertliler'in, alternatif isimler için de temaslarını sürdürdüğü öğrenildi. Arjantin basını, Fenerbahçe Yönetimi'nin, Udinese'de forma giyen Arjantinli yıldız Castroman için kolları sıvadığını ve ilk pazarlıkları yapmaya başladığını iddia etti. 

6 Haziran beklentisi 
BARCELONA ve Valencia gibi devlerin peşinden koştuğu Alex'in 6 Haziran'da son kararını bildireceği açıklandı. Sambacı'dan olumsuz bir yanıt gelmesi durumunda, tüm ağırlığın Castroman'a verileceği bildirildi. Arjantin'in en iyi orta saha oyuncuları arasında gösterilen 24 yaşındaki futbolcu, sezon başında Lazio'dan Udinese'ye transfer olmuştu. 

Castroman kimdir 
DOĞUM TARİHİ 10.02.1980 
DOĞUM YERİ Arjantin 
BOYU 1.80 m. 
KİLOSU 76 kg. 
OYNADIĞI TAKIMLAR Velez Sarsfield, Lazio, Udinese 

Adım adım hedefe 
ERDOĞAN DERMANCI 

FENERBAHÇE Asbaşkanı Murat Özaydınlı dün gece Sarı - Lacivert Derneği'nde düzenlenen toplantıda üyelerin sorularını yanıtladı. Hedeflerinin daha da ileriye gitmek olduğunu söyleyen Özaydınlı "Önümüzdeki yıl ilk hedefimiz yeniden şampiyon olmak, sonra da kupayı almak. Şampiyonlar Ligi üçüncü sırada. Avrupa'da ilk yılımızda gençlerle gidebildiğimiz kadar ilerlemek, üç yıl sonunda da Şampiyonlar Ligi'nde zafere ulaşmak istiyoruz" dedi. 

Koltuklar satışta 
YENİ sezonda Türkiye'yi Şampiyonlar Ligi'nde temsil edecek olan Fenerbahçe'de kombine biletler satışa çıktı. Sarı - Lacivertli taraftarlar, ilk günden satışlara büyük ilgi gösterdi. Maraton üst tribün kombine biletleri 930 ile 960 milyon arasında, maraton alt tribün kombine biletleri ise 2.5 milyar lira ile 4 milyar 750 milyon lira arasında satılıyor. 

Tomas sıkıntısı 
TEKNİK Direktör Daum'un gelecek sezon kadrosunda düşünmediği Tomas'ın, Galatasaray ve Beşiktaş'a gitme restini çekmesi yönetimin keyfini kaçırdı. Sarı - Lacivertli yöneticilerin, Hırvat yıldızın menajeriyle görüşüp, yeni takım arayışlarını Türkiye dışında yapmasını önereceği öğrenildi. Tomas konusunun önümüzdeki günlerde kesinlik kazanacağı açıklandı. 

Servet umutlu 
FENERBAHÇE'DE geçtiğimiz yıl sakatlıklar nedeniyle beklenen performansı gösteremeyen Servet, Almanya'daki tedavisinin iyi gittiğini açıkladı. Yıldız futbolcu, "Takımım adına çok iyi geçen bir sezon benim için çok zordu. İki kez ameliyat oldum. Sakatlığıma teşhis koyulamadı. Yeni sezonda beyaz bir sayfa açacağım" dedi. 



</TEXT>
</DOC>
