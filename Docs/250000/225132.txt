<DOC>
<DOCNO> 225132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun55.html </URL>
<DATE> 2004/03/24/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
İtalya'da medya yasa tasarısı meclisten geçti 
</HEADLINE>
<TEXT>

     Silvio Berlusconi başbakanlığındaki İtalyan hükümetinin İletişim Bakanı Maurizio Gasparri tarafından hazırlanan ve başta televizyonlar olmak üzere medya konusunda reform öngören yasa tasarısı, mecliste kabul edildi. 
     Çoğulculuk ilkesini zedelediği gerekçesiyle geçen Aralık ayında Cumhurbaşkanı Carlo Azeglio Ciampi'nin veto ederek parlamentoya geri gönderdiği ''Gasparri Yasası''nın Senato'da da görüşülerek oylanması gerekiyor. 
     Mecliste bugün yapılan gizli oylamada, tasarıya 311 milletvekili ''evet'' 246 milletvekili ise ''ret'' oyu verdi. 
     İletişim Bakanı Gasparri, mecliste onaylanan tasarı üzerinde Cumhurbaşkanı Ciampi'nin değerlendirmeleri doğrultusunda gerekli değişikliklerin yapıldığını söyledi. 
     Gasparri, ''Bu yasa, uzun ve meşakkatli bir çalışmanın ürünü. Oylama neticesi, meclisteki koalisyon ortaklarının birlik ve beraberlik içinde olduklarını açıkça gösteriyor'' dedi. 
     Meclisten geçen ''Gasparri Yasası'', tekelleşme olgusunun Entegre İletişim Sistemi doğrultusunda ele alınmasını öngörüyor. Söz konusu sistem, radyo, televizyon, yazılı basın, internet yayıncılığı ve sinema gibi tüm etkinliklerin bir bütün olarak değerlendirilmesini öngörüyor. 
     Tasarı, bir yatırımcının sektördeki pazar payının azami yüzde 20 olabileceğini de karara bağlıyor. 
     Televizyonculuğun uzun vadede analog sistemden dijital sisteme geçmesini öngören yasa tasarısı, halen televizyon sahibi olan patronların 2001 yılına kadar yazılı basın sektöründe herhangi bir gazete satın alamayacaklarını ya da yeni bir gazete çıkaramayacaklarını hükmünü de içeriyor. 
     Merkez-sol muhalefet liderleri ise Gasparri yasasına yönelik eleştirilerini sürdürüyorlar. Yasanın Berlusconi'nin patronu olduğu Mediaset grubunun işine yarayacağını ileri süren muhalefet, tasarı üzerindeki kısmi rötuşların yeterli olmadığını savunuyor. 
     
</TEXT>
</DOC>
