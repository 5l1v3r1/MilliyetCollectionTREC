<DOC>
<DOCNO> 224085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sontur16.html </URL>
<DATE> 2004/03/20/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
ABD'nin Irak'a müdahalesinin 1. yıldönümüne protestolar... 
</HEADLINE>
<TEXT>

     Sivil toplum örgütleri, çeşitli illerde, ABD'nin Irak'a müdahalesinin birinci yıldönümünde protesto gösterileri yaptı. 
     Eskişehir'de sivil toplum örgütlerinden oluşan bir grup, ABD'nin Irak'tan çekilmesi talebiyle eylem yaptı. Adalar mevkiinden, ellerindeki pankart ve dövizlerle sloganlar atarak yürümeye başlayan grup, Arifiye Mahallesi'ndeki Vardar İş Merkezi önünde toplandı. 
     KESK Eskişehir Şubeler Platformu Dönem Sözcüsü Ergun Uzun, grup adına yaptığı konuşmada, ABD'nin Irak politikasını eleştirerek, ''Kitle imha silahlarını yok etme, uluslararası terörizmi ortadan kaldırma, Irak'a demokrasi ve özgürlük götürmek amacıyla Irak'a giren ABD'nin yalanları ortaya çıktı'' dedi. 
     
     İZMİT 
     İnsan Hakları Derneği İHD Kocaeli Şube Başkanı İbrahim Seyitcemaloğlu, İnsan Hakları Anıtı önünde, dernek üyeleriyle yaptığı basın açıklamasında, ''ABD, Dünyaya demokrasi getireceğim bahanesiyle insan haklarını hiçe sayarak birçok ülkeye saldırmıştır'' dedi. Seyitcemaloğlu, ''Görünen o ki yakında bu savaş Türkiye, İran, Suriye ve Yunanistan'ı içine alarak devam edecektir'' diye konuştu. 
     
     ANTALYA 
     ''Antalya Demokrasi Birleşenleri'' adı altında Kışlahan Oteli önünde toplanan DİSK, KESK ve Türk-İş'e bağlı sendikaların temsilcileri adına konuşan Eğitim-Sen Antalya Şube Başkanı Garip Erdoğan, insanlığın, tarih önünde büyük bir sınav verdiğini söyledi. 
     ABD'nin talimatıyla hareket edilmemesi gerektiğini kaydeden Erdoğan, ''Biz halkız, emekçileriz, milyonlarız. Vahşetten elde edilecek hiçbir çıkarı, masum çocukların kanıyla kirlenmiş hiçbir parayı istemiyoruz. Amerikan emperyalizminin insanlığı esaret altına almasına izin vermeyeceğiz'' dedi. 
     
</TEXT>
</DOC>
