<DOC>
<DOCNO> 232067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo13.html </URL>
<DATE> 2004/04/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Rüştü Rijkaard'dan yeni bir fırsat istedi... 
</HEADLINE>
<TEXT>

     FC Barcelona takımında kaleci Victor Valdes'in gördüğü kırmızı karttan dolayı ceza alması durumunda, pazar günü yapılacak Malaga maçında kaleye kimin geçeceği tartışılırken Rüştü Reçber, ''Yeni bir fırsat verilirse çok mutlu olurum'' dedi. 
     Ligde geçen çarşamba akşamı yapılan Real Betis Sevilla maçında 33. dakikada Valdes'in kırmızı kart görerek oyundan atılmasının ardından kaleye geçen ve 61 dakika oynayan Rüştü, Malaga maçında ilk 11'de sahaya çıkmak istediğini söyledi. 
     El Mundo Deportivo Gazetesi'nde yer alan demecinde Rüştü, ''Şimdiye kadar Rijkaard bana hiçbirşey söylemedi ve ne olacağını bilmiyorum. Hocamızın bir karar almasını bekliyorum. Takımıma yardımcı olabilmek beni çok mutlu eder. Ben, her gün oynayacak ve bana ihtiyaç duyulduğunda herşeyimi vermeye hazır olacak biçimde antrenman yapıyorum. Takımın ve teknik direktörün tam hizmetindeyim'' açıklamasında bulundu. 
     Bu sezon Valdes'in oynamadığı 2 maçta teknik direktör Frank Rijkaard'ın genç takım kalecisi Albert Jorquera'ya şans verip, kendisini yedek bekletmesiyle ilgili bir soruyu yanıtlayan Rüştü, ''Barcelona'da asla kendimi 3. kaleci olarak hissetmedim. Geldiğim günden beri bu takımda olmaktan büyük zevk alıyorum'' diye konuştu. 
     Son olarak 4 Ocak'ta Racing karşısında ilk 11'de sahaya çıkan ve 21 maçtır yedek kulübesinde oturan milli kaleci, Real Betis Sevilla maçında oynama fırsatı bulmaktan çok memnun olduğunu bildirdi. 
     İspanyol basını da Rijkaard'ın Malaga maçında kalede Rüştü'yü görev vereceğini savundu. 3'ten fazla AB dışında yabancı oyuncu oynatamama kuralından dolayı Rijkaard'ın Meksikalı savunma oyuncusu Marquez'i dışarıda tutup, Saviola ve Ronaldinho'nun yanında Rüştü'yü ilk 11'de oynatacağı ileri sürülüyor. 
     Marca Gazetesi, Rüştü'nün Real Betis Sevilla maçında hatalı çıkışlar yapıp, tedirgin olmasına karşın Hollandalı teknik adamın takımın gücünü korumak için Türk kaleciye güveneceğini yazdı. Gazete ayrıca, Valdes'in ilk kaleci olmayı garanti ettiğini bu yüzden Rüştü'nün sezon sonunda kendi isteğiyle FC Barcelona'dan ayrılacağını öne sürdü. 
     
</TEXT>
</DOC>
