<DOC>
<DOCNO> 235937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo21.html </URL>
<DATE> 2004/04/29/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Belçika basını İtiraf edelim ki Türkler kalite sergiledi... 
</HEADLINE>
<TEXT>

     Belçika basını, dün gece oynanan Belçika-Türkiye maçını değerlendirirken Türk Milli Takımı'ndan ve teknik direktör Ersun Yanal'dan övgüyle söz etti. 
     ''Le Soir'' gazetesi, ''Bu Türkler gerçekten çok inatçı'' başlıklı haberinde, geçen yıl sonundan beri galibiyet yüzü görmeyen Belçika Milli Takımı'nın bir kez daha yenildiğini yazarken, ''İtiraf edelim ki Türkler kalite sergiledi'' dedi. 
     ''İnatçı Türkler, 2000 Avrupa Şampiyonası'ndan bu yana bize kabus oluyor'' diyen gazete, 2004 şampiyonası yolunda Letonya gibi bir takım tarafından elenen Türk Milli Takımı'nın sahneye daha güçlü ve daha büyük bir irade ile döndüğünü ifade etti. 
     Gazete, Belçika Teknik Direktörü Aime Anthuenis'in, ''2-2'lik sonuç daha mantıklı olurdu'' sözlerine de yer verdi. 
     ''La Libre Belgique'' gazetesi, yılın üçüncü hezimetine uğrayan Kızıl Şeytanlar'ın güzel oyun sergilediklerini ancak, takımın 2004 bilançosunun çok kötü olduğunu yazdı. ''Seyredilmesi zevkli bir maç'' yorumu yapan gazete, beraberlik mutluluğuyla ayakları yerden kesilen Belçikalı futbolcuların, Karadeniz'in son saniye golüyle tekrar aşağı indiklerini anlattı. 
     Gazete, Türk teknik direktör Ersun Yanal'ın ilk maçta ''imtihanı kazandığını'' belirtti. 
     ''La Derniere Heure'' gazetesi, teknik direktör Anthuenis'i sert ifadelerle eleştirerek, ''Kendi sahasında bir kez daha yenilen Kızıl Şeytanlar'a gerçek bir patron lazım'' dedi. Gazete, Ersun Yanal'ın başarılı başlangıcı üzerinde de durdu. 
     Flaman ''Het Laatste Nieuws'', ''Türkiye'ye karşı aptalca yenilgi'' başlıklı haberinde, Belçika Teknik Direktörü için acı bir gece yaşandığını yazdı ve ''Türkleri gene yıkamadık'' dedi. 
     Gazete, Belçikalıların son dakikaya kadar mutlu olduklarını, Türklerin bu mutluluğu bozduğunu, güzel bir maç izlendiğini belirtti. 
     ''Het Nieuwsblad'' gazetesi de son maçlara göre daha iyi oyun oynayan Belçika ekibinin hak etmediği mağlubiyetten kurtulamadığını yazdı. 

     
</TEXT>
</DOC>
