<DOC>
<DOCNO> 227667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo13.html </URL>
<DATE> 2004/04/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Konyaspor'dan, taraftarlarına destek çağrısı... 
</HEADLINE>
<TEXT>

     Konyaspor, kendisiyle eşit puana sahip rakibi Çaykur Rizespor karşısında orta alanı kalabalık tutup, uzaktan şutlarla gol arayacak. 
     Matematiksel olarak ligde kalmayı garantileyen, ancak yine de üst sıralara yükselmek isteyen 33'er puanlı Konyaspor ile Çaykur Rizespor, hafta sonunda Konya'da galibiyet için mücadele verecek. 
     Çaykur Rizespor'un savunmasında fazla açık vermemesi nedeniyle uzaktan şutlarla galibiyete ulaşmayı hedefleyen Konyaspor'da, hafta içinde gerçekleştirilen taktik ağırlıklı antrenmanların yanısıra futbolcular şut çalışması yaptı. 
     Teknik direktör Tevfik Lav, tek düşüncelerinin ilk 10'a girme hedefine ulaşma olduğunu, bu nedenle de galip gelmeyi istediklerini söyledi. 
     Takımda herşeyin yolunda olduğunu ve çalışmaların oldukça keyifli geçtiğini dile getiren Lav, ''Eşit puanların mücadelesi olacak. Çaykur Rizespor, ne zaman ne yapacağı belli olmayan bir takım. Daha dikkatli ve kontrollü oynayarak, 3 puana ulaşan taraf olmak istiyoruz. Futbolcularımızın galibiyete inancı tam'' dedi. 
     Öte yandan Konyaspor Kulübü yönetimi, taraftarlara çağrıda bulunarak, 90 dakika boyunca takımı yalnız bırakmamalarını istedi. 
     
</TEXT>
</DOC>
