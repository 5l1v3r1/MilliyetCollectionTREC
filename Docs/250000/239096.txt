<DOC>
<DOCNO> 239096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy27.html </URL>
<DATE> 2004/05/11/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
YÖK tasarısı... "Herhalde Genelkurmay açıklamaları değerlendirecektir" 
</HEADLINE>
<TEXT>

     1. Ordu Komutanı Orgeneral Yaşar Büyükanıt, Başbakan Recep Tayyip Erdoğan'ın bugün ''rektörlere yönelik'' yaptığı açıklamanın dolaylı olarak Silahlı Kuvvetler'in açıkladığı görüşlere de yönelik olduğunu belirterek, ''Herhalde Genelkurmay bu açıklamaları değerlendirecektir'' dedi. 
     Orgeneral Büyükanıt, Beymen ve Sabancı Üniversitesi Sakıp Sabancı Müzesi'nin düzenlediği ''Paris-St. Petersburg, Alexandre Vassiliev Koleksiyonundan Avrupa Modasının Üç Yüzyılı'' sergisinin açılışına katıldı. 
     Gazetecilerin, Başbakan Erdoğan'ın bugünkü açıklamalara ilişkin soruları üzerine Orgeneral Büyükanıt, Genelkurmay Başkanlığı'nın, Silahlı Kuvvetler'in görüşünü daha önce topluma yansıttığını hatırlatarak, şöyle konuştu 
     ''Görüşleri belli. Dolayısıyla bir asker olarak Genelkurmay Başkanlığı'nın bu görüşleri istikametinde, ondan farklı bir görüş belirtmek durumunda değilim. Onlara tamamen katılıyorum. Başbakan'ın yaptığı açıklamalar Genelkurmay'a yönelik değildi, rektörlere yönelikti ama dolaylı olarak da Silahlı Kuvvetler'in açıkladığı görüşlere yönelikti. Herhalde Genelkurmay bu açıklamaları değerlendirecektir. Genelkurmay Başkanlığı'nın değerlendirmeleri nedir, ne değildir bilmiyorum ama Genelkurmay Başkanlığı'nın yaptığı açıklamada çok ciddi değerlendirmeler vardı. Bu değerlendirmelerin dikkate alınması gerektiğini düşünüyorum. Umarım Hükümet bu değerlendirmeleri dikkate alır. Tutumunu ona göre belirler. Bu bir dayatma değildir, bir saptamadır. Çok ciddi saptamalar vardır. Genelkurmay'ın açıklamasındaki saptamaların çok ciddi olarak iyi okunması gerektiğine inanıyorum.'' Bir gazetecinin, ''Rektörlerin bugünkü açıklamalarını nasıl değerlendiriyorsunuz'' sorusu üzerine de Orgeneral Büyükanıt, ''Benim kişisel değerlendirmem, sayın rektörlerin, Üniversiteler Arası Kurul Başkanı'nın değerlendirmelerine tamamen katılıyorum'' dedi. 
     
</TEXT>
</DOC>
