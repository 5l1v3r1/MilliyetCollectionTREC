<DOC>
<DOCNO> 202813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur33.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın "Türkiye'yi yine şaşırtamadık" 
</HEADLINE>
<TEXT>

     SHP Genel Başkanı Murat Karayalçın, ''28 Mart'taki yerel seçimler için sol partilerin genel ittifak yapamamasından üzüntülüyüm. Türkiye'yi yine şaşırtamadık'' dedi. 
     Karayalçın, Taşkışla'daki İTÜ Mühendishane'de, Yeni Arayışlar Girişimi'nce düzenlenen toplantıda yaptığı konuşmada, 28 Mart'taki seçimlerin, Türkiye'de 21. yüzyılın ilk yerel seçimleri olacağını söyledi. 
     Seçimlere giderken Hükümetin bir Kamu Yönetimi Yasa Tasarısı hazırladığını ifade eden Karayalçın, bu tasarıyla özellikle il özel idareleri ve belediye meclislerine geniş görevler verilmesinin öngörüldüğünü dile getirdi. 
     Karayalçın, Hükümetin, büyükşehir belediye sınırlarını genişletmeye yönelik çalışmalarına da işaret ederek, böylece özellikle İstanbul'da, kentin köylerinin de Büyükşehir Belediyesi için oy kullanacağını, buraların emlak ve çevre temizlik vergisi ödemeye başlayacağını kaydetti. 
     Türkiye'de bir seçim klasiği bulunduğunu, buna göre bir partinin tek başına milletvekili seçimlerini kazanması durumunda ikinci milletvekili seçimlerini de kazandığını, bu arada yapılan belediye başkanlığı seçimlerinde de başarılı olduğunu kaydeden Karayalçın, mevcut hükümetin bu seçimlerde başarılı olamamasının ise sol partilere ve sol partilerin birleşmesine bağlı olduğunu bildirdi. 
     Karayalçın, ''Solda birlik olmaz, olamaz ama solda birliktelik olabilir'' dedi. 
     Bu birlikteliğin seçim ittifakı şeklinde olması gerektiğini de anlatan Karayalçın, dünyada sol partiler arasında seçim ittifakı örneğini en iyi yapan ülkenin İtalya olduğunu söyledi. 
     Karayalçın, ekim ayında tüm sol partilere yerel seçimlerde ittifak yapma çağrısında bulunduklarını, ancak CHP ve DSP'nin bunu reddettiğini kaydederek, olumlu yanıt veren diğer sol partilerle seçimlere ilişkin çalışmalar yapacaklarını anlattı. 
     Murat Karayalçın, ''28 Mart'taki yerel seçimler için sol partilerin genel ittifak yapamamasından üzüntülüyüm. Türkiye'yi yine şaşırtamadık'' diye konuştu. 
     
</TEXT>
</DOC>
