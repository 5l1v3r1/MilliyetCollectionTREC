<DOC>
<DOCNO> 201840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko11.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB Başkanı "Bono-tahvil piyasasının işlem hacmi 4.5 milyar " 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, bono ve tahvil piyasasının işlem hacminin 4.5 milyar dolar olduğunu belirterek, ''bu inanılmaz bir iş'' dedi. 
     Birsen, Abant'ta düzenlenen SPK'nın yıllık geleneksel değerlendirme toplantısında yaptığı konuşmada, tahvil ve bono piyasasının olmaması halinde kamunun hiçbir harcama yapamayacağını ileri sürdü. 
     Kamu maliyesi açısından bu piyasanın ana motorlarından biri olduğunu, bu motorun çalışmaması halinde yapacak bir şey kalmayacağını ifade eden Birsen, ''Diyorlar ki İMKB diye bir yer var, güzel de bir binası var. Başkanı iyi maaş alıyor, borsayı da iyi yönetemiyor'' diye konuştu. 
     Salondan ''İMKB olmasaydı kamu borçlanamaz mıydı'' şeklindeki bir soruya karşılık olarak Birsen, ''Hayır, 1994 yılındaki krizden itibaren bunlar gelişti'' dedi. 
     Borsada günlük işlem hacminin 378 milyon dolar olduğunu ifade eden Birsen, ''bu kötü bir hacim değil'' dedi. 
     Birsen, SPK ile İMKB'nin otomasyonla kamuyu aydınlatması projesi geliştirdiklerini belirterek, bilgilerin kamuoyuna elektronik imza ile kart ve şifrelendirme şekilleri kullanılarak duyurulacağını kaydetti. 
     Bütün sistemin elektronik, ancak açıklamaların manuel olduğundan şikayet eden Birsen, şunları söyledi 
     ''Bir açıklama geliyor. 15 dakika içinde yayınlanması lazım. Başkan tuvaletteyse... Niye beş dakika önce vermedin diye soruyorlar çok zor. Onun için otomasyona gidilmeli. Şirket sayısı arttığında bir değil 4 tane yüksek maaşlı başkan gerekecek.'' Borsada zaman zaman kayıpların olduğunu hatırlatan Birsen, bu kayıpların NASDAQ borsasında da olduğunu belirterek, ''Kayıplar oluyor diye NASDAQ'a güvenmeyecek miyiz'' diye konuştu. 
     Bir yandan küçük ve orta boy işletmeler KOBİ borsası kurulmaya çalışıldığını belirten Birsen, ''Ama İMKB'nin kendisi bir KOBİ. KOBİ borsası kurulduktan sonra gerçek KOBİ'ler oraya ayrılacak'' dedi. 
     
     İMKB TÜRKİYE'NİN EN BÜYÜK CİROSUNA SAHİP KURUM 
     Osman Birsen, İMKB'nin Türkiye'nin en büyük cirosuna sahip kurum olduğunu bildirdi. 
     Birsen, Atina ve Tel Aviv borsalarıyla üçlü bir proje gerçekleştirdiklerini belirterek, ''üç borsa üyeleri arasında sınır ötesi iletişim ile emir gönderme düzenlenecek'' şeklinde konuştu. 
     
     MİLLİ EĞİTİME KATKI 
     İMKB Başkanı, bugüne kadar Milli Eğitim'e katkı çerçevesinde 44 okul yaptırdıklarını ve yeni 125 meslek ve sanat okuluna 230 trilyon liralık katkıya ilave olarak da 140 okul için Milli Eğitim Bakanlığı'na 450 trilyon liralık destek sağladıklarını bildirdi. 
     Birsen, ''32 trilyon lira nasıl oldu da böyle çoğaldı. Faizler... Bunu veren Hazine'' dedi. 
     Osman Birsen, yabancıların halka arzda yüzde 70 oranında ikincil halka arzda ise yüzde 58 oranında paya sahip olduklarını söyledi. 
     Yabancı yatırımcıların kendilerinden şikayetçi olmadıklarını anlatan Birsen, yabancıların borsa düştüğünde alım yaptıklarını ifade etti. 
     Elektronik uzaktan erişim ile hisse senetleri işlemlerinin yüzde 70'ine ulaşabildiklerini vurgulayan Birsen, bunu ''muazzam bir sonuç'' olarak değerlendirdi. 
     Birsen, 2003 yılında 761 milyon dolarlık net yabancı portföyü bulunduğunu da sözlerine ekledi. 
     
</TEXT>
</DOC>
