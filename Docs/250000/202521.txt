<DOC>
<DOCNO> 202521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo15.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluktan istifaya... Özkara nedenleri açıkladı... 
</HEADLINE>
<TEXT>

     Konyaspor'da 3-3'lük Malatyaspor beraberliğinin ardından istifa eden teknik direktör Hüsnü Özkara, takım üzerindeki şanssızlığın kendisinden kaynaklandığına inandığını, bu şanssızlığı kırmak için de istifa ettiğini bildirdi. 
     Konyaspor'un, İkinci Lig A Kategorisi'nde mücadele ettiği 2002- 2003 Futbol Sezonu'nda göreve getirilen Özkara, oldukça iyi bir dönem geçirdi. 
     Özkara ile çıktığı 34 maçta 20 galibiyet, 8 beraberlik ve 6 mağlubiyet alan yeşil-beyazlı ekip, topladığı 68 puanla şampiyon olarak Birinci Süper Lig'e yükseldi. 
     Konyaspor Yönetim Kurulu, gösterdiği başarı nedeniyle Süper Lig'de de Özkara ile çalışma kararı alarak, yeniden anlaşma yaptı. 
     Yapılan transferlerle Süper Lig'e oldukça iddialı ve başarılı bir başlangıç yapan Konyaspor, geçen zaman içinde bekleneni veremedi ve yaptığı 16 maçta, 2 galibiyet, 9 beraberlik ve 5 mağlubiyet aldı. Geçen hafta sonu Malatyaspor maçında son 4 dakikada yenilen 2 golle Konyaspor'un galibiyeti beklerken 3-3 berabere kalması taraftarın yoğun tepkisine yol açtı. 
     Maçın sonlarında başlayan ve maçtan sonra da devam eden taraftarın ''istifa'' çağrısına yanıt veren Özkara, ''85 dakikaya kadar imparatordum. Son 5 dakikada istifaya çağırıldım'' diyerek, Konyaspor'daki görevine son noktayı koydu. 
     Özkara, ligin başından bu yana çok iyi mücadele ettiklerini, fakat bunu sonuca bir türlü yansıtamadıklarını bildirdi. 
     Bugüne kadar şanssızlığın yakalarını bırakmadığını, olmadık pozisyonlarda gol yediklerini belirten Özkara, şunları söyledi 
     ''Ulusal basında iyi oynadığımız yolunda övgüler alırken, bazıları tarafından sürekli eleştirildik. Takım çok iyi bir kadroya sahip. Fakat, hak ettiği yerde değil. Şanssızlığın benden kaynaklandığına inandım ve bunu kırmak için istifa ettim. Belki şanssızlık benimle birlikte Konyaspor'dan ayrılmıştır. Oynadığımız futbola göre en az 25 puan toplamamız gerekiyordu, ama olmadı.'' Özkara, takımın alternatif futbolcu sorununun bulunduğunu, bunun çözülmesi durumunda Konyaspor'un hızlı bir yükselişe geçeceğini ifade ederek, ''Yedek kulübesindeki yetersizlik giderilmelidir. En önemlisi, taraftarın takıma sahip çıkması gerekir. Alınan bir beraberlikten sonra futbolculara hakaret etmek değil, destek olmak lazım. Konyasporlu futbolcuların morale ihtiyacı var'' diye konuştu. 
     İstifadan sonra kimseye kırgın olmadan Konya'dan ayrıldığını belirten Özkara, çok yorgun olduğunu ve bir süre dinleneceğini sözlerine ekledi. 
     
</TEXT>
</DOC>
