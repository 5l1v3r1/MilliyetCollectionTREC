<DOC>
<DOCNO> 248835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas05.html </URL>
<DATE> 2004/06/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tom Hanks "vahşi batı"ya gidiyor... 
</HEADLINE>
<TEXT>

     Oscarlı ünlü aktör Tom Hanks, ''Boone's Lick'' adlı yeni filminde bir kovboyu canlandıracak. 
     Internetteki ''variety'' sitesinin haberine göre, Universal Pictures yapımı filmde, Tom Hanks ile Julianne Moore başrolü üstlenecek. 
     Universal Pictures'ın ünlü yönetmen Lasse Hallstrom ile görüşme masasına oturduğu film, Larry McMurtry'nin hikayesinden beyazperdeye uyarlanacak. Senaryosunu Diana Ossana'nın kaleme aldığı filmin yapımcılığını Hanks ve Gary Goetzman ortaklaşa yürütecek. 
     Western türündeki film, kocasını aramak için ailesiyle birlikte kırık dökük bir vagonda yolculuğa çıkan başına buyruk bir kadının çevresinde gelişiyor. Filmde, vahşi batıda bu tehlikeli yolculuğa çıkan kadını Julianne Moore canlandıracak. 
     Tom Hanks de filmde dört çocuğu ve kayınpederiyle yollara düşen Moore'a gözkulak olan kayınbirader rolünü üstleniyor. Filmde gönlünü Moore'a kaptıran Hanks'in kendini aşk üçgeninde bulmasıyla işler iyice sarpa sarıyor. 
     Takviminde ''An Unfinished Life'' ve ''Casanova'' adlı iki proje bulunan Hallstrom'un stüdyonun teklifini kabul etmesi halinde ''Boone's Lick'' adlı yapımın çekimlerine en az 1 yıl sonra başlanabileceği kaydedildi. 
     Tom Hanks'in başrolünü üstlendiği ''Kadın Avcıları-Ladykillers'' adlı yapımın gösterimi, Türkiye dahil tüm dünyadaki sinemalarda sürüyor. 
     Aktörün, Steven Spielberg ile birlikte çalıştığı ''The Terminal'' ise yarın ABD sinemalarında gösterime girecek. Film, Viktor Navorsky adlı bir Doğu Avrupa vatandaşının, New York'tan dönerken, havaalanında, ülkesinin ''haritadan silinmesi'' üzerine pasaportunun geçersiz olması nedeniyle yaşadıklarının öyküsünü anlatıyor. 
     
</TEXT>
</DOC>
