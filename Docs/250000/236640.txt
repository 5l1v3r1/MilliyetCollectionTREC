<DOC>
<DOCNO> 236640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun24.html </URL>
<DATE> 2004/05/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
'Terminatör' Şaron ile görüştü... 
</HEADLINE>
<TEXT>

     ''Terminatör'' filmleriyle ününe ün katan California Valisi Arnold Schwarzenegger, İsrail'de Başbakan Ariel Şaron ile görüştü. 
     Schwarzenegger, görüşmede İsrail Başbakanı'na, Gazze'den çekilme planıyla ilgili olarak Likud Partisi'nde yapılan oylama hakkında ''iyi şanslar'' diledi.Çekilme planının çok önemli olduğunu belirten Schwarzenegger, planın Şaron'un lideri olduğu Likud Partisi'nin oylamasında kabul edilmesi umudunu dile getirdi. 
     California Valisi, eyaletiyle İsrail arasında ilişkilerin geliştirilmesi yönünde yardımcı olmak istediğini de söyledi. 
     İsrail'i ziyareti sırasında Simon Wiesenthal Merkezi'nin Hoşgörü Müzesi'ni de gezen Schwarzenegger, merkezi California eyaletinin Los Angeles kentinde olan Wiesenthal Merkezi'ne bir milyon dolar vermişti. 
     Babası Nazi partisi üyesi olan Schwarzenegger, Avusturyalı geçmişinden hep uzak durmasıyla tanınıyor. 
     Schwarzenegger, İsrail'i ilk kez 1970'li yıllarda ziyaret etmişti. 
     Bu arada, Schwarzenegger'in yarın helikopterle Ürdün'e geçerek yakın arkadaşı Kral Abdullah ile öğle yemeği yiyeceği bildirildi. 
     
</TEXT>
</DOC>
