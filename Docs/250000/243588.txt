<DOC>
<DOCNO> 243588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy17.html </URL>
<DATE> 2004/05/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Asgari ücret tespit komisyonu toplandı... 
</HEADLINE>
<TEXT>

     Asgari Ücret Tespit Komisyonu, 1 Temmuz 2004'ten geçerli olacak asgari ücreti belirlemek üzere toplandı. 
     Çalışma ve Sosyal Güvenlik Bakanlığı'ndaki toplantının açılışında konuşan Çalışma Genel Müdürü Cengiz Delibaş, komisyonun, 1 Temmuz 2004 ile 31 Aralık 2004 tarihleri arasında geçerli olacak asgari ücreti belirlemek üzere biraraya geldiğini belirtti. Anayasa'nın 55. maddesinin asgari ücreti zorunlu kıldığını kaydeden Delibaş, çalışma hayatının temel unsurlarından olan asgari ücretin, uygulanması zorunlu olan ücretin asgari sınırı olduğunu ifade etti. 
     TİSK Genel Sekreter Yardımcısı Ferhat İlter de 1 Ocak 2004'ten itibaren 16 yaşından büyükler için aylık brüt 423 milyon lira olarak belirlenen asgari ücretin artışının, TÜFE hedefini katladığını belirterek, ''İş hayatı, yılın ikinci yarısı için neyin eksik kaldığını sorgulamaktadır'' dedi. 
     Asgari ücret ile sigorta primine esas kazanç tabanı arasında fark olmamasını tercih ettiklerini kaydeden İlter, bu yılın ilk 6 ayında gerçekleşeceği tahmin edilen TÜFE oranının yüzde 7 olduğunu söyledi. İlter, istihdamın artırılması, kayıt dışı ekonominin özendirilmemesi için işyerleri üzerindeki SSK prim yükünün mutlaka azaltılmasını, özel indirimin 1 Temmuz 2004'ten itibaren asgari ücretin yarısı seviyesinde tekrar uygulanmasını istediklerini kaydetti. 
     
     ''ÜLKE EKONOMİSİNİN TAŞIYAMAYACAĞI...'' 
     İlter, asgari ücrette ülke ekonomisinin taşıyamayacağı ve hükümetin ekonomik programı ile bağdaşmayacak bir artış yapılmaması gerektiğini söyledi. 
     İşçi kesimi adına toplantıya katılan Türk-İş Genel Mali Sekreteri Ergün Atalay da çalışanların insanca geçinebilecek bir asgari ücretin belirlenmesini beklediklerini belirtti. 
     Asgari ücretin, çalışanların ekonomik ve sosyal durumlarının düzenlenmesine yönelik etkin bir sosyal politika aracı olduğunu vurgulayan Atalay, ''Bırakın artışı 303 milyondan bile fedakarlık yapmamızı düşünüyorlar. KKTC'de asgari ücret 480 milyon lira. Türkiye'deki asgari ücretle bırakın 4 kişi, 1 kişi bile geçinemez'' diye konuştu. 
     İlter, bir gazetecinin, ''TİSK Genel Başkanı Refik Baydur'un asgari ücreti ne başbakan, ne de bakan belirler şeklinde bir açıklaması olmuştu. Bunu nasıl değerlendiriyorsunuz '' sorusu üzerine, Baydur'un açıklamasının yanlış anlaşıldığını söyledi. İlter, ''Asgari ücreti belirleme görevi asgari ücret tespit komisyonunu verilmiştir'' dedi. 
     
     ''İŞYERLERİNİN FAALİYETLERİNİ ZORA SOKAR'' 
     Ferhat İlter, ''Asgari ücretle bir kişinin geçinebileceğine inanıyor musunuz '' sorusuna, ''Biz artış oranının yüksekliğinden bahsettik. Enflasyonun üzerindeki artış, işyerlerinin faaliyetlerini zora sokuyor'' yanıtını verdi. 
     Komisyonunun bugünkü toplantısında, Türkiye'nin son 6 aydaki durumuna ilişkin olarak Devlet İstatistik Enstitüsü, Devlet Planlama Teşkilatı ve Hazine'den rapor istenmesine karar verildi. 
     Komisyon, ikinci toplantısını 15 Haziran Salı günü gerçekleştirecek. 
     
</TEXT>
</DOC>
