<DOC>
<DOCNO> 207104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur16.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılara 2. el taşıt satışını sağlayan tasarı komisyondan geçti 
</HEADLINE>
<TEXT>

     Yabancılara ikinci el taşıt satışı, devri ile ihracatına olanak sağlayan yasa tasarısı, TBMM İçişleri Komisyonu'nda kabul edildi. 
     Geneli üzerinde yapılan görüşmelerde tasarının esas komisyon olan Sanayi Komisyonuna uygun görüşle gönderilmesi kabul edilirken, AK Parti Yalova Milletvekili Şükrü Önder tasarıya karşı görüş bildirdi. 
     Şükrü Önder, yabancılara ikinci el taşıt satışının trafik tescil büroları tarafından yapılmasına karşı çıkarken, bu işlemin polisin işini önemli ölçüde artıracağını söyledi. Yapılacak satışın hukuki bir işlem olduğunu ve bu nedenle noter aracılığıyla yapılması gerektiğini savunan Önder, ''Bu anlamda yapılacak işlemin ekonomiye ne gibi katkı sağlayacağını merak ediyorum. Hem yönetimde sivilleşmeyi ön plana çıkarmaya çalışıyoruz hem de bu gibi uygulamalarla adeta polis devleti olmayı arzu ediyoruz''dedi. 
     Önder, yapılan bir güvenilirlik anketinde trafik polislerinin güvenilir kurumlar arasında 8. sırada yer aldığını da hatırlatarak, ''Bu işlemlerin trafik tescil bürolarına verilmesi, trafik polislerini daha da zan altında bırakacaktır. Bu nedenle de tasarıya olumlu bakmıyorum'' diye konuştu. 
     İçişleri Komisyonu bugün ayrıca, ''Türkiye Cumhuriyeti Hükümeti ile Güney Afrika Cumhuriyeti Hükümeti Arasında Polis İşbirliği Anlaşmasınının Onaylanmasının Uygun Bulunduğuna Dair Kanun Tasarısı'' ile ''Avrupa Topluluğu ve Türkiye Cumhuriyeti Arasında Uyuşturucu veya Psikotrop Maddelerin Yasadışı Üretimde Sıkça Kullanılan Ara ve Kimyasal Maddelere Dair Anlaşmanın Onaylanmasının Uygun Bulunduğu Hakkında Kanun Tasarısı'' da kabul etti. 
     
     TASARI 
     Amacı, ''Ülke ekonomisine canlılık kazandırmak, istihdama katkı sağlamak ve ülke ekonomisinin rekabet gücünü artırmak'' olan tasarı ile tescilli taşıtların yabancı gerçek ve tüzel kişilere ikinci el olarak satışı ve devir ile ihracatı düzenleniyor. 
     Buna göre, aracın motorlu taşıtlar vergisi borcu bulunmadığına ilişkin belgenin ibraz edilmesi üzerine yabancı gerçek ve tüzel kişilere satış ve devirler, aracın tescilli olduğu trafik tescil müdürlüğünce yapılacak. 
     Yabancılara satışı yapılan Türkiye'de kullanılacak taşıtların tescilinde zorunlu mali sorumluluk sigortası yaptırılması şartı aranacak. Sigortası bulunan taşıtın tescili yapılarak trafik belgeleri ve plakası verilecek. Taşıtın tescil kaydının yapıldığı, tescil tarihini izleyen 7 iş günü içerisinde taşıtın motorlu taşıtlar vergisi yönünden bağlı bulunduğu vergi dairesine bildirilecek. 
     
     TAŞITIN İHRACI 
     Yabancılara satışı yapılan taşıtın sahibinin istemi üzerine, tescil kaydı silinecek ve yurtdışına çıkışı için geçici trafik belgesi ve plakası verilecek. Yabancı kişilerin ikinci el olarak satın aldıkları taşıtların trafik tescil müdürlüğünce düzenlenen kaydının kapatıldığına ilişkin belge ile gümrük beyannamesinin doğrudan gümrük idaresine ibrazı üzerine taşıta yurtdışına çıkış izni verilecek. 
     
</TEXT>
</DOC>
