<DOC>
<DOCNO> 222922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas28.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trintignant'ı öldüren Cantat İkimiz de kendimizde değildik 
</HEADLINE>
<TEXT>

     Fransız oyuncu Marie Trintignant'ı Litvanya'nın başkenti Vilnius'taki bir otelde öldürmekle suçlanan ve yargılanmasına bugün Vilnius'ta başlanan, rock grubu Noir Desir'in şarkıcısı Bertrand Cantat, ''Marie kendinde değildi, ben de kendimde değildim, bunu yapmadan orayı terk etmeliydim, kendimde değildim'' dedi. 
     Cantat, mahkemede verdiği ilk ifadede, vurduğu şiddetli darbeler sonucu hayatını kaybeden sevgilisi Marie Trigtignant ile ilişkisini ve geçen yıl 26 Temmuz'da aralarında geçen tartışmanın ayrıntılarını anlattı. 
     Fransız şarkıcı, mahkeme heyetine, cinayet gecesi sevgilisiyle eski eşleriyle ilgili tartıştıklarını söyledi. Cantat, ''Bir anda patladı, onu hiç böyle görmemiştim. Çok katıydı. Benim, eski eşim Kristina ve çocuklarım için söyledikleri çok ağırdı, onur kırıcıydı'' dedi. 
     Şarkıcı, ''Tavrında, yüzünde, gözlerinde, davranışlarında hiç tanımadığım şeyler vardı'' ifadesini kullandı. 
     Sesi giderek yükselen Cantat, ''Yaşadığım şiddet ve adaletsizlikti... Bu kötülüğü anlamamıştım. İnanılmazdı. Kendi kendime sordum benimle böyle konuşan kişi kim O andan itibaren film koptu'' dedi. 
     Fransız rock şarkıcısı, Trintignant'ın ailesine de seslenerek, ''Marie nefret cinayetine kurban gitmedi'' dedi. Cantat, mahkeme salonunda bulunan, Fransız aktrisin annesi yönetmen Nadine Trintignant'a hitaben, ''Bunun gülünç olduğunu biliyorum, beni dinlemeyecekler ama onlara çok üzgün olduğumu söylemek istiyorum, acılarını anlıyorum'' dedi. 
     Gözyaşlarına boğulan şarkıcı, sözlerini, ''Marie'nin çocuklarını seviyorum, benden nefret ettiklerini biliyorum'' diyerek tamamladı. 
     Televizyon dizisi ''Colette''in çekimlerini bitiren Marie Trintignant, 26 Temmuz'da sabaha karşı, Vilnius'ta bir otel odasında feci şekilde dövülmüş, geçirdiği ameliyatlara rağmen komadan çıkamamış ve 1 Ağustos'ta beyin ödeminden ölmüştü. 
     Cinayetle suçlanan ve Vilnius'ta bir hapishanede 31 Temmuz'dan beri tutuklu bulunan Cantat ise 3 kez serbest bırakılmayı talep etmişti. 
     Bertrand Cantat, 5 ila 15 yıl ağır hapis cezası istemiyle yargılanıyor. 
     
</TEXT>
</DOC>
