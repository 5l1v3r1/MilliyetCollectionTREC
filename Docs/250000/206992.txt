<DOC>
<DOCNO> 206992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun20.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'in katili suçunu itiraf eti 
</HEADLINE>
<TEXT>

     İsveç'in eski Dışişleri Bakanı Anna Lindh'i öldürdüğü iddiasıyla tutuklanan Mijailo Mijailovic, avukatının isteği üzerine alınan son ifadesinde suçunu ititraf etti. 
     Mijailovic'in avukatı Peter Althin, dün müvekkilinin yeniden ifadesinin alınmasını istedi. 
     İsveç Haber Ajansı da bugün, zanlının son verdiği ifadede, Anna Lindh'i 10 Eylül 2003 tarihinde Stockholm'deki alışveriş merkezinde bıçakladığını itiraf ettiğini duyurdu. 
     
     DELİLLER GÜÇLÜ 

     Lindh'in öldürülmesiyle ilgili soruşturmayı yürüten Başsavcı Agneta Blidberg, suçunu itiraf etmese bile dosyada zanlı aleyhine çok güçlü teknik deliller bulunduğunu söyledi. 
     Katil zanlısı Mijailo Mijailovic'in, avukatı Peter Althin'in isteği üzerine dün polise verdiği son ifadesinde, eski Dışişleri Bakanı Anna Lindh'i öldürdüğünü itiraf etmesi ve cinayetle ilgile detaylı bilgi vermesi üzerine konuşan Başsavcı Blidberg, zanlının itirafına şaşırmadığını belirtti. Başsavcı, itiraf ve delillerin zanlı hakkında dava sonunda hüküm verilmesine yeterli olacağını da kaydetti. 
     Cezaevinde tutuklu bulunan katil zanlısı Mijailo Mijailovic'in son ifadesini alan polis müdürü Leif Jennekvist de zanlının son sorgusunda suçunu itiraf etmeye karar verdiğini söyledi. 
     Mijailo Mijailovic'in avukatı Peter Althin ise son gelişmelerin ardından duruşma tarihinin değişebileceğini kaydetti. Avukat, 1028 sayfalık ön soruşturmanın yeterli olduğunu da belirterek, 12 Ocak'ta davanın açılması halinde ilk duruşmanın 19 Ocak'ta görülmesi gerektiğini ifade etti. 
     Öte yandan, mahkeme, Mijailo Mijailovic'in ceza ehliyetinin olup olmadığına karar vermek için, Adli Tıp Kurumu'ndan rapor isteyebilecek. 
     Anna Lindh, 10 Eylül 2003'de Stockholm'deki alışveriş merkezinde bıçaklı saldırıya uğramış ve kaldırıldığı hastanede bir gün sonra ölmüştü. 
     
</TEXT>
</DOC>
