<DOC>
<DOCNO> 243617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo25.html </URL>
<DATE> 2004/05/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Tarih tekerrür etti Capello, Juventus ile anlaştı 
</HEADLINE>
<TEXT>

     İtalya Ligi'nin güçlü takımlarından Juventus, teknik direktör Fabio Capello ile üç yıllığına anlaştı. Capello bunu 1967’de de yapmıştı. 
     Juventus Kulübü'nün resmi internet sitesinde, ''Önümüzdeki üç yıl için Juventus'un yeni teknik direktörü Fabio Capello olacak'' bilgisi yer aldı. 
     Capello bugüne kadar Real Madrid, Milan ve Roma takımlarını çalıştırdı. 
     İtalya'daki yazılı ve görsel basın organları da, siyah-beyazlı kulübün Marcello Lippi'nin istifasının ardından teknik direktör arayışı içinde bulunduğunu ve Fabio Capello ile anlaştığını yazdılar. 
     Teknik direktör Fabio Capello'nun tıpkı oyunculuk kariyerinde olduğu gibi teknik direktörlük sürecinde de ekonomik sorunlar nedeniyle Roma'dan, Juventus'a geçmesi ilginç bir rastlantı olarak nitelendirildi. 
     
     1967'ye geri döndü 

     Capello, oyunculuk döneminde de 1967 yılında ekonomik nedenlerden dolayı Roma'yı bırakarak, Juventus'a transfer olmuştu. 
     1976 yılına kadar FC Juventus'ta top koşturan Capello, orada üç şampiyonluk yaşamış ve milli formayla da o dönemde tanışmıştı. 
     Capello, oyunculuk kariyerini de Juventus'un ardından, Milan'da tamamlamıştı. 
     Fabio Capello, 1985 yılında başlayan teknik direktörlük kariyeri süresinde, bugüne kadar AC Milan, Real Madrid ve Roma takımlarını çalıştırdı. 
     İtalya'nın en başarılı antrenörlerinden biri olan Capello, Serie A'daki teknik direktörlük görevi boyunca bugüne dek toplam 379 maçın, 199'unu galibiyet, 122'sini beraberlikle, 58'ni ise yenilgiyle tamamladı. 
     
</TEXT>
</DOC>
