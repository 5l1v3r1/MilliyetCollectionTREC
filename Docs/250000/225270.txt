<DOC>
<DOCNO> 225270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur20.html </URL>
<DATE> 2004/03/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Madde bağımlısı gencin şüpheli ölümü... Bıçağın üzerine mi düştü 
</HEADLINE>
<TEXT>

     Bursa'nın merkez Osmangazi İlçesi'nde, madde bağımlısı olduğu öğrenilen genç, evinde kalbinden bıçaklanmış olarak bulundu. 
     Alınan bilgiye göre, Soğanlı Mahallesi Başar Sokak'taki evine gelen Mesut G. 22 , babası Muzaffer G. ile tartışmaya başladı. Gencin bağırışlarını duyan komşuların ihbarı üzerine olay yerine giden Bursa Emniyet Müdürlüğü ekipleri, Mesut G'yi ölü buldu. 
     Kalbinden bıçaklandığı belirlenen gencin cesedi, otopsi için Bursa Adli Tıp Kurumu morguna kaldırılırken, Muzaffer G. gözaltına alındı. 
     İlk ifadesinde, madde bağımlısı oğlunun İstanbul'da tedavi gördüğünü ancak 3 gün önce tedaviyi yarım bırakarak Bursa'ya döndüğünü söylediği öğrenilen Muzaffer G, şöyle konuştu 
     ''Oğlum sık sık krize girip bana saldırıyordu. Bugün de madde kokladığını görünce saldırmasından korktuğum için odamın kapısını kilitledim. Ancak kapının camını kırarak içeri girdi ve ekmek bıçağıyla bana saldırdı, ben de elimle onu ittim. Bu sırada yere düştü, baktığımda elindeki bıçağın üzerine düştüğünü, bıçağın kalbine saplandığını gördüm.'' Muzaffer G'nin sorgulamasının sürdüğü bildirildi. 
     
</TEXT>
</DOC>
