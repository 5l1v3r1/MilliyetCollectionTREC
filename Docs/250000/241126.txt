<DOC>
<DOCNO> 241126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/spor/spo04.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Verpakovskis bombası 
</HEADLINE>
<TEXT>


Trabzon, 2004 Avrupa Şampiyonası baraj maçlarında Türkiye'ye iki gol atan Letonya Milli Takımı'nın gözde forvetinin peşine düştü 


Gizli operasyon 
TRABZONSPOR, Letonya Milli Takımı'nın süper golcüsü Verpakovskis'i transfer etmek için kolları sıvadı. Avrupa Şampiyonası baraj maçlarında Türkiye'ye iki gol atan, Verpakovskis için gizli bir çalışma yürüten Bordo - Mavili yöneticilerin, önümüzdeki günlerde Ukrayna'ya giderek Dinamo Kiev Kulübü ile masaya oturacakları ve bu transfere noktayı koyacakları öğrenildi. 

1.5 milyon dolar 
YÖNETİMİN bu futbolcuyla uzun süredir temasta olduğu ve Verpakovskis için Trabzonspor'un yaklaşık 1.5 milyon dolar ödeyeceği bildirildi. Bordo - Mavili yöneticilerin ayrıca Rusya'nın Torpedo Moskova takımının yine Letonyalı oyuncusu Andrejs Rubins ve Zenith takımının orta saha oyuncusu Vladimir Bystrov'la da anlaşma zemini arayacakları ifade edildi. 

'Herkes görecek' 

BORDO - Mavili kulübün başkanı Atay Aktuğ, Gökdeniz'in transferi konusunda bir problemlerinin bulunmadığını söyledi. Fenerbahçe'nin ortalığı karıştırdığını belirten Aktuğ, "Doğru olmayan şeyler, yazılıp çiziliyor. Ve bunlar maksatlı yapılıyor. Gelecek yıl Gökdeniz'in hangi takımın formasını giyeceğini herkes görecek. Ben başkan olduğum sürece Gökdeniz'i kimse alamaz" dedi. 
GÖKDENİZ de hakkında çıkan haberlere tepki gösterdi. Milli oyuncu, "Fenerbahçe'nin beni istediği doğru ama ne imza attım, ne de bir görüşme yaptım. Ben gözümü Trabzonspor'da açtım, burada kapatmak istiyorum. Yönetimle görüşmelerimiz sürüyor. Büyük oranda anlaştık. Ufak tefek pürüzler kaldı. Ayrıca bütün yatırımlarımı da Trabzon'a yapıyorum" diye konuştu. 


</TEXT>
</DOC>
