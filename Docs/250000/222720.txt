<DOC>
<DOCNO> 222720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun29.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid saldırısından sonra terör korkusu yayılıyor... 
</HEADLINE>
<TEXT>

     Madrid'teki kanlı saldırıların ardından Batı'da uluslararası terör tendidinin niteliklerine ilişkin tartışmalar yoğunlaştı. İslamcı terörün Avrupa'yı hedef aldığı, Irak savaşına katılmayan Fransa ve Almanya gibi ülkelerin de bu tehdidin altında bulunduğu savunulurken Avrupa'nın terör için "yumuşak karın" olduğu yorumu yapılıyor. Bu arada, Roma, Fransa ve Türkiye'de olası terör saldırılarına ilişkin istihbari bilgilerin alındığı da belirtiliyor. 
     
     NYT ABD TEK BAŞINA TERÖRÜ YENEMEYECEK 

     New York Times gazetesinde yayınlanan bir yazıda "M-11" olarak adlandırılan Madrid'deki terör eyleminin Avrupa'nın siyasi yapısını değiştirdiği, global finansal piyasaları sarsttığı ve ABD'nin öncülüğündeki Irak'taki koalisyonu altüst ettiği öne sürüldü. Paris'teki Ulusal Bilimsel Araştırma Merkezi araştırmacılardan Scott Atran imzasıyla yayımlanan yazıda Madrid'teki saldırıların "Cihad" inancı ve amaçlarıyla tutarlı olduğu savunulurken geçen yıl Fas, Endonezya ve Türkiye'de, son haftalarda ise Irak ve Pakistan'da gerçekleştirilen saldırılara dikkat çekilerek global cihadın niteliğinin yanlış anlaşıldığı öne sürüldü. 
     Çoğu Batılının sandığı aksine terör eylemlerinin El Kaide'nin başında bulunduğu sıkı koordinasyon içerisinde hareket eden bir terörist ağı değil, kendi bölgesel amaçlarını güden büyük ölçüde özerk olan grup ve hücrelerin eseri olduğu ifade edilen yazıda geçen Kasım ayında İstanbul'da gerçekleştirilen saldırının bunun iyi bir örneği olduğu kaydedildi. Bu durumun, teröre karşı mücadelede uluslararası bir ağı gerektirdiği belirtilen yazıda bu mücadelenin başarısının ABD ve müttefikleri arasındaki işbirliğine bağlı olduğu, ABD'nin İslamcı terörü müttefiklerin desteği olmadan yok edemeyeceği vurgulandı. 
     
     WP ROMA, FRANSA VE TÜRKİYE'DE OLASI SALDIRILAR 

     "Benzer Taktikler, Farklı İsimler" başlıklı yazısında El Kaide benzeri gruplarını inceleyen Washington Post da, Madrid'teki saldırılarının bir düzine İslamcı Cihad grubuna üye teröristlerin El Kaide'ninkine benzer taktikleri kullandığını ancak operasyonları bağımsız olarak yürüttüğünü, hedeflerini de bağımsız bir biçimde seçtiğini savundu. Dünya çapında örgütlerin El Kaide yöntemlerini benimsemesinin sürpriz olmayacağını ifade eden gazete, "Avrupalı bir istihbarat yetkisine göre, istihbarat yetkilileri, son günlerde artan ölçüde Roma, Fransa ve Türkiye'de olası terör saldırılarına ilişkin istihbari bilgileri kayda geçiriyorlar" diye yazdı.I 
     
     LİBERATİON TÜM AVRUPA TERÖRÜN HEDEFİDİR 

     Fransız Liberation gazetesi ise, tüm Avrupa kıtasının teröristlerin hedefi olduğunu öne sürdü. Taliban rejiminin devredilmesinden sonra cihadcıların dağıldığını, ardından çok sayıda yeni grubun oluşturulduğunu, böylece bu grupların faaliyetlerinin takibinin zorlaştığını belirten gazete, Avrupa Birliği'nin artık İslamcı terörün bir hedefi haline geldiğini savundu. Europol'un son raporunda El Kaide'ye yakın İslamcı grupların AB'de çok aktif oldukları belirtildiği kaydedilen yazıda bunda çeşitli faktörlerin etkili olduğu belirtildi. Liberation "Birçok terörle mücadele uzmanın gözünde Avrupa yumuşak bir karındır. Çok kolayca hareket ediliyor özellikle Schengen bölgesinde. 
     Kalabalık bir göçmen Müslüman nüfusu var ve radikal İslam'ın çekiciliğine kapılabilecek marjinal gençler de bulunuyor" yorumunu yaptı. İspanya'da Başbakan Jose Maria Aznar'ın seçimlerdeki yenilgisinin İslamcılar için bir zafer olarak değerlendirileceği görüşlerine yer veren Liberation, uzmanların Avrupa'da hiç bir ülkenin terörin tehdidinin kapsamı dışında olmadığını, Irak savaşına katılmayan Almanya ve Fransa gibi ülkelerin de tehdit altında olduğunu savundu. 
     
</TEXT>
</DOC>
