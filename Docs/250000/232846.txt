<DOC>
<DOCNO> 232846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy16.html </URL>
<DATE> 2004/04/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gül Türkiye, Kıbrıs Türkü'nün arkasında olacaktır 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Netice ne olursa olsun Türkiye, Kıbrıs Türkünün arkasında olacaktır. Bunu bir kez daha tekrarlıyoruz'' dedi. 
     Türkiye Odalar ve Borsalar Birliği TOBB tarafından Bilkent Oteli'nde düzenlenen Annan Planı'nın İktisadi Yönü Toplantısı'nın ardından verilen yemekte konuşan Başbakan Yardımcısı Gül, Rum kesimi ile Türk kesimi arasındaki ekonomik farklılığı gidermek için, kamu ve özel sektörün daha fazla sorumluluk yüklenmesi gerektiğini bildirdi. 
     Her ülkenin yeni liderlerinin, artık düşmanlık değil dostluk ve karşılıklı çıkarlara dayalı işbirliğini öne çıkarması gerektiğini anlatan Başbakan Yardımcısı, Yunanistan'daki seçimlerin bunun bir göstergesi olduğunu kaydetti. 
     Gül, ''Türkiye iyi niyetini ortaya koyuyor, umarız iyi niyetimiz yanlış anlaşılmaz'' diye konuştu. 
     
     KKTC BAŞBAKAN YARDIMCISI DENKTAŞ 

     KKTC Dışişleri Bakanı ve Başbakan Yardımcısı Serdar Denktaş ise AB yolunda hiç bir ülkenin Kıbrıs sorununu, Türkiye'nin önüne bir mazeret olarak koyamayacağını ve Türk tarafının yapabileceğinin maksimununu ortaya koyduğunu ifade etti. 
     Denktaş, bütün samimiyetiyle görüşleri ortaya koyduklarını belirtirken, ''Bir hafta sonra yapılacak referandumda, Rum tarafının da, az bir farkla da olsa evet diyeceğini düşünüyorum'' dedi. 
     Denktaş, referandum sonucunda çözümün olmaması halinde, Tayvan modelinin derhal yürürlüğe konması gerektiğini de söyledi. 
     
</TEXT>
</DOC>
