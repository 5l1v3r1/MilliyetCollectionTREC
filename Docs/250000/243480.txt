<DOC>
<DOCNO> 243480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun05.html </URL>
<DATE> 2004/05/28/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
ABD, vatandaşlarını, İstanbul'daki zirve öncesi uyardı... 
</HEADLINE>
<TEXT>

     Deniz Arslan 

Amerikan Dışişleri Bakanlığı, Haziran ayında İstanbul'da gerçekleştirilecek NATO Zirvesi sırasında Amerikan karşıtı gösteriler olabileceğine dikkati çekerek, Amerikan vatandaşlarından, zirvenin yapılacağı alandan uzak durmaları istedi. 
     Bakanlıktan yayınlanan seyahat uyarısında, pek çok grubun İstanbul'da Amerikan karşıtı gösterilerle zirveyi engelleme girişiminde bulunmaya hazırlandığı belirtildi. 
     İstanbul'a giden Amerikalıların, NATO zirvesinin yapıldığı bölgeden uzak durması istenen uyarıda, olağanüstü güvenlik önlemleriyle insan hareketi ve trafiğin engellenebileceğine işaret edildi. 
     Bakanlık açıklamasında, bu tip büyük olayların, terör saldırıları veya başka tip şiddet odağı olabileceğine de dikkat çekildi ve uyarılara rağmen bölgeye gidecek Amerikalılardan, ''dikkatli ve tetikte olmaları'' istendi. 
     İstanbul'da 28-29 Haziran'da gerçekleştirilecek NATO Zirvesi'ne, ABD Başkanı George W. Bush da katılacak. 
     
</TEXT>
</DOC>
