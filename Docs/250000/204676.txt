<DOC>
<DOCNO> 204676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur35.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan AB büyükelçilerine Artık depara kalkmalıyız 
</HEADLINE>
<TEXT>

     Başbakan Recep Tayyip Erdoğan, Türkiye'nin AB üyesi 15 ülke ile ABD ve KKTC'de görev yapan büyükelçilerini kabul etti. 
     Başbakanlık'ta yaklaşık bir saat süren görüşmeye Dışişleri Bakanı ve Başbakan Yardımcısı Abdullah Gül ile Müsteşar Büyükelçi Uğur Ziyal de katıldı. 
     Edinilen bilgiye göre, toplantıda, AB sürecinde kritik öneme sahip 2004 yılı içinde, Türkiye'nin tam üyelik müzakerelerine başlanması yönünde tarih alma hedefine ilişkin neler yapılması gerektiği değerlendirildi. 
     Erdoğan, bu bir yıllık sürenin kısa, ancak önemli olduğuna işaret ederek, büyükelçilere, ''Artık maraton bitti, son yüz metredeyiz. Bundan sonra maraton koşucusu gibi değil, yüz metre koşucusu gibi koşmalıyız, depara kalkmalıyız'' mesajını iletti. 
     AB sürecinde yapılan reformların uygulanması konusunda elden gelenin yapılacağını, eksikliklerin hızla tamamlanacağını ifade eden Erdoğan, Türkiye'nin AB sürecinde attığı ve atacağı adımların büyükelçilerin görev yaptıkları ülkelerde tanıtılması ve kamuoyunun bilgilendirilmesinin önemine işaret etti. 
     Erdoğan, bu çerçevede, büyükelçilerin görev yaptıkları ülkelerin hükümetleri, sivil toplum kuruluşları ve kamuoyuyla sıkı diyalog içinde bulunması gerektiğini belirtti. 
     ''El birliğiyle ve çok çalışıp, yorularak'' Aralık 2004'de müzakere tarihinin alınabileceğini vurgulayan Erdoğan, müzakere tarihinin verilmesinin sadece Türkiye için değil, AB için de kazanç getireceğini kaydetti. Erdoğan, tarih verilmesi durumunda Avrupa'nın medeniyetler havzası olduğunun kanıtlanacağını ifade etti. 
     Büyükelçiler de, görev yaptıkları ülkelerin Türkiye'nin AB sürecine ilişkin görüşlerini aktardı. 
     Avrupa başkentlerinde Türkiye'nin AB sürecine ilişkin ''umulandan çok daha iyi bir hava estiğini'' kaydeden büyükelçiler, 2004 yılının Türkiye için Avrupa yılı olması gerektiğine işaret ettiler. 
     Bu çerçevede üst düzey ziyaretlerin ve parlamentolararası diyalog gibi iletişim kanallarının artırılması gerektiği belirtilirken, 2004 yılının ikinci yarısında diplomasi atağına geçilmesi görüşü benimsendi. 
     Toplantıda Kıbrıs konusu da ele alınırken, Kıbrıs'ın siyasi bir kriter olmadığı, müzakere tarihi alınabilmmesinde tek etkenin Kophenhag kriterlerinin karşılanması olacağı ifade edildi. 
     Ancak Büyükelçiler, Kıbrıs'ın siyasi bir kriter olmamakla beraber, süreç içinde ağırlık kazandığına işaret ettiler. 
     Bu arada, Kıbrıs sorununun çözümüne ilişkin Ankara'nın yürüttüğü hazırlıklara ilişkin Dışişleri Bakanlığı bürokratları tarafından Başbakan Erdoğan'a 30 Aralık'ta bir brifing verileceği öğrenildi. 
     
</TEXT>
</DOC>
