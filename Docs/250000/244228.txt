<DOC>
<DOCNO> 244228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo06.html </URL>
<DATE> 2004/05/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Beşiktaş'ta Zafer Biryol bilmecesi... 
</HEADLINE>
<TEXT>

     Konyaspor'un başarılı golcüsü Zafer Biryol'un transferi için prensipte anlaşan Fikret Orman'ın başkanlık yarışını kaybetmesinden sonra gözler Beşiktaş'ın yeni başkanı Yıldırım Demirören'in vereceği karara çevrildi. 
     Hafta sonu gerçekleştirilen Beşiktaş Genel Kurulu'ndan kısa süre önce Konyaspor yönetimi ile görüşen Fikret Orman, orta sahadan Sedat ve ilerde oynayan Zafer Biryol konusunda anlaşmaya vardı. 
     Genel kurul sonucu beklenmeden Sedat'ı alan Orman, başkan seçilmesi durumunda Biryol'u transfer edeceği konusunda da prensipte Konyaspor yönetimi ile el sıkıştı. 
     Genel kurulda Orman'ın başkanlık yarışını kaybetmesi üzerine Türkiye Birinci Süper Ligi'nin gol kralı Zafer Biryol'un Beşiktaş'a transferi merak konusu oldu. 
     Biryol'un Beşiktaş'a transferinin Demirören'in vereceği kararla ortaya çıkması beklenirken, Konyaspor yönetimi, Sakıp Özberk'in talebi doğrultusunda Biryol ile devam eden sözleşmeyi 2 yıl daha uzatmak için ikna çalışmalarına başladı. 
     Konyaspor Kulübü Başkanı Mehmet Köseoğlu, Zafer Biryol'un kendi futbolcuları olduğunu, Orman ile sadece prensip anlaşmasına vardıklarını söyledi. 
     Son durumun netleşmesi için hafta içinde katılacağı Kulüpler Birliği toplantısında Demirören ile görüşeceğini vurgulayan Köseoğlu, ''Beşiktaş kulübünün yetkilileri ile prensipte anlaşılmıştı. Ancak şartlar değişti. Biryol'u bırakmak istemiyoruz. Ne olacağı bu hafta içinde netlik kazanır'' dedi. 
     
</TEXT>
</DOC>
