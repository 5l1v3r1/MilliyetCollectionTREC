<DOC>
<DOCNO> 209149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur28.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP davasında tahliye çıkmadı... 
</HEADLINE>
<TEXT>

     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın Ankara 1 No'lu DGM'de yeniden yargılandıkları davada, infazın durdurulması talepleri reddedildi. 
     Duruşmayı izleyenlerin kararı alkışlarla protesto etmesi üzerine salondakilerin çıkışına izin vermeyen Mahkeme Başkanı Mehmet Orhan Karadeniz, bu kişilerin kimliklerinin tespit edilmesi ve gelecek duruşmaya alınmaması talimatı verdi. 
     Duruşmanın öğleden sonraki bölümünde savunmalarına devam eden kapatılan DEP'lilerin avukatları Zana, Dicle, Sadak ve Doğan'ın hukuki durumlarının yeniden yargılama uyarınca değiştiğini savunarak, infazın durdurulması talebinde bulundular. 
     Ankara 1 No'lu DGM Başkanı Karadeniz, kısa aradan sonra, Cumhuriyet savcısının da görüşü doğrultusunda, eski DEP'lilerin taleplerinin reddedildiğini ve diğer eksikliklerin giderilmesi için duruşmanın 20 Şubat'a ertelendiğini açıkladı. 
     
     GERGİN ANLAR 

     İnfazın durdurulması talebinin reddedilmesi üzerine, salondaki konuklar, alkışlı protesto eyleminde bulundu. 
     Bunun üzerine Mahkeme Başkanı Mehmet Orhan Karadeniz, salonun kapısını kapattırdı ve içeridekilerin çıkmasına izin vermedi. Karadeniz, DGM'nin güvenlik görevlilerine, ilk üç sırada duruşmayı izleyen yabancılar dışındakilerin kimliklerinin tespit edilmesi ve gelecek duruşmaya alınmaması talimatı verdi. 
     DEP'lilerin avukatları bu duruma tepki göstererek, kararı alkışlayanların belirlenmesinin mümkün olmadığını, böyle bir yola başvurulamayacağını söylediler. Karadeniz ise ilk üç sıra dışındaki herkesin kimliklerinin tespit edilmesini istediğini bildirdi. 
     Daha sonra güvenlik görevlileriyle tartışan avukatlar, salondakilerin kimlik tespitinin en az 2 saat alacağını belirterek, bu kişilerin özgürlüklerinin bu nedenle kısıtlanamayacağını ifade ettiler. 
     Duruşmayı izleyenlerin kimlik tespitleri, duruşmadan önce DGM'ye girerken danışmaya bıraktıkları nüfus cüzdanları ve kendilerine verilen ziyaretçi kartlarının karşılaştırılmasıyla yapıldı. Kimlik tespitlerinin ardından nüfus cüzdanlarını alanlar, DGM binasından ayrıldı. 
     
     DAVA SÜRECİ 

     Ankara 1 No'lu DGM, kapatılan DEP'in eski Diyarbakır milletvekilleri Dicle ve Zana, eski Şırnak milletvekilleri Doğan ve Sadak'ı, terör örgütü PKK'nın liderlerinden aldığı emir ve talimat doğrultusunda ülke içinde ve dışında yoğun bölücü faaliyetlerde bulundukları gerekçesiyle, Türk Ceza Kanunu'nun TCK ''yasadışı örgüt üyeliği'' fiilini düzenleyen 168-2 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca, 15'er yıl ağır hapis cezasına mahkum etmişti. 
     AB'ye uyum yasaları çerçevesinde, Avrupa İnsan Hakları Mahkemesi'nin kararlarının yeniden yargılanma nedeni sayılması yönünde düzenleme yapılması dolayısıyla, DEP'lilerin yeniden yargılanmalarına başlanmıştı. 
     
</TEXT>
</DOC>
