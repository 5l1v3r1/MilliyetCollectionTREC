<DOC>
<DOCNO> 231141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/magazin/amag.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Orhan Baba' eskiye döndü 
</HEADLINE>
<TEXT>

   Yeni albümü için kapak fotoğrafı çektiren Orhan Gencebay, 1920 ve 1930'ları andıran giysilerle objektif karşısına geçti... 
      MAGAZİN SERVİSİ 
   
   Şimdiye kadar çıkardığı tüm albümlerinin kapak fotoğraflarını stüdyolarda çektiren Orhan Gencebay bu kez sokağa çıktı. "Yürekten Olsun" adlı yeni albümü için yeni bir imajla objektif karşısına geçen Gencebay, Faruk Saraç'ın hazırladığı 1920 - 1930'lu yılların esintilerini taşıyan kıyafetlerle fotoğraf çektirdi. 
   Gencebay, bugün piyasaya çıkan albümünde yer verdiği fotoğraflardan şapkalı pozları görünce aklına "Baba" filminde Marlon Brando'nun oynadığı "Don Vito Carleone"nin aklına geldiğini söyledi. Gencebay, "Şapkalı pozu görünce arkadaşlara Don Carleone Gencebay olmuşum dedim" diye konuştu. 
   
   8 yıl aradan sonra 
   Son yıllarda hayranlarından gelen istek üzerine, eski şarkılarını yeniden düzenleyerek albüm yaptığını belirten Gencebay, "Sekiz yıl sonra yepyeni şarkılarla gönül dostlarımın karşısındayım. Gönül dostlarım yeni şarkılarımı merak ediyordu. Onların beklentilerine yanıt verecek bir çalışma hazırladım" dedi. 
   
   
</TEXT>
</DOC>
