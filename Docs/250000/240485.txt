<DOC>
<DOCNO> 240485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko18.html </URL>
<DATE> 2004/05/16/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Şener Mayın temizlenme çalışmalarına en kısa sürede başlayacağız 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Suriye sınırındaki 615 bin 419 mayını gösteren haritaların mevcut olduğunu belirterek, mayın temizleme çalışmalarına en kısa sürede başlayacaklarını söyledi. 
     Şener, Mardin'in Nusaybin ilçesinde, Nusaybin Hudut Kapısında ''mayınlı arazilerin temizlenmesi ve organik tarım projesine'' ilişkin açıklamalarda bulundu. 
     Şener, mayınlı arazilerin toplam 510 kilometre uzunluğunda, toplam 30 bin 600 hektarlık bir alandan oluştuğunu belirterek, mayınların Cizre, Akçakale, Hassa olarak 2 bölümden oluştuğunu ilk temizleme çalışmalarının Cizre-Akçakeli arasında 350 kilometrelik bölümde başlayacağını belirtti. Bakan Şener, mayınlı arazilerin temizlendikten sonra organik tarım için büyük ölçekli işletmelere kiralanabileceğini bildirdi Mayınlı arazilerin temizlenmesi konusunda bir koordinasyon toplantısının Haziran ayında yapılacağını ifade eden Şener, ''Mayınlı arazilerin temizlenmesi takvimini belirleriz diye umut ediyorum'' dedi. 
     Şener, gençliğinde mayınlı arazilerden dolayı yaşanan dramlardan etkilendiğini kaydederek, ''İtiraf etmem lazım. Gençlik yıllarımda Ahmet Arif'i çok okudum'' diye konuştu. Şener, daha sonra Ahmet Arif'in Kirvem şiirini okudu ve katılımcılardan alkış aldı. 
     Bakan Şener, güvenliğin de önemli bir konu olduğunu ancak dünyadaki değişimler ve Türkiye-Suriye ilişkilerinde olumlu gelişmelerin yeni bir bakış tarzına ihtiyaç gösterdiğini kaydetti. 
     Bazı vatandaşların, ''size destek verdik'' diyerek taleplerini sıralayıp çözüm istemeleri üzerine Şener, ''Ben seçim sürecinde dolaşırken vatandaştan oy istemedim. Oy versin vermesin herkesi seviyorum'' diye konuştu. 
     
</TEXT>
</DOC>
