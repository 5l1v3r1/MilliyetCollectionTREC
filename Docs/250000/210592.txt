<DOC>
<DOCNO> 210592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yasam/yas15.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangına Türk işi 'taslı' müdahale 
</HEADLINE>
<TEXT>

      MUTLU BOZDAĞ İstanbul 
   
   Fatih'te, itfaiyenin üç katlı ahşap binada çıkan yangına geç gelmesi üzerine kolları sıvayan bir vatandaş, alevleri tasla su atarak söndürmeye çalıştı. Balat Hamam Muhittin Mahallesi Kalfacı Çeşme Sokak'taki üç katlı boş ahşap binada, dün sabaha karşı yangın çıktı. İtfaiye, uygunsuz park halindeki taşıtlardan dolayı olay yerine ulaşmakta gecikirken, alevler yan binanın çatısına sıçradı. Bunun üzerine vatandaşlar da kendilerine has yöntemlerle yangını söndürmeye çalıştı. Dua edenler, hortumla su sıkanlar, kovayla su taşıyanlar oldu. Ancak en ilgi çekeni, yan binadaki alevlere, evinin penceresinden 'tasla su atarak' söndürmeye çalışan bir vatandaştı. İtfaiyenin 1.5 saat süren çalışmaları sonucu yangın kontrol altına alındı. Kullanılamaz hale gelen binadaki yangının, elektrik kontağından çıktığı bildirildi. 
   
   
</TEXT>
</DOC>
