<DOC>
<DOCNO> 206205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun14.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "UBP'nin mektubunu ve hükümet kurmayı görüşüceğiz" 
</HEADLINE>
<TEXT>

     KKTC'de Cumhuriyetçi Türk Partisi CTP Merkez Yürütme Kurulu MYK , Ulusal Birlik Partisi'nin UBP dün akşam gönderdiği mektubu görüşmek üzere Genel Başkan Mehmet Ali Talat başkanlığında toplandı. 
     CTP Genel Başkanı Mehmet Ali Talat, toplantıya girerken yaptığı açıklamada, UBP'nin mektubunu ve hükümet kurma çalışmalarını ele alacaklarını söyledi. Talat, ''UBP'nin kendilerine gönderdiği mektubun basında yayımlanmasıyla herkesin ne olduğunu bildiğini'' ifade ederek, UBP'ye sordukları sorulara mektupta yanıt verilmediğini kaydetti. 
     UBP'nin mektubunda, ''Kıbrıs sorununu Annan planı zemininde Mayıs 2004'e kadar çözmek üzere bir hükümet kurmaya var mısınız'' sorusuna kısmi bir şekilde değinildiğini, ancak ''CTP başkanlığında bir hükümete var mısınız'' ve ''Cumhurbaşkanı Rauf Denktaş'ın görüşmecilik görevinin sona erdirilmesine var mısınız'' sorularına yanıt verilmediğini belirtti. 
     
     DENKTAŞ'A ELEŞTİRİ 
     KKTC Cumhurbaşkanı Rauf Denktaş'ı da eleştiren Talat, şöyle konuştu 
     ''Cumhurbaşkanı Denktaş, yıkıcılığına devam ediyor. Bir yandan hükümet kurma çalışmaları devam ederken, öte yandan kendi direktifiyle muhtarları toplayarak, halkın cevap verdiği bölgelerde, kendisine çok güzel cevaplar verdiği bölgelerde muhtarları toplayarak, halkın iradesini başka türlü yorumlamaya çalışıyor. Yıkıcılığını, Türkiye üzerinden Türkiye'ye yönelik olarak sürdürüyor.'' Denktaş'ın, Lefkoşa Türk Belediye Başkanı Kutlay Erk'i, elektrik kesintilerinden kendisini sorumlu gösterdiği için dün makamına çağırarak tepki göstermesini de eleştiren Talat, Denktaş'ın, ''Benden sonra tufan'' mantığıyla ''her şeyi yakıp yıkmaya devam ettiğini'' öne sürdü. 
     Talat, ''Belki bu Kıbrıs Türkünün talihsizliğidir, Türkiye'nin talihsizliğidir. Türkiye, Annan planı zemininde bir hazırlık içindeyken, Kıbrıs sorununu çözme hazırlığı içindeyken ve bu işi ciddiyetle ele alırken, Türkiye'nin kuyusunu kazmaya çalışan bir Kıbrıs Türk Cumhurbaşkanı sanıyorum ki büyük bir talihsizliktir'' diye konuştu. 
     Talat, sorulara karşılık, ''Ülkeyi yeniden aydınlığa kavuşturmak için, Kıbrıs sorununu çözmek için, inadına çözüm, inadına barış için hükümet kurmak zorundayız'' dedi. 
     Talat, UBP'nin sorularını aldıktan sonra Demokrat Parti DP Genel Başkanı Serdar Denktaş'la teması olmadığını belirtti. 
     
</TEXT>
</DOC>
