<DOC>
<DOCNO> 231284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko22.html </URL>
<DATE> 2004/04/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İlaç fiyatlarında "kur artışı ... 
</HEADLINE>
<TEXT>

     İlaç fiyatlarında, kur değişikliğine göre artış yapılabilecek. 
     Beşeri Tıbbi Ürünlerin Fiyatlandırılmasına Dair Karar'da değişiklik yapıldı. 
     Bakanlar Kurulu'nun değişikliğe ilişkin kararı Resmi Gazete'nin bugünkü sayısında yayımlandı. 
     Buna göre, Fiyat Değerlendirme Komisyonu, ilaç fiyatlarında kur değişikliklerine göre belirlenecek oranlarda artış yapabilecek. 
     Önceki düzenlemede, böyle bir hüküm yer almıyordu. 
     Karara göre, orijinal ürünlerin fiyatları belirlenirken AB ülkeleri Fransa, İtalya, İspanya, Portekiz ve Yunanistan baz alınacak. Bu ülkeler arasından ilaç fiyatı en ucuz olan dikkate alınarak referans fiyat belirlenecek. Önceki kararda, bu ülkelerden fiyatı en ucuz olan iki ülkenin fiyatlarının referans alınması öngörülüyordu. 
     Karara göre, yurtiçinde üretilmiş hammadde kullanılarak üretilen orijinal ve jenerik ürünleri için, belirlenen referans fiyatları ile jenerik ürün fiyatının yüzde 10 üzerinde depocuya satış fiyatı talep edilebilecek. 
     Halen ruhsatlı izinli ürünlerin fiyatları, değişikliğe göre yeniden belirlenecek. Yeni fiyatların belirlenmesine esas teşkil etmek üzere ilgili firmalar, orijinal ürünler için bugünden itibaren 10 gün içinde, jenerik ürünler için ise belirlenen sürenin bitiminden itibaren 10 gün içinde Sağlık Bakanlığı'na başvuracaklar. Bu süre içinde başvurulmayan ürünlerin fiyatları Sağlık Bakanlığı'nca resen belirlenecek. Bu şekilde belirlenecek orijinal ve jenerik ürün parekende satış fiyatları, jenerik ürünler için belirlenen başvuru süresinin bitiminden itibaren 10 gün içinde Bakanlıkça ilan edilecek ve ilan edildiği tarihten 30 gün sonra geçerli olacak. Bu fiyatlar, 1 Mart 2004 tarihinden itibaren geçerli olan parekende satış fiyatlarından fazla olamayacak. 
     
</TEXT>
</DOC>
