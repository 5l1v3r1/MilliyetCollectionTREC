<DOC>
<DOCNO> 207637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/magazin/amag.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Popstar adayları İngilizce söyledi 
</HEADLINE>
<TEXT>

   Beş yarışmacı, performans gecesinde fantezi, arabesk ve Türk Sanat Müziği tarzındaki şarkılardan sonra yabancı dilde birer şarkı seslendirdi 
      Deniz Altuntaş 
   
   Kanal D'nin reyting rekorları kıran yarışma programı Popstar'da 9. performans akşamı dün yapıldı. Performans gecesinde beş yarışmacı ikişer şarkı seslendirdi. Fantezi, Arabesk ve Türk Sanat Müziği tarzındaki şarkılardan sonra yarışmacılar yabancı dilde birer şarkı söyledi. Dört finalist İngilizce, Abidin ise İspanyolca şarkı söyledi. 
   Armağan Çağlayan, "Agora Meyhanesi" şarkısını söyleyen yarışmacılardan Elena'nın saçı için "Beş yaş yaşlanmışsın. Topuzun seni yaşlı göstermiş. Söylediğin o caz nağmeleri beni sarmadı" dedi. Saatçi ise Çağlayan'ı eleştirerek, Elena'nın iyi performans gösterdiğini, detone olmadığını, şarkının sözlerini vücut diliyle iyi anlattığını söyledi. 
   
   Barış formsuzdu 
   Yarışmanın favorisi olarak gösterilen Barış ise ilk kez düşük performans gösterdi. Çağlayan, "Şimdi Uzaklardasın" şarkısını seslendiren Barış için, "En kötü performansı gösterdin. Şarkıya yanlış girdin. Şarkının başında Zeki Müren taklidi yapıyorsun sandım. Sanki Müren gerçekti, sen hayaldin. Ben Popstar adayı olsaydım, bu şarkıda küpemi çıkarırdım" dedi. Bayhan Gürhan ise "Gülüm Benim" isimli şarkıyı seslendirdi. San, Bayhan için, "Bayhan bu şarkıyla kendini buldu. Sahne duruşu çok güzel. Kıyafetinde bugüne kadar giydiklerinin en güzeli. Starsın, o starlığın daha da parlayacağına inanıyorum ama seni h l popstar görmüyorum" dedi. 
   İkinci bölümde İngilizce "Lady" şarkısını seslendiren Barış yine jüriden geçerli oy alamadı. Barış da kötü söylediğini kabul etti. 
   
   'Aynen balet gibi' 
   Bayhan ise İngilizce "Unchain melody" şarkısını seslendirdi. Şarkı sonrası Saatçi, "Bayhan'ın sadece arabesk söylemesini bekleyen jüri üyelerine, "Bu da size kapak olsun. Bu akşamki performansını çok beğendim" dedi. Saatçi ile tartışmaya giren San "Bayhan'ın bu akşamki performansını tebrik ediyorum. Duruşu ve sahnedeki hareketiyle aynen balet gibi ama yine söylüyorum, Bayhan popstar olamaz" diye konuştu. Bayhan şarkısını bitirir bitirmez stüdyodaki jeneratör patladı. Yayın kesilirken, program yöneticileri reklamlara bağlandı. Arızanın giderilmesiyle yayına devam edildi. 
   
   
</TEXT>
</DOC>
