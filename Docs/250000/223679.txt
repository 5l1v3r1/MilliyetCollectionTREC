<DOC>
<DOCNO> 223679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun12.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
New York, yarın işgali ve Bush'u protesto edecek 
</HEADLINE>
<TEXT>

     Irak savaşının birinci yılı nedeniyle yarın New York'ta büyük bir protesto gösterisi düzenleniyor. 
     ''Adalet ve Barış için Birlik'' adlı kuruluş tarafından düzenlenen ''Dünya Hala Savaşa Hayır Diyor'' temalı gösterinin amacı, Irak'taki işgale son verilmesini sağlamak ve işgali emreden başkan Bush'u protesto etmek olarak açıklandı. 
     New York polisinin, onbinlerce New Yorklu'nun katılacağı bildirilen gösteri nedeniyle büyük çaplı önlemler aldığı ve göstericilere göz açtırmayacağı gelen haberler arasında. 
     Polisin göstericilere karşı şiddet kullanması olasılığına karşı önlem olarak göstericilerin de yanlarında fotoğraf makinesi ve video kamera bulundurmaları istendi. 
     
     BARIŞ TRENLERİ 
     Gösteriyi organize eden kuruluştan yapılan açıklamada, gösteriye katılmak üzere Boston, Washington DC ve kuzeydoğu eyaletlerinden çok sayıda kişinin New york'ta geleceği kaydedildi. Ayrıca göstericiler için Connecticut, New Jersey ve Long İsland'dan ''barış trenleri'' kaldırılacak. New York'un Manhattan adasının yerli halk ve turistlerin en yoğun olduğu orta kesiminde yapılacak gösteri nedeniyle yarın Madison ve 6. caddeler boyunca 23-40'ıncı sokaklar arasındaki bölgenin araç trafiğine kapatılacağı bildirildi. Kapatılacak bölge Manhattan'ın doğu-batı trafiğini keseceği için yarın New York'ta çok büyük trafik sıkıntısı yaşanması bekleniyor. 
     
     250 GÖSTERİ YAPILACAK 
     Organizatörler, New York'un dışında Alaska'dan Florida'ya, Hawaii'den Maine'e kadar ABD'nin çeşitli eyaletlerinde 250 dolayında savaşı protesto mitingi yapılacağını söylediler. 
     Irak savaşında şimdiye kadar ölen Amerikalı asker sayısı 560'ı, Iraklı sayısı ise 10 bini geçti. 3000 Amerikalı askerin de yaralandığı biliniyor. Savaşın maliyeti ise şu ana kadar 100 milyar doları geçmiş bulunuyor. New York'taki protesto gösterisine 20'den fazla işçi sendikası, dini kuruluş, öğrenci ve savaş malulleri teşkilatının destek verdiği açıklandı. 
     
</TEXT>
</DOC>
