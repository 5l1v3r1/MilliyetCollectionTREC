<DOC>
<DOCNO> 226592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy06.html </URL>
<DATE> 2004/03/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Oy pusulalarını 11 saat sonra teslim etti... "Biraz titiz davrandım" 
</HEADLINE>
<TEXT>

     Bolu'da sandık başkanı titiz davranıp oyları defalarca sayınca, sandık kurulu sonuçları açıklamak için bir sandığı 11 saat beklemek zorunda kaldı. 
     Bolu'nun Tepecik Mahallesi'nde bulunan 1251 nolu Sandık Başkanı, Rüstem Tahta, oy verme işleminin Bolu'da saat 17.00'de sona ermesine rağmen, başkanı olduğu sandığın sonuçlarını gece 03.30'a kadar Seçim Kurulu'na teslim etmedi. 
     Bolu İl Genel Meclisi, Belediye Başkanlığı ve Belediye Meclisi'ne ait kesin olmayan sonuçlarının açıklanması için tek sandığın gelmediği anlaşılınca, 1251 nolu sandığa polis ekibi gönderildi. 
     Polis ekiplerinin ''başkan sayımları tamamlayamamış'', haberi sonrasında Bolu Merkez İlçe Seçim Kurulu Başkanı bu defa, sandıktaki oyları sayması için İlçe Seçim Kurulu görevlilerini, sandığın teslim edilmediği, 1251 nolu sandığa gönderdi. 
     
     ''OY PUSULALARINI 11 SAAT SONRA TESLİM ETTİ'' 
     Seçim kurulu görevlilerinin yardımıyla sandıkta bulunan oyları sayan 1251 No'lu Sandık Başkanı Tahta, oy verme işlemi sona erdikten tam 11 saat sonra, 256 seçmenin oy kullandığı sandığa ait oy pusulalarını, polis nezaretince, Seçim Kurulu'na teslim etti. 
     Rüstem Tahta, AA muhabirinin ''Oy pusulalarını neden geç teslim ettiniz Seçim görevlileri 11 saattir sizin sandığınızı bekliyor'' sorusuna, ''Ben titiz insanım, sandıkta hata olmaması için oyları defalarca saydım. Gecikmemin başka bir nedeni yok'' diye konuştu. 
     Bolu'da seçim sonuçları, 11 saat sonra teslim edilen oy sandığındaki oyların sayılmasından sonra açıklandı. 
     
</TEXT>
</DOC>
