<DOC>
<DOCNO> 215331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sontur09.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da deniz otobüsü ve vapur seferleri aksıyor 
</HEADLINE>
<TEXT>

     İstanbul'da şiddetli lodos nedeniyle deniz otobüsü ve vapur seferlerinde aksamalar oluyor. 
     İstanbul'da kapalı ana arter bulunmazken, ara yolların açılması için ilçe belediyeleri tarafından başlatılan çalışmalar sürdürülüyor. 
     Kentte sabaha kadar yollarda tuzlama çalışmalarının devam ettiği belirtilirken, meydanlarda ve üst geçitlerde buz ve sarkıtları temizleme çalışmalarına ağırlık verildi. 
     Bu arada, şiddetli lodos nedeniyle Deniz Otobüsü seferlerinde aksamalar oluyor. Saat 08.00'den itibaren İstanbul içi deniz otobüsü seferleri ikinci bir emre kadar iptal edilirken, Yenikapı-Yalova seferi de gerçekleştirilemedi. 
     Ayrıca, Türkiye Denizcilik İşletmeleri Şehir Hatları İşletmesi'ne bağlı vapur seferleri de Üsküdar-Eminönü hattı dışında yapılamıyor. 
     İstanbul Boğazı'nda transit gemi geçişleri kontrollü olarak çift yönlü yapılırken, Boğaz köprülerinde trafik akışının normal olarak devam ettiği bildirildi. 
     Kentte elektrik, su, doğalgaz ve metro seferlerinde bir aksaklık yaşanmadığı belirtilirken, uçak seferleri de normale döndü. 
     Öte yandan, bugün havanın parçalı çok bulutlu ve aralıklı kar yağışlı olacağı, rüzgarın güney ve batıdan orta şiddette eseceği, hava sıcaklığının en yüksek 2, en düşük eksi 6 derece olacağı belirtildi. 

     
</TEXT>
</DOC>
