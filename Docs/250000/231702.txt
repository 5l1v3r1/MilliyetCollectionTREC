<DOC>
<DOCNO> 231702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy13.html </URL>
<DATE> 2004/04/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sezer'in geri gönderdiği "Sporda şiddet" yasası aynen kabul edildi 
</HEADLINE>
<TEXT>

     Cumhurbaşkanı Ahmet Necdet Sezer'in bir kez daha görüşülmek üzere geri gönderdiği ve sporda şiddetin önlenmesini öngören yasa, TBMM Adalet Komisyonu'nda aynen kabul edildi. 
     AK Parti Zonguldak Milletvekili Köksal Toptan başkanlığında toplanan TBMM Adalet Komisyonu, ''Spor Müsabakalarında Şiddet ve Düzensizliğin Önlenmesi Yasası''nı ele aldı. 
     Yasa üzerinde konuşan CHP Malatya Milletvekili Muharrem Kılıç, spor karşılaşmaları sırasında suç işleyen kişilere verilecek cezanın kulüpler tarafından ödenmesinin ''cezanın şahsiliği'' ilkesine aykırı olduğunu belirterek, Cumhurbaşkanı Sezer'in geri gönderme gerekçelerinin dikkate alınmasını istedi. 
     AK Parti Kastamonu Milletvekili Hakkı Köylü, UEFA'nın, taraftarların verdiği zarar yüzünden futbol kulüplerine müeyyide getirdiğini kaydederek, ''Seyirciler kulüplerin sorumluluğu altındadır. Seyircilerin yapacağı hareketler kulüpleri tarafından engellenmeli. Önlenmezse verilen zarar tazmin edilemez'' dedi. 
     Yasa'nın Anayasa'ya aykırı olmadığını, ''cezaların şahsiliği'' ilkesiyle de çelişmediğini dile getiren Köylü, ''Bir gemi sintinesini denize döktüğünde bunu yapan denizciye ya da tayfaya değil, gemiye, gemi sahibine ceza kesiliyor'' dedi. 
     
     ''KARŞI ŞİDDET YARATTIK'' 
     CHP Antalya Milletvekili Feridun Fikret Baloğlu ise ''sporda şiddeti tartışırken karşı şiddeti yarattık'' diyerek, öngörülen cezaların ağır olduğunu, buna göre pankart asmanın bile suç olacağını savundu. Yasa ile kulüp üyeliğinin suça ortaklık haline getirildiğini ileri süren Baloğlu, düzenlemeye gerekçe olarak UEFA Yönetmeliği'nin gösterilemeyeceğini söyledi. Baloğlu, ''Anayasamızı UEFA'ya göre düzenleyecek değiliz'' dedi Komisyon Başkanı Toptan da UEFA Tahkim Kurulu üyesinin basına yansıyan sözlerini hatırlatarak, ''AB ile entegre olmak istiyorsak, olaya bu kadar dar açıdan bakamayız. UEFA liginde oynamak istiyorsak, kendimize göre yeni kurallar oluşturamayız. Kanunun bence eksik, yanlış tarafları var ama kulüpler bu yasanın çıkmasını istiyor. Cumhurbaşkanı'nın gerekçelerine katılmak mümkün değil'' diye konuştu. 
     CHP'li Kılıç, Toptan'ın sözlerine, ''AB'ye girmek için UEFA'nın yönetmeliğini kabul etmemiz gerektiğini söylüyorsunuz. Eziklik içinde olmayalım. Evrensel hukuk ilkelerine aykırıysa UEFA kendi kurallarını gözden geçirsin. Önce kişisel ceza verelim, caydırıcı olmadığını görürsek yeni bir düzenleme yaparız'' görüşünü ifade etti. 
     CHP Artvin Milletvekili Yüksel Çorbacıoğlu, geri gönderilen maddeler üzerinde değişiklik yapılabileceğini belirterek, '''Sanık veya fail belliyse kendisine, belli değil kulübe ceza verilmesi'' önerisinde bulundu. 
     
     ''ULUSLARARASI SÖZLEŞME...'' 
     Devlet Bakanı ve Başbakan Yardımcısı Mehmet Ali Şahin, ''Sportif Karşılaşmalarda ve Özellikle Futbol Maçlarında Seyircilerin Şiddet Gösterilerine ve Taşkınlıklarına Dair Avrupa Sözleşmesi''nin varlığına dikkati çekerek, uluslararası anlaşmaların iç hukuk normu sayıldığını ve Anayasa'ya aykırılığının iddia edilmediğini söyledi. Futbol Disiplin Talimatı'na göre seyircilerin eylemlerinden ötürü kulüplere saha kapatma cezası verilebildiğini hatırlatan Şahin, yapılan düzenlemenin Anayasa'ya aykırı olmadığını söyledi. 
     Görüşmelerin ardından 3 CHP'li milletvekilinin karşı oyuna rağmen Cumhurbaşkanı Ahmet Necdet Sezer'in geri gönderme gerekçelerinin dikkate alınmaması benimsendi. 
     Sezer'in yeniden görüşülmesini istediği maddeler, yasaya aykırı davranan ve ceza gören kişinin kulübün ya da taraftar derneğinin mensubu olması halinde suçun yinelenmesi durumunda mensup olduğu kulüp veya da derneğe 3 milyar lira karşılaşmanın yapıldığı spor alanında zarara neden olan taraftarın mensubu olduğu kulübe zarar tutarı kadar karşılaşma yapılan spor alanlarında gerçekleşen şiddet olayları nedeniyle kulübe belirlenen yöntemle bulunacak tutarda idari para cezası verilmesini içeriyor. Sezer, maddeleri, ''cezaların kişiselliği'' ilkesine aykırı olduğu gerekçesiyle geri göndermişti. 
     Yasanın aynen kabul edilmesinin adından CHP'li Baloğlu'nun ''arkadaşlar taraftar sizi affetmeyecek'' sözleri, gülüşmelere neden oldu. 
     
</TEXT>
</DOC>
