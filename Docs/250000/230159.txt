<DOC>
<DOCNO> 230159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun17.html </URL>
<DATE> 2004/04/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ateşkes çağrısına rağmen Felluce'de çatışmalar sürüyor... 
</HEADLINE>
<TEXT>

     Irak'ın Felluce kentinde, Amerikan ordusunun, Sünni milisleri tek yanlı ilan edilen ateşkese katılmaya çağırmasına rağmen çatışmalar sürüyor. 
     Kentteki AFP muhabirine göre, Bağdat'ın 50 km batısındaki Felluce'de silah ve patlama sesleri duyuluyor. Kentten siyah bir duman bulutu yükseldiği, kent üzerinde helikopterin ve AC-130 tipi bir savaş uçağının uçtuğu belirtildi. 
     Amerikan ordusundan Çavuş Sean Healy, kentte hala birçok bölgeden silah sesi duyulduğunu ve milislerin ateşkese uymadıklarını söyledi. 
     Amerikan güçlerinin, Felluce'ye giden anayolun denetimini ellerinde tuttukları belirtiliyor. 
     Irak'taki Amerikan ordusu, Felluce'deki Sünni milisleri, tek yanlı ilan edilen ateşkese katılmaya çağırmıştı. Amerikalı General Mark Kimmitt, Bağdat'ta gazetecilere yaptığı açıklamada, ''Felluce'de iki taraflı ateşkes görmek istediklerini'' söylemişti. 
     
     GYK HEYETİ FELLUCE'DE 
     Bu arada Irak Geçici Yönetim Konseyi'nden GYK bir heyetin, çatışmaların bitmesi için görüşmelerde bulunmak üzere Felluce'ye geldiği bildirildi. 
     Amerikalı Yüzbaşı Will Dickens, 10 araçla kente giren heyetin bir camiye doğru ilerlediğini söyledi. Dickens, 35 kişinin bulunduğu heyetin tehlikenin farkında olduğunu, ancak risk almayı kabul ettiğini belirtti. 
     
</TEXT>
</DOC>
