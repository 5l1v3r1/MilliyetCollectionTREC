<DOC>
<DOCNO> 248022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun19.html </URL>
<DATE> 2004/06/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Fotoğraflı kanıtı var Dört İngiliz asker tacizden yargılanacak 
</HEADLINE>
<TEXT>

     Iraklı tutsakları taciz ettikleri iddiaları ile ilgili olarak dört İngiliz asker Divan-ı Harp'e sevkedildi. 
     BBC'nin haberine göre, İngiltere'nin hukuk alanında en üst düzey yetkililerinden Başsavcı Lord Goldsmith, bu konudaki açıklamayı Lordlar Kamarası'na gönderdiği bir mektupla yaptı. 
     Kamuya açık olarak yapılacak askeri davanın tarihi belli değil. 
     Yargılanacak kişilerin isimleri de açıklanmadı. Ancak bir piyade birliğine mensup oldukları bildirildi. 
     Açıklamaya göre, olaylar bir cezaevinde değil, Iraklı siviller geçici olarak gözaltında tutulurken yaşandı. 
     Dosyaları Askeri Kovuşturma Dairesi'ne sevkedilen askerlere yönelik suçlamalar arasında, askeri disiplini bozma, saldırı ve ahlaka aykırı saldırı gibi başlıklar var. 
     Özellikle son maddede tutsakları birbirleri ile cinsel ilişkiye zorlamanın kastedildiği belirtiliyor. Lord Goldsmith, bu olaylara dair fotoğraflı kanıtlar olduğunu söyledi. 
     
     Tacizin fotoğraflı kanıtı var 

     Bu suçlamada söz edilen olayın ilk ayrıntıları ilk olarak geçen yıl Mayıs'ta ortaya çıkmıştı. İngiltere'nin Stafford bölgesinden bir fotoğrafçı, bir İngiliz askerinin basılmak üzere getirdiği filmde, bariz taciz görüntüleri olduğunu bildirmişti. 
     İngiltere Başsavcısı Lord Goldsmith, dört dosyanın daha yakında Askeri Kovuşturma Dairesi'ne aktarılabileceğinden söz etti ve kendisinin gözetiminde faaliyet gösteren bu makamın askeri komuta zincirinden bağımsız faaliyet gösterdiğinin altını çizdi. 
     Halihazırda İngiliz askeri polisi, taciz ya da yasadışı adam öldürme suçlamalarıyla ilgili 75 davayı araştırıyor. 
     
     Daha ağır bilgiler gelebilir 

     Irak'taki taciz olayları ile gündeme gelen Bağdat'taki Ebu Gureyb Cezaevi'nin eski sorumlusu Tuğgeneral Janis Karpinski, olaylara karışmakla suçlanan askeri polislerin yargılanması sırasında daha da zarar verici olabilecek bilgilerin gün ışığına çıkabileceğini söyledi. 
     Karpinski, olaylar nedeniyle bir günah keçisi haline getirildiğini ancak asıl, Irak'taki koalisyon kuvvetlerinin komutanı olan Orgeneral Ricardo Sanchez'in yaptıklarının ve olaylar hakkında ne kadar bilgisi olduğunun daha fazla sorgulanması gerektiğini savundu. 
     Küba'daki Guantanamo Üssü'nde bulunan tutukevinin eski sorumlusu Orgeneral Geoffrey Miller'ın şimdi Irak'taki cezaevleirnin başına getirildiğini anımsatan Karpinski, Miller'ın tutsakları köpeklere benzeten açıklamaları olduğunun altını çizdi. 
     Karpinski'ye göre Miller, 'Tutsakların bir köpekten daha önemli olduğunu düşünmesine izin verirseniz kontrolü kaybedersiniz' demişti. 
     
</TEXT>
</DOC>
