<DOC>
<DOCNO> 246100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/ekonomi/eko06.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk gemisine üç saatlik Yunan hapsi 
</HEADLINE>
<TEXT>


GÜLÇİN ÜSTÜN Pire 

Yunanistan'daki "Posidonia 2004 Denizcilik Fuarı"na katılmak için Pire'ye gelen ve aralarında milletvekillerinin de bulunduğu 200 kişilik gemi, limanda mahsur kaldı. Pass kartla vizesiz geçiş izni alan Türk heyeti, limanda 'Shengen' şartıyla karşılaştı. 
Deniz Ticaret Odası heyeti, fuar için Ankara feribotuyla pass kartlarına işlem bile yapılmadan Midilli'ye giriş yaptı. Ardından Pire'ye gelen heyet, burada Yunanistan Gümrük Muhafaza ekiplerince pasaport ve vize kontrolüne tutuldu. Gümrük yetkilileri ağustosta Yunanistan'da yapılacak olimpiyatlar öncesi sıkı güvenlik önlemleri alındığını, diplomatik pasaport sahipleri dışında Shengen vizesi olmayanların Yunanistan'a giremeyeceğini bildirdi. 
Yaklaşık 3 saat gemide bekleyen yolcuların Yunanistan'a girişi sorununu, önümüzdeki günlerde Atina'da temaslarda bulunacak olan Ulaştırma Bakanı Binali Yıldırım, Yunanistan Ulaştırma Bakanı Mihalis Liapis'i arayarak çözdü. 


</TEXT>
</DOC>
