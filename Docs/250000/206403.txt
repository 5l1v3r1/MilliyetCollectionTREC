<DOC>
<DOCNO> 206403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur01.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SHP'nin seçime katılabileceğine ilişkin karar yayımlandı... 
</HEADLINE>
<TEXT>

     Yüksek Seçim Kurulu'nun YSK , Sosyaldemokrat Halk Partisi'nin SHP 28 Mart'ta yapılacak Mahalli İdareler Genel Seçimleri'ne katılabileceğine ilişkin kararı, Resmi Gazete'de yayımlandı. 
     YSK'nın kararında, siyasi partilerin teşkilatlanmalarıyla ilgili her türlü bilgi ve belgelerin Yargıtay Cumhuriyet Başsavcılığı'nca sicil dosyasında toplanması, herkese açık bu sicil dosyalarındaki bilgi ve belgelerin geçerli kabul edilmesinin yasal bir zorunluluk olduğu vurgulandı. 
     Anayasa'ya göre, YSK'nın, seçimlerin genel yönetim ve denetimiyle görevli olduğu, ancak siyasi partilerin teşkilatlanmalarıyla ilgili araştırma yapma veya bilgi ve belge toplama gibi bir işlevi bulunmadığı belirtilen kararda, YSK'nın, Yargıtay Cumhuriyet Başsavcılığı'nca tutulan siyasi partilere ait sicil dosyalarındaki bilgi ve belgeleri doğru, geçerli kabul etmek suretiyle her türlü seçim işlerini yürütmek zorunda olduğu kaydedildi. 
     YSK'nın bu çerçevede Mahalli İdareler Genel Seçimleri'ne katılma koşullarını taşıyan partileri tespit amacıyla Yargıtay Cumhuriyet Başsavcılığı'ndan siyasi partilerin teşkilatlanma durumlarını sorduğu, gelen bilgiler ışığında seçime katılabilecek 21 partiyi ilan ettiği hatırlatılan kararda, şöyle denildi 
     ''22 ilde teşkilatlandığı belirtilen SHP'ye seçime katılacak partiler arasında yer verilmemesi ve bu partinin itirazı üzerine adı geçen partinin teşkilatlanma durumu bir kez daha 31 Aralık 2003'te Yargıtay Cumhuriyet Başsavcılığı'ndan sorulmuştur. Yargıtay Cumhuriyet Başsavcılığı'nın aynı günlü cevabi yazısında, '...Anılan örgütler hakkında SHP'nin bugün yani 31.12.2003 tarihi yazısı ekinde iletilen bilgi ve yasaya uygun olarak verilen belgelerden belirtilen birimlerin, toplu listenin iletildiği 02.09.2003 tarihinden önce kurulmuş oldukları anlaşılmıştır. ...yukarıda belirtilen nedenlerle parti sicil dosyasındaki teşkilat birimleri ve bu teşkilatların kuruluş tarihlerine ilişkin bilgiler güncel ve partinin örgütlenmesine uygun şekilde düzenlenerek sicil kayıtlarına işlenmiştir' denilerek SHP'nin 21 ilde daha oy verme gününden en az 6 ay önce teşkilatını kurduğu saptanmıştır.'' 
     
     ''43 İLDE ÖRGÜTLENMİŞTİR'' 
     YSK'nın, aksi sabit olmadıkça Yargıtay Cumhuriyet Başsavcılığı'nın bildirimi ile bağlı olarak seçime katılabilmek için gereken teşkilatlanma koşulunu taşıyan siyasi partileri saptamak zorunda olduğuna işaret edilen kararda, ''Kurulca, SHP'nin, 43 ilde oy verme günü olan 28 Mart'tan en az 6 evvel teşkilatını kurmuş ve büyük kongresini yapmış olduğu anlaşılmıştır'' denildi. 
     Kararda, Yargıtay Cumhuriyet Başsavcılığı'ndaki sicil bilgilerinin eksikliği nedeniyle seçimlere katılacak partiler arasında gösterilmeyen SHP'nin de seçime katılabileceğine karar verildiği kaydedildi. 
     
</TEXT>
</DOC>
