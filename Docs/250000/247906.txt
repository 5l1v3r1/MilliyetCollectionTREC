<DOC>
<DOCNO> 247906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonyas07.html </URL>
<DATE> 2004/06/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Erkeklerin cinsel yaşamı takımının başarısından etkileniyor 
</HEADLINE>
<TEXT>

     Avrupa Şampiyonası sürerken, İsviçre'de yapılan bir araştırmaya göre, takımları kazanan erkeklerin cinsel istekleri artıyor. Araştırmaya katılan erkeklerin yarıya yakını da, alınan ağır yenilgilerden sonra cinsel ilişkiye girmek istemediklerini söylüyor. 
     Erkekler ve tuttukları futbol takımı arasında her zaman ilginç bir bağ olmuştur. Takımlarıyla sahada futbol oynamış gibi sevinir, kendileri yenilmiş gibi üzülürler. Yapılan araştırmalarda bu yoğun ilişkinin bir başka yönü ortaya çıktı. Erkeklerin cinsel yaşamı takımlarının başarısından ya da yenilgisinden etkileniyor. 
     
     HANIMLAR DİKKAT 
     Avrupa Şampiyonası'nın gündemde olduğu bu günlerde İsviçre'de yapılan bir araştırma, şampiyona sonuçlarının erkekleri etkileyeceğini ortaya çıkardı. Araştırma İsviçre'de "Sifo" adlı bir araştırma enstitüsünce 1277 erkek arasında yapıldı. Araştırmaya katılan erkeklerin yüzde 44'ü takımlarını sahadaki başarısından sonra cinsel isteklerinin arttığını belirtti. Bu gruptan erkeklerin yüzde 39'u ise sahada alınan ağır yenilgilerden sonra cinsel ilişkiye girmek istemediklerini söyledi. Araştırmaya katılan erkeklerin birçoğu cinsel yaşam ve sahadaki başarı arasında ilişki olduğunu belirtti. Araştırmada kadınların 5'te biri ise maçlar esnasında eşlerinden fazla beklentisi olmadığını söyledi. Kadınlar sadece maçların sonuçlarıyla ilgilendiklerini belirtti. 
     
</TEXT>
</DOC>
