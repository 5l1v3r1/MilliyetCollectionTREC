<DOC>
<DOCNO> 225034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/spor/spo05.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alsak, alsak kimi alsak 
</HEADLINE>
<TEXT>

   Güneş'in görevine son veren Futbol Federasyonu, Milli Takım'ın başına getirilecek yeni antrenör konusunda kararsız kaldı. Ersun Yanal ismine birçok yöneticinin karşı çıktığı, tercihin kesinlikle yabancı olacağı öğrenildi 
      BİLAL MEŞE 

   
   Düğmeye basıldı 
   FUTBOL Federasyonu Yönetim Kurulu, Şenol Güneş'ten boşalan göreve getirilecek teknik direktör adayı için düğmeye bastı. Yönetimden bu konuda tam yetki alan Başkan Haluk Ulusoy'a, Gençlerbirliği'nin başarılı hocası Ersun Yanal konusunda büyük baskı yapıldığı ileri sürüldü. Federasyona yakın çevreler Ulusoy'un Yanal konusunda kararsız olduğunu ifade ettiler. Ayrıca yönetim içinden de Ersun Yanal ismine tepkilerin geldiği öğrenildi. 
   
   İsim saklanıyor 
   YANAL'IN bu göreve gelmesine karşı çıkan yöneticilerin, "O zaman Güneş'in görevine niye son verdik Yeni yerli hoca bir çok spekülasyonu da birlikte getirir. Milli Takım'ın başına iyi bir yabancı hoca şart. Yanal asla olmaz" dedikleri belirtildi. Başkan Ulusoy'un da kamuoyunda adı geçen antrenör adaylarına sıcak bakmadığı ve yabancı ünlü bir hocayla anlaştığı öğrenildi. Ancak bu ismi şimdilik sır gibi sakladığı kaydedildi. 
   
   Çetiner yardımcı 
   HALUK Ulusoy'un teknik direktör konusuna iki hafta içinde son noktayı koyacağı belirtilirken, Ümit Milli Takım antrenörü Raşit Çetiner'in de yardımcılık görevini üstleneceği vurgulandı. Bazı yöneticiler, "Çetiner'e bu şansın tanınması şart. Aksi bir karar ona haksızlık olur. İyi bir yabancı hocanın yanında Çetiner'i gelecek için hazırlarız" dediler. Bu arada Hırvatistan ile oynanacak hazırlık maçının kadrosu cuma günü açıklanacak. 
   
   Karaman hazırlayacak 
   AY-Yıldızlı ekibi 31 Mart'ta oynanacak karşılaşmaya antrenör Ünal Karaman hazırlayacak. 30 Mart tarihinde özel uçakla Hırvatistan'a gidecek olan Milli Takımımız, maçı oynadıktan sonra aynı gece İstanbul'a dönecek. Karaman'ın kalıp kalmayacağı ise bu maçtan sonra kesinlik kazanacak. Öte yandan görevine son verilen Teknik Direktör Şenol Güneş ise yarın TSYD Levent Tesisleri'nde saat 12.00'de bir basın toplantısı düzenleyecek. 
   
   Zor ayrıldı    TEKNİK Direktör Şenol Güneş önceki gün görevine son verilmesine rağmen dün Futbol Federasyonu'nun Milli Takımlar binasına gitti. Çalışanlara hala işinin başında olduğunu ve kendisine herhangi bir tebligat yapılmadığını söyleyen Güneş'in bu davranışı herkesi şaşırttı. 
   GÜNLÜK çalışmalarına devam eden ve görevlilerle toplantılar yapan Şenol Güneş konusundaki gelişmeleri öğrenen Futbol Federasyonu yöneticileri olaya büyük tepki gösterdi. Akşam saatlerinde acilen noter tastikli tebligat gönderildi ve Güneş'in milli takımla bağları resmen kesildi. 
   
   Vogts'tan yorum yok    MİLLİ Takım için ismi geçen adaylardan Berti Vogts dün bir basın toplantısı düzenledi. İskoçya'nın, 31 Mart'ta Romanya ile yapacağı hazırlık maçı öncesi aday kadrosunu açıklayan Alman çalıştırıcı, Türk Milli Takımı ile ilgili sorular karşısında zorlandı. Kaçamak cevaplar veren Vogts'un, "Bu konuda bir açıklama yapmamam en iyisi. Ancak zamanı geldiğinde sizleri bilgilendireceğim" demesi dikkat çekti. 
   
   
</TEXT>
</DOC>
