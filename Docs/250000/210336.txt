<DOC>
<DOCNO> 210336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun02.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, çocuk idamlarını gizlemeyen tek ülke 
</HEADLINE>
<TEXT>

     Uluslararası Af Örgütü, ABD'nin çocukken idama mahkum olanların cezalarını yetişkinliklerinde gizlemeden infaz eden tek ülke olduğunu bildirdi. 
     Örgüt, yayınladığı raporda ABD'de 1990 yılından bu yana reşit değilken idama mahkum olan ve cezaları infaz edilen 19 kişinin bulunduğunu, bu konuda başı çeken Teksas eyaletinde 17 yaşında işledikleri suçlardan ötürü idama mahkum olan 3 kişinin cezalarının, Haziran ayı sonunda infaz edileceğini açıkladı. 
     Teksas'ta 1982 yılından bu yana 17 yaşında işledikleri suçlardan idam edilen 12 mahkumun bulunduğu belirtilen raporda, Çin, Kongo, İran, Nijerya, Pakistan, Suudi Arabistan ve Yemen'de 1990 yılından bu yana çocukken idama mahkum olan 15 kişinin cezalarının uygulandığı kaydedildi. 
     Örgüt, bu ülkelerden beşinin, son on yılda çocuk suçluların idamıyla ilgili yasalarda değişikliğe gittiği ya da gitmeyi düşündüğünü belirtirken, Suudi Arabistan ve Nijerya'nın çocuk mahkumlara idam cezası verildiğini açıkça kabul etmediğine dikkati çekti. 
     Raporda, son yıllarda çocukların idama mahkum edilmesine ilişkin yasaları kaldıran ülkelere Barbados ve Zimbabwe örnek gösterilirken, ABD'nin bu konuda en az gelişme kaydeden ülke olduğu vurgulandı. 
     Olgunlaşmadıkları, düşüncesizce hareket ettikleri, doğru karar veremedikleri, kolay baskı altında kaldıkları için dünyada çocukların idamına karşı çıkan Uluslararası Af Örgütü'nün raporunda, ''Çocuk suçluları öldürmek, geleceğe olan umudu öldürmektir'' ifadesi kullanıldı. 
     
     TEKSAS'TA AYIN 3. İDAMI 

     Öte yandan, ABD'nin Teksas eyaletinde yılın ilk ayında üçüncü idam mahkumunun cezası infaz edildi. 
     Teksas'taki bir otelde 1987 yılında yapılan soygun sırasında petrol sahası çalışanı Leslie Gilbert Hooks'u öldürmekten idama mahkum olan Kevin Zimmerman'ın 42 cezasının zehirli iğneyle infaz edildiği bildirildi. 
     İnfaz odasında ''kurbanının ölümü hak etmediğini ve çektirdiği acılardan dolayı herkesten İsa adına özür dilediğini'' söyleyen Zimmerman'ın cezası, daha önce avukatlarının zehirli iğnenin mahkumu felç ettiği ve idam sırasında ne hissettiğinin bilinmediği gerekçesiyle temyize gitmesi nedeniyle ertelenmişti. ABD Yüksek Mahkemesi'nin, temyiz başvurusunu reddetmesi üzerine yeni bir idam tarihi belirlenmişti. 
     Cüzdanını çalmak istediği Hooks'u 31 kez bıçaklayarak öldüren Zimmerman, cezanın 1982 yılından bu yana yeniden uygulanmaya başlandığı Teksas'ta idam edilen 316. mahkum oldu. 
     
</TEXT>
</DOC>
