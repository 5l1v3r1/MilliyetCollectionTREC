<DOC>
<DOCNO> 230148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun06.html </URL>
<DATE> 2004/04/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
CNN Time anketi Bush'ın Irak politikasına destek yüzde 44'e düştü... 
</HEADLINE>
<TEXT>

     ABD'de yapılan son anket, Başkan George Bush'un Irak politikasına desteğin düştüğünü gösterdi. 
     Bush'un Ulusal Güvenlik Danışmanı Condoleeza Rice'ın 11 Eylül'ü araştıran komisyonda verdiği ifadeden sonra CNN Time tarafından ortaklaşa yapılan ve 1005 kişinin katıldığı anketin sonuçlarına göre, Bush'un Irak politikasını destekleyenlerin oranı yüzde 51'den yüzde 44'e düştü. 
     Bush'un işini iyi yaptığını düşünenlerin oranı yüzde 49, bunun tersini düşünenlerin oranı ise yüzde 47 çıktı. 
     Bush'un ekonomik cephede de halk nezdindeki itibarının parlak olmadığı gözleniyor. Halkın yüzde 41'i Bush'un ekonomik politikalarını onaylarken, onaylamayanların oranı yüzde 54'ü buluyor. 
     Anket sonuçlarında ülkede işlerin iyi gittiğine inanların oranı yüzde 51 çıkarken, halkın yüzde 48'inin bu konudaki görüşünün olumsuz olduğu kaydedildi. Geçen şubatta yapılan bir ankette, halkın yüzde 60'ı gidişatın iyi olduğuna inanırken, sadece yüzde 39'u olumsuz görüşlere sahipti. 

     
</TEXT>
</DOC>
