<DOC>
<DOCNO> 206693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/siyaset/siy20.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Ankara DGM'ye şaşırtan atama    Adana DGM Başsavcısı Fevzi Elmas, Adalet Bakanı Cemil Çiçek başkanlığındaki Hakimler ve Savcılar Yüksek Kurulu HSYK kararıyla Ankara DGM Başsavcılığı'na atandı. Elmas'ın başında bulunduğu Kayseri DGM, RP'nin kapatılma davasının gerekçelerinden biri olarak gösterilen eski Kayseri Büyükşehir Belediye Başkanı Şükrü Karatepe'nin 10 Kasım'da Atatürk aleyhinde yaptığı konuşma hakkında takipsizlik kararı vermişti. Karatepe, daha sonra Ankara DGM tarafından "halkı kin ve düşmanlığa tahrik" suçunu düzenleyen TCK'nın 312. maddesinden 1 yıl hapis cezasına mahk m edilmiş, belediye başkanlığı da düşürülmüştü. Kayseri DGM'nin kapanmasının ardından Adana DGM Başsavcılığı'na atanan Elmas, Ankara DGM Başsavcılığı'na getirildi. 
   
   Erol Kaya'dan Büyükşehir atağı    İstanbul Büyükşehir Belediye Başkanlığı için AKP'den aday adaylığını açıklayan Pendik Belediye Başkanı Erol Kaya, yarışın farklı parti adayları arasında değil, AKP'li aday adayları arasında geçeceğini söyledi. Kaya dün AKP İstanbul İl Başkanı Mehmet Müezzinoğlu'yla birlikte il binasında yaptığı basın açıklamasıyla aday adaylığı için resmi başvuru yaptı. İstanbul'u dünya şehri yapmaya soyunduklarını vurgulayan Kaya, "Milenyum Projelerimiz" dediği bir dosyayı da İl Başkanı Müezzinoğlu'na verdi. 
   
   Ünsal Kıraç, Kartal için aday oldu    Kartal'da Belediye Başkan Yardımcısı Ünsal Kıraç, AKP'den Kartal Belediye Başkanlığı için aday adaylığını açıkladı. Görevinden istifa eden Kıraç, "İlkeli ve dik duruşumuzla başarımızı insanlara yansıtmaya çalışıyoruz. Dürüstlük, disiplin ve denetim' olarak adlandırdığım '3 D ilkesi' hayatımın her alanında geçerlidir. Yönetici alt kadroyu denetlerken, kendisinin de denetlenmesine izin vermeli. Devlet kademelerinde bu ilkelere sahip olanlara şans tanınmalı" dedi. 
   
   Bozuk yoldan belediye sorumlu    Uyuşmazlık Mahkemesi, şerit çizgisi olmadığı için bir başka araçla çarpışan kaskolu otomobilin masraflarını ödeyen sigorta şirketinin, büyükşehir belediyesi aleyhine idare mahkemesine dava açabileceğini bildirdi. Ankara Yenimahalle'de, "yol şerit çizgisi bulunmadığı" için başka bir araca çarpan kaskolu araca 2.2 milyar ödeyen sigorta şirketi, 2 8 oranında kusurlu bulunan Ankara Belediyesi ile Yenimahalle Belediye Başkanlığı'ndan bu paranın geri ödenmesini talep etti. Yanıt gelmemesi üzerine sigorta şirketinin başvurduğu Ankara 1. İdare Mahkemesi, Ankara 16. Asliye Hukuk Mahkemesi ile Yargıtay, görevsizlik kararı verince, konu Uyuşmazlık Mahkemesi'ne geldi. Belediyelerin sınırları içindeki yollara bakması gerektiği vurgulayan mahkemenin kararında, "Olayda kamu hizmetinin yöntemine ve hukuka uygun olarak yürütülüp yürütülmediğinin, hizmet kusuru veya idarenin sorumluluğunu gerektiren bir husus olup olmadığının saptanmasında esas alınan, idare hukuku ilkelerine göre idari yargı yerleri görevli bulunmaktadır" denildi. 
   
   Diş hekimleri için sınav    Sağlık Bakanlığı'nın hazırlıklarını sürdürdüğü Tıpta Uzmanlık Tüzüğü taslağına göre, Tıpta Uzmanlık Sınavı'nın TUS yanı sıra yan dal branşları için Yan Dal Uzmanlık Giriş Sınavı YUS ve dişhekimleri için Dişhekimi Uzmanlık Giriş Sınavı DUS yapılacak. İngilizce sınavı yerine de Üniversitelerarası Dil Sınavı ÜDS veya Kamu Personeli Yabancı Dil Bilgisi Seviye Tespit Sınavı'ndan KPDS alınan sonuçlar geçerli olacak. ÜDS ve KPDS'den en az 40 puan alanlar başarılı sayılacak. TUS iki aşamalı, DUS ve YUS tek aşamalı olacak. TUS'ta birinci aşamada genel tıp konuları sorulacak. En az 50 puan alanlar ikinci aşamaya geçebilecek. İkinci aşamanın sınav soruları, tercihe göre Temel Tıp Bilimleri, Cerrahi Tıp Bilimleri veya Dahili Tıp Bilimleri'nden birinden oluşacak. Yerleştirme, bu sınava göre yapılacak. Uzmanlık belgesi almayanlar, uzmanlık unvan kullanamayacak. Asistanlar için de eğitim sonunda, yılda iki defa yazılı seviye tespit sınavı yapılacak. Başarısız olanların asistanlıkla ilişkileri kesilecek. 
   
</TEXT>
</DOC>
