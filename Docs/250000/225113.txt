<DOC>
<DOCNO> 225113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun36.html </URL>
<DATE> 2004/03/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Seçimde hezimete uğrayan Raffarin'in koltuğu sarsılıyor 
</HEADLINE>
<TEXT>

     Fransız basını, bölgesel seçimlerin ilk turunda iktidardaki Halkçı Hareket Birliği Partisi'nin UMP uğradığı hezimetin, Başbakan Jean-Pierre Raffarin'in koltuğunu da ciddi bir biçimde sarstığı yorumunu yapıyor. 
     Cumhurbaşkanı Jacques Chirac'ın, Raffarin'i şu an değiştirmek istemediğini yazan gazeteler, iktidar partisinin, son iki yıldır izlediği sosyal ve ekonomik politikaları ciddi bir biçimde sorgulamasının artık zamanının geldiği görüşünde birleşiyor. 
     Sağ eğilimli Le Figaro gazetesi, ''İktidar, seçmenin mesajıyla yüzleşiyor'' başlığıyla verdiği haberde, ''UMP'nin son iki yıldır uyguladığı sosyal ve liberal ekonomi politikalarının dozunu ciddi bir biçimde değerlendirmek zorunda kaldığı'' yorumunu yaptı. 
     Sol eğilimli Liberation gazetesi, ''Chirac çıkış arıyor'' başlığıyla verdiği haberde, 3. kez aynı göreve seçilmeyi planlayan Cumhurbaşkanı'nın, Raffarin'in zayıflaması ve liberal eğilimli Fransa Demokrasi Birliği'nin UDF iktidarda partisiyle ittifak yapmaktan kaçınması yüzünden zor duruma düştüğünü yazdı. 
     
     SARKOZY, PARTİ LİDERLİĞİNE OYNUYOR 

     Gazete, gelecek cumhurbaşkanlığı seçimlerinde adaylığını koyması beklenen İçişleri Bakanı Nicolas Sarkoyz'nin parti içindeki muhalefetini artırmasının da Chirac'ı ciddi bir biçimde rahatsız ettiği yorumunu yaptı. 
     İktidardaki UMP içindeki çalkantıları manşete taşıyan Le Monde gazetesi de, bölgesel seçimlerin ikinci turunda uğranacak zararı azaltabilmek amacıyla Başbakan Raffarin'in Sarkozy'nin desteğini istediğini yazdı. 
     Gazete, seçimlerin ilk turunda kendi bölgesinde açık farkla yarışı önde bitiren Sarkozy'nin, partinin bir anlamda doğal lideri gibi davranıp pazar günkü ikinci tur seçimlerde sol ittifakla kıyasıya yarışılacak bölgelerde seçim gezilerine çıkmasına dikkati çekti. 
     Fransa'da son kamuoyu yoklamaları, 2007 yılındaki cumhurbaşkanlığı seçimlerinde sağ seçmenlerin, Chirac'ın yerine artık Sarkozy'yi istediklerini ortaya koyuyor. 
     Fransa'da pazar günü yapılacak seçimlerde bölge meclisleri ve il genel meclislerinin yeni üyeleri belli olacak. Geçen hafta yapılan ilk turda, sol ittifak, iktidar partisinin önünde açık farkla yarışı önde tamamlamıştı. 
     
</TEXT>
</DOC>
