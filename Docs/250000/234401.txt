<DOC>
<DOCNO> 234401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun54.html </URL>
<DATE> 2004/04/24/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Talat "Bundan sonraki diplomatik atağı hükümet yürütecek" 
</HEADLINE>
<TEXT>

     KKTC Başbakanı Mehmet Ali Talat, bugünkü duruma hükümetin politikaları sonucu gelindiğini belirterek, ''Bundan sonraki diplomatik atağı hükümet yürütecektir'' dedi. 
     Talat, Saray Oteli'nde düzenlediği basın toplantısında referandum sonuçlarını değerlendirdi. Sonucun Türk tarafını memnun ettiğini, ancak genelde üzdüğünü ifade eden Talat, ''Çünkü bizim amacımız Kıbrıs sorununun çözülmesi, birleşik Kıbrıs cumhuriyetinin kurulması ve AB üyeliğiydi. Bunu ne yazık ki, Kıbrıslılar olarak başaramadık'' dedi. 
     Kıbrıslı Türkler olarak üzerlerine düşeni yaptıklarını, uluslararası toplumun takvimi de dahil tüm isteklerini yerine getirdiklerini kaydeden Talat, uluslararası toplumun bundan sonra ne gibi adımlar atılması gerektiğini ortaya koymasını istedi. 
     Güney Kıbrıs'ta resmi ''hayır'' kampanyası yürütüldüğünü ve sonucun büyük oranda ''hayır'' çıktığını ifade eden Talat, KKTC'de çok daha demokratik bir ortamın oluştuğunu, demokratik bir ortamda başarılı bir sonuç alındığını söyledi. 
     
     ''KIBRIS TÜRKÜ ÇÖZÜM İSTİYOR'' 
     Kıbrıs Türk halkının çözüm istediğini, AB'yi istediğini ve Türkiye'nin de önünü açma isteğini ortaya koyduğunu belirten Talat, çözüm çabalarının değişmeyeceğini, bundan sonra da devam edeceğini kaydetti. Kıbrıs Türkü üzerindeki izolasyonun kalkması için çok ciddi mücadele vereceklerini anlatan Talat, Kıbrıs Türk halkını uzlaşmaz ilan eden politikalardan uzak duracaklarını söyledi. 
     Bir tarafın AB ve BM'nin desteklediği planı reddederek AB'ye girdiğini, ancak bu planı kabul edenin AB dışında kaldığını, bunun bir çelişki olduğunu dünyaya anlatacaklarını belirten Talat, ''Bu durumu geriye götürme niyetimiz yok. Kıbrıs Türkü kabuğunu kırmıştır. Kıbrıs Türk halkını dünyalı yapacağız. Kıbrıs Türkü çok özverili bir mücadele örneği vermiştir'' dedi. 
     Kıbrıs Türkünün dünyayı gıpta ettirecek bir mücadele örneği verdiğini, Kuzey Kıbrıs'taki siyasi iklimi değiştirdiğini ifade eden Talat, gelinen sürece katkıları olan herkese, Türk hükümetine teşekkür etti. Türkiye'nin Kıbrıs Türk halkının çıkarlarının ve onurunun korunmasına büyük özverilerde bulunduğunu ifade eden Talat, BM Genel Sekreteri ve ekibinin de büyük destekleri olduğunu, AB'nin ve AB Parlamentosu'nun çeşitli sıkıntıların aşılmasında katkıları olduğunu anlatarak, herkese teşekkür etti. 
     
     DİPLOMATİK ATAK 
     ''Önümüzde çok önemli bir süreç var. Diplomatik atakta çok ciddi desteğe ihtiyacımız var'' diyen Talat, tarihi bir dönem yaşadıklarını, bu motivasyonu ve ivmeyi hükümet olarak bırakmayacaklarını söyledi. 
     Bu aşamada toplumsal bütünleşmeye ihtiyaç olduğunu belirten Talat, referandumda ''evet'' ve ''hayır'' diyenlerin yarın yine yüz yüze bakacağını, taşkınlığa gerek olmadığını söyledi. 
     Başbakan Talat, bu aşamada Kıbrıs sorununu çözemediklerini, ancak toplumsal bütünlüğe daha fazla ihtiyaç olduğunu, daha fazla birlikte hareket etmeleri gerektiğini kaydetti. 
     Talat, AB'de Kıbrıs Türk tarafına yapılması öngörülen açılımlarla ilgili bir soru üzerine, Pazartesi görüşülecek metnin kendilerini tatmin etmediğini, bunun değişmesi için ciddi atak yapacaklarını bildirdi. Talat, bu konunun detaylarını yarın parti ve hükümet olarak yapacakları değerlendirmelerden sonra açıklayabileceklerini söyledi. 
     Başbakan Talat, Barış ve Demokrası Hareketi Genel Başkanı Mustafa Akıncı'nın artık hükümete destek vermeyeceğini açıklamasının sorulması üzerine, ''Beni en fazla endişelendiren hükümet krizi değil, Cumhurbaşkanı krizidir'' dedi. 
     
     DENKTAŞ'A TEPKİ 
     Cumhurbaşkanı Rauf Denktaş'ın ''hayır'' kampanyası yürüttüğünü ve referandumdan da yüzde 65 ''evet'' çıktığını belirten Talat, Cumhurbaşkanı'nın referandum sonucunu ''hayır''ın zaferi olarak nitelediğini, bunun inanılır bir şey olmadığını söyledi. 
     Talat, ''Denktaş, bu 'hayır'ı zafer olarak görüyorsa, demek ki bu politikayı Papadopulos'la yürütmüştür... Diplomatik atağımızın içinde bu garip resmin yeri olamaz. Bundan sonraki diplomatik atağı, hükümet yürütecek'' diye konuştu. Hükümet krizinin çıkmaması dileğinde bulunan Talat, ''Ama olursa da olur, dünyanın sonu değil'' dedi. 
     Başbakan Talat, referandumun tekrarlanma olasılığına ilişkin bir soruya, gündemlerinde böyle bir şey olmadığını belirterek, ''Bu pirincin taşını uluslararası topluluk ayıklarsa, böyle bir şey getirirlerse, biz de değerlendiririz'' diye konuştu. 
     Talat, Türk tarafı olarak görevlerini yaptıklarını, referandumdan büyük oranda evet çıkardıklarını, eğer referandum önerisi gelirse hangi koşullarda olacağına bakacaklarını söyledi. 
     1 Mayıs'tan sonra koşulların değişeceğini kaydeden Talat, böyle bir olasılğı reddetmediğini, kabul de etmediğini söyledi. Talat, Dışişleri Bakanı ve Başbakan Yardımcısı Abdullah Gül ile görüştüğünü, ancak BM ile teması olmadığını kaydetti. 
     
</TEXT>
</DOC>
