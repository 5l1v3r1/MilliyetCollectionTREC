<DOC>
<DOCNO> 240395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/siyaset/siy06.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'ten 10 bin yeni kontenjan 
</HEADLINE>
<TEXT>


Devlet, vakıf üniversiteleri ve KKTC'deki yükseköğretim kurumlarının programlarına bu yıl ÖSS'de toplam 396.241 öğrenci yerleştirilecek. 1.5 milyon aday açıkta kalacak 

ANKARA Milliyet 


YÖK, devlet, vakıf üniversiteleriyle KKTC'deki üniversitelerin yükseköğretim programlarına ilişkin kontenjanlarını 10.850 artırırken lisans, ön lisans ve özel yetenek programlarına bu yıl 396.241 öğrencinin yerleştirilmesini öngördü. 2004 ÖSS'ye başvuran 1.902.250 adaydan 1.506.009'unun da açıkta kalacağı ortaya çıktı. 
Kontenjanlar bu yıl yükseltilmesine rağmen, başvurulardaki rekor artış, üniversite kapısında kalacak aday sayısını artırdı. ÖSYM'nin 20 Haziran'da yapacağı ÖSS sonuçlarına göre devlet, vakıf üniversiteleriyle KKTC'deki üniversitelerin lisans, önlisans ve özel yetenek programlarına toplam 396.241 öğrenci yerleştirilecek. Geçen yıl 385.391 öğrenciden 186.477'si lisans, 186.465'i önlisans, 12.449'u da özel yetenek programlarına yerleştirilmişti. Bu yıl da devlet üniversitelerinin lisans programlarına 165.959, vakıf üniversitelerinin lisans programlarına 18.509, KKTC'deki üniversitelerin lisans programlarına 9.247, önlisans için devlet üniversitelerine 178.705, vakıf üniversitelerine 8.618, KKTC'deki üniversitelere de 1.720 kontenjan ayrıldı. 

Resmi liseler ÖSS'de başarısız 

BURCUM DEVREZ İstanbul 

Özel Okullar Derneği'nin tekli sınav sistemine geçildikten sonraki 5 yıl için hazırladığı ÖSS başarı grafiğinde, resmi liselerin başarısız, fen liselerinin de en başarılı okul olduğu ortaya çıktı. Alınan bilgiler doğrultusunda 1999'dan bugüne kadar tüm okullar için hazırlanan başarı grafiğinde fen liselerini sırayla özel fen liseleri, yabancı dilde eğitim yapan özel liseler, anadolu liseleri, özel liseler, yabancı dil ağırlıklı liselerle resmi liseler takip etti. 



</TEXT>
</DOC>
