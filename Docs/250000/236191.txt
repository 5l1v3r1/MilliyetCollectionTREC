<DOC>
<DOCNO> 236191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko33.html </URL>
<DATE> 2004/04/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Coşkun Dış ticaret verileriyle ilgili endişe verici bir tablo yok 
</HEADLINE>
<TEXT>

     Sanayi ve Ticaret Bakanı Ali Coşkun, ''Şu anda dış ticaret açığının büyüdüğü yolundaki çeşitli yorumlar, doğru olmakla beraber endişe edecek bir tablo yoktur'' dedi. 
     Coşkun, Bursa Ticaret ve Sanayi Odası ve AISEC tarafından düzenlenen ''2. Ulusal Girişimcilik Kongresi''nde yaptığı konuşmada, geçen yıl katıldığı ilk kongrede, yine Bursalı işadamlarıyla birlikte olduğunu, yaptığı genel ekonomik değerlendirmede, ''ekonominin şeytan üçgeninde olduğunu, faiz, enflasyon ve borsa kıskacında bulunduğunu'' söylediğini hatırlattı. 
     Hükümetin hedeflerini anlatırken, istikrar içinde büyümeyi gerçekleştireceklerini ve bunun için de enflasyonu kontrol altına alıp reel faizleri düşürerek, sürdürülebilir büyümeyi devam ettireceklerini belirttiğini anlatan Coşkun, alınan tedbirlerle bugün bir darboğazı aştıklarını vurguladı. 
     Artık uluslararası ortamlarda, ''kapısında 40 yıldır bekledikleri'' Avrupa Birliği'nin yetkili organlarında da Türkiye'nin ekonomik bakımdan düzlüğe çıktığının, sürdürülebilir bir büyüme hedefine doğru ciddi adımlar atıldığının söylendiğini ifade eden Coşkun, böyle bir ortamda işsizliğin en büyük sorun olduğunu, çünkü girişimciliğin özendirilmeyerek, adeta gençlerin ''iş-aş-eş'' endişesiyle bunalıma sürüklendiğini bildirdi. 
     Bir taraftan enflasyon aşağıya çekilirken, reel faizler makul seviyeye indirilirken, diğer taraftan da borçlanmanın çözülebilirliğinin sağlandığını da anlatan Coşkun, şöyle devam etti 
     
     ''KAZANAN GİRİŞİMCİ, SANAYİCİ, İŞ DÜNYASI...'' 
     ''Kazanan girişimci, kazanan sanayici, kazanan iş dünyası, ekonomide önemli unsurlardır. Bunun yolu da üretimden geçer. Üretim, üretim, üretim... Üretim olmadan ekonomiyi, istikrar içinde sürdürülebilir bir büyüme hedefine taşımak mümkün değil. Geriye baktığımızda Türkiye'nin bunalımlara sürüklendiği tabloları hatırlarsak siyasi istikrarın olmadığı, kesimler ve bölgeler arasında sosyal barışın sağlanamadığı bir ortamda ekonominin de istikrara kavuşamadığını görüyoruz. Hamdolsun bu dar boğazları hep beraber aştık.'' Ali Coşkun, ekonomide rekabete açık, serbest pazar ekonomi prensipleri yaşanması konusunda hükümet olarak kararlı olduklarını, bu bağlamda, döviz kendi değerini bulduğunu söyledi. 
     
     ''ACI ÇEKMEK DOĞALDIR'' 
     Türk lirasının, yıllardır baskı altında varmış olduğu değerlerden gerçek değerlere inmesinin yadırgandığı günler olduğunu, hatta bazı faiz ve döviz lobilerinin bunu fırsat bilerek yeniden hükümetin telaşa kapılıp bir devalüasyon yapmasına ya da ekonomiye doğrudan müdahele etmesine zemin hazırlamak için çeşitli faaliyetler yaptıklarını anlatan Coşkun, şöyle devam etti 
     ''Ama biz ısrarla kararlı bir politika güttük. Ne yazık ki bundan fedakar ihracatçılarımız zarar gördüler. Ama bir felekatten kurtulurken acı çekmek doğaldır. Çünkü Türkiye, ekonomik depremden çıkmıştı. Bunun artçı sarsıntıları devam ediyordu. İşte bu sıkıntıları, bu acıları sanayicimiz çekti. Bugün serbest pazar şartlarında kurlar kendi değerini muhafaza etmektedir. 
     Şu anda dış ticaret açığının büyüdüğü yolundaki çeşitli yorumlar doğru olmakla beraber, endişe edecek bir tablo yoktur. Çünkü ekonomiyi tümüye değerlendirmek gerekmektedir. O bakımdan biz aslında kurlara, ekonomiye, doğrudan müdahaleyi düşünmüyorumz. Bizim yapabileceğimiz tek şey, sanayicinin rekabet gücünü artıracak girdi maaliyetlerini düşünmektir.'' Coşkun, ülke olarak yeniden yapılanma sürecini yaşadıklarını, bu doğrultuda kamunun yeniden yapılanma reformunun TBMM'de bulunduğunu ifade ederken, bunu başardıklarını, son derece önemli sonuçlar elde edeceklerini, böylece hantal yapıdan kurtulacaklarını, devletin de israftan kurtulacağına inandıklarını bildirdi. 
     Türkiye Odalar ve Borsalar Birliği'nin TOBB yaptığı bir araştırmaya göre, 10 yılda kayıtlara geçmiş ''elle tutulabilir, gözle görülebilir'' savurganlığın devlete 195 milyar dolara mal olduğunu, bu rakamın bütçe açığından fazla olduğunu anlatan Coşkun, ''Hastalık neredeyse o hastalığın tedavisine hükümetimiz gitmektedir. Ben inanıyorum ki, 2004 yılının sonunda 4 Aralık'ta Türkiye'ye müzakere tarihi artık verilecektir. Çünkü artık Türkiye sadece AB nezdinde değil, dünyada da eski itibarını kazanmış durumda. Artık bir karar verilirken Türkiye'nin görüşü, öncelikle alınma durumundadır. İnşallah bu tabloyu devam ettiririz'' diye konuştu. 
     Coşkun, enflasyonun, Türkiye'de ekonomi üzerinde baskı unsuru olduğunu, ancak enflasyonun ve reel faizlerin küçüldüğünü, büyümenin 2 dönemdir üst üste devam yüzde 80'lere çıktığını, doyma noktasına varan bu kapasite kullanım oranlarının yatırıma doğru dönüştüğünü dile getirdi. Coşkun, ''Ben şu yönden mutluyum ki IMF'ye ülke gerçeklerini anlatabildik. Bugün uyguladığımız program IMF'nin tavsiyelerinin ülke gerçeklerine uydurulmuş hükümetin programıdır. Her yerde söylüyorum. IMF, Türkiye gerçeklerini, ekonominin gerçeklerini, bizim iktidarımızda öğrendi. O bakımdan bu yılın sonunda yeni bir stand-by anlaşmasına gerek kalmadan daha sağlıklı bir ekonomik döneme ulaşmış olacağız'' yorumunu yaptı. 
     
     YENİ TEŞVİK VİZESİ 
     Kişi başına yıllık ortalama geliri 1500 doların altında olan 36 ili kalkınmada öncelikli yöreler kapsamına aldıklarını ve bazı teşvikler getirdiklerini anlatan Coşkun, bu teşvikleri, bütün sanayiye uygulamayı arzu ettiklerini ifade ederek, şunları söyledi 
     ''Ama maalesef Türkiye, hala varlık içinde yokluk çekmektedir. Kaynak yetersizliği vardır. Bu kaynaklara ulaştıkça inşallah bu teşvikleri genele yayacağız. Ancak adaletsizlikleri bir ölçüde önleyebilmek için Organize Sanayi Bölgeleri Yasası'nı çağdaş bir hale getiriyoruz. Başbakanlık'a sevk edildi. Endüstri bölgelerini uygulanabilir hale getiriyoruz ve böylece bazı bölgeleri endüstri bölgesi ilan ederek, Bakanlar Kurulu kararıyla yeni teşvikler getireceğiz. Bunlar olduğu zaman saniyiciye bu 36 ilin dışında yeni yatırımlar için bedelsiz arsa tahsisi başta olmak üzere yeni teşvikler getirmiş olacağız.'' BTSO Meclis Başkanı Burhan Vatan, Sanayi ve Ticaret Bakanı Ali Coşkun'a, konuşmasının ardından plaket verdi. 
     
</TEXT>
</DOC>
