<DOC>
<DOCNO> 220414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/spor/aspo.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞANS TOPU 0-1 
</HEADLINE>
<TEXT>

   Fenerbahçe, Gençlerbirliği karşısında Van Hooijdonk'un tek sayısıyla üç puanı aldı. Kalesinde zor anlar yaşayan Sarı-Lacivertli takım, 90 dakikayı kazasız atlatmayı başardı 
      
   90 dakika    CEMAL ERSEN 

   Aylar sonra liderlik koltuğunu devralan Fenerbahçe için belki de sezonun en zor 90 dakikasıydı. UEFA yorgunu Gençlerbirliği'nin lider karşısında etkili olamayacağını düşünenler, maçın genelinde ortaya koyduğu baskılı futbol, hırs ve mücadeleyi gördüğünde, sanırız ne kadar yanıldıklarını anladılar. Her iki yarının son 20 dakikalık bölümünde Fenerbahçe'yi sahasına hapseden Gençlerbirliği, hiç haketmediği yenilgiyi iki savunmacısının "komik ve kabul edilmez" hataları sonucu aldı. Zaten 90 dakikaya yayılan pozisyon sayısına bakarsanız, Başkent ekibinin Fenerbahçe'ye sahayı dar ettiğini de görürsünüz. 
   9. dakikada gelişen ani atakta Tomas'ın kayıp düşmesi, Youla'nın Mustafa Özkan'ı gol pozisyonuna sokmasına yol açtı. Ancak genç oyuncu gol için acele edince meşin yuvarlak kalenin üzerinden dışarı çıktı. 16. Dakikada Fenerbahçe'nin en ciddi gol pozisyonu vardı. Mehmet Yozgatlı'nın ortasına dün gece Fenerbahçe'nin kurtarıcısı olan Hooijdonk kafayı vurdu. Top Damir'in kucağında kaldı. 21. dakikada "Acaba bu maçta Fener'i yakar mı " denen Recep'in sahada devleştiğini gördük. Mustafa Özkan'ın sert vuruşunda topu kornere çelen genç kaleci oyunun kalan bölümleri için hem güven tazeledi, hem de kendine güvenmeyenlere en güzel yanıtı verdi. 24. dakika maçın kader anıydı. Damir topu oyuna sokmak için degaj yapmakta gecikince topu 5 metre önündeki Nobre'ye nişanladı. Hata zinciri Ümit ile devam etti. Deneyimli kaptan önüne düşen topu arkasından gelen Hooijdonk'tan saklayamadı. Hollandalı bir kez daha fırsatçılığını kullandı. Gecenin tek golüne imzasını attı. 
   33. dakikada gecenin akıl almazlarından birini daha Youla gerçekleştirdi. Serkan'ın sağ kanattan alıp getirdiği ve "al da at" diye bıraktığı topu, Gineli oyuncu altı pasın içinden koskoca kale yerine dışarı gönderme "becerisini" gösterdi. 41. dakikada Hooijdonk bu kez rakip kalede değil, kendi kalecisinin arkasındaydı. Mustafa Özkan'ın sert vuruşunda savunmayı ve kaleciyi geçen topa Hollandalı çizgi üzerinden müdahale etti. 52. dakikada Flip'in kornerden gelen kavisli ortasına, 66. dakikada Veysel'in yakın mesafeden kafa vuruşuna Fener'in üç altın puan almasına neden olan kaleci Recep refleksleriyle müdahale etti. 
   80. dakika Gençlerbirliği için yaşanan şanssız anlardan biriydi. Ali Tandoğan ortaladı, Veysel vurdu, üst direkte patlayan topa Veysel'in ikinci müdahalesi Recep'in gole engel olma çabası vardı. Mustafa Özkan'ın boşta kalan meşin yuvarlağı ağlara göndermesi Müftüoğlu'nun ofsayt kararı ile gole dönüşmedi. 86. dakikada bu kez M'Bayo'nun yokladığı Fenerbahçe kalesinde yine Recep vardı. Fenerbahçe'nin 90 dakika içinde yakaladığı en önemli ikinci pozisyonda topla buluşan Nobre vurdu, açıyı daraltan Damir ikinci gole izin vermedi. 
   
   Recep'ten jest    VOLKAN'IN sakatlanmasının ardından 9 hafta sonra kaleye geçen Recep, galibiyeti talihsiz kaleciye hediye etti. Genç eldiven, maçta "22 Volkan" yazan formayı ters bir şekilde içine giyerken, gol sevincine de meslektaşını ortak etti. Recep, "Dört yıldır kazanamadığımız bir deplasmandan mutlu döndüğümüz için sevinçliyiz" dedi. Volkan ise "Maçı televizyondan izledim, çok duygulandım" diye konuştu. Maçtan önce Rüştü'nün de genç kaleciyi arayıp, başarı dilediği öğrenildi. 
   
   Daum da itiraf etti    Alman hoca, "Gökyüzü altında bir şans oyunuydu ve gülen taraf biz olduk" dedi 
   FENERBAHÇE teknik patronunun, zorlu deplasmandan kayıpsız dönmeleri nedeniyle yüzü güldü. Daum, "Takımımı defansif anlamda verdiği mücadeleden dolayı tebrik ediyorum. Maalesef 2-0 yapamadık. İlk yarının ortalarından itibaren Gençlerbirliği daha baskılı oynadı. Ama her zaman hücum ederek maç kazanılmıyor. Gökyüzü altında bir şans oyunuydu ve biz şanslı olan taraftık" ifadelerini kullandı. 
   HOOİJDONK'UN bir gol atıp, bir topu da çizgiden çıkardığını hatırlatan Christoph Daum, "Onun defansif anlamda bir görevi var ve onu yerine getirdi. Recep de çok iyi performans sergiledi" diye konuştu. Medyanın bakış açısını pozitif olarak hissettiğini kaydeden tecrübeli hoca, "Şu an boks maçı yapmaya hazır değilim. Şampiyon olmak istiyorsan, kötü oynadığın maçları da kazanmalısın" dedi. 
   
   Maçın hakemi 
   Tepki gördü 
   HAKEM Kuddusi Müftüoğlu da, buzlu zeminde zorlandı. İlk yarıda Fenerbahçe'nin golünden önce Nobre'nin topa temasını yardımcısıyla birlikte iyi süzdü. Aynı yardımcı hakemin katkısıyla Gençlerbirliği'nin kazandığı goldeki ofsayt kararı da doğruydu. Ancak ikili mücadelelerde yanlış düdükler çaldı, tribünlerden tepki gördü. 
   
   Maçtan notlar 
   Oruç bozdu 
   FENERBAHÇE'NİN Hollandalı yıldızı Van Hooijdonk, dört haftalık aradan sonra golle buluştu. Son olarak Trabzonspor maçında fileleri sarsan yıldız oyuncu, dün akşam hem attığı golle, hem de savunmadan çıkardığı toplarla alkış aldı. 
   
   Özdemir de izledi 
   OLAĞAN Genel Kurul nedeniyle liste hazırlıkları yapan Başkan Aziz Yıldırım, Ankara'daki maça gelemedi. İkinci Başkan Nihat Özdemir, bir süre kongreyi izledikten sonra, uçakla Başkent'e gelerek, takımı yalnız bırakmadı. 
   
   Tribünler boştu 
   BAŞKENT seyircisi maça beklenen ilgiyi göstermedi. Soğuk hava ve kar yağışı nedeniyle tribünlerin büyük bölümü boş kaldı. İlhan Cavcav'ın bilet fiyatlarını bu maç için özel olarak artırması taraftarların tepkisini çekti. 
   
   Kadro bozulmadı 
   İSMAİL Güldüren ve Serhat'ı İstanbul'da bırakan Teknik Direktör Daum, Gençlerbirliği maçında Galatasaray derbisindeki on biri bozmadı. Alman teknik adam, o günkü kadrodan bir tek Mahmut Hanefi ile Ali Güneş'i değiştirdi. 
   
   Beyaz sürpriz 
   ANKARA'YI etkisi altına alan kar yağışı nedeniyle 19 Mayıs Stadı'nda yoğun temizlik çalışmaları yapıldı. Stat görevlileri, maçtan bir gün önce ve dün sabah olmak üzere iki kez zemini temizledi. Bu arada karşılaşmanın ilk yarısında hakem Kuddusi Müftüoğlu çizgilerin belirlenmesi için oyunu durdurmak zorunda kaldı. 
   
   
</TEXT>
</DOC>
