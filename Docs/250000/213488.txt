<DOC>
<DOCNO> 213488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun11.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere... Midye toplayan 14 Çinli akıntıya kapıldı... 
</HEADLINE>
<TEXT>

     İngiltere'nin Morecombe körfezinde midye toplayan 14 Çinli kaçağın, suların aniden yükselmesi sonucu akıntıya kapılarak yaşamını yitirdiği, bir kişinin hala kayıp olduğu bildirildi. 
     Çinlilerin körfezin Hest Bank bölgesinde midye topladığı sırada suların aniden yükseldiğini belirten yetkililer, bölgenin tehlikeli olduğunu ve daha önce de benzeri kazalar meydana geldiğini kaydetti. 
     Çinlilerden 6'sının sağ çıkarıldığı, bunlardan üçünün hastaneye kaldırıldığı açıklandı. 
     Lancaster polis teşkilatının olayla ilgili soruşturma başlattığı, bu çerçevede kaçak göçmenleri kimin çalıştırdığı konusunun da aydınlatılmasına çalışıldığı belirtiliyor. 
     Bu arada bölgede görev yapan sahil güvenlik yetkilileri, çoğu kez bölgenin özelliklerini bilmeyen turistlerin de körfezde midye toplamaya çalıştığını hatırlatırken, bunun tehlikeli olduğuna dair uyarıların dikkate alınması çağrısında bulundu. 
     Bölgede suların aniden yükselebildiğini ya da denizin dibindeki kumların hızla kayabildiğini hatırlatan yetkililer, midye toplamak isteyenlerin yanlarına mutlaka rehber almaları gerektiğine de dikkat çekti. 
     Lancaster bölgesindeki Morecombe körfezi, midyenin bolluğu sebebiyle toplayıcıların en çok tercih ettiği bölge olarak biliniyor. Bölgede yılda 6 milyon sterlin değerinde midye toplandığı belirtiliyor. Yetkililer, bu durumun da bölgeye olan yabancı akınını hızlandırdığını, özellikle piyasada iş bulamayan yabancıların bunu ciddi bir geçim kaynağı olarak gördüğünü kaydediyor. İyi çalışan bir midye toplayıcısının, bölgede günde 500 sterlinlik midye toplayabileceği belirtiliyor. 
     
</TEXT>
</DOC>
