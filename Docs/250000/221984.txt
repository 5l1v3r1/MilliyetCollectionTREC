<DOC>
<DOCNO> 221984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sondun12.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta öğrenciler, geçici anayasayı protesto etti... 
</HEADLINE>
<TEXT>

     Irak'ın güneyindeki Necef ve kuzeyindeki Musul'da toplanan yüzlerce üniversite öğrencisi, Geçici Yönetim Konseyi'nin GYK geçen pazartesi günü imzaladığı geçici anayasayı protesto etti. 
     Kentteki AFP muhabiri, öğrencilerin, ''Halk, Amerika ve yasaya karşı çıkmalıdır'' sloganları atarak, İmam Ali'nin kabrine doğru yürümeye başladıklarını duyurdu. 
     Bağdat'ın 370 kilometre kuzeyindeki Musul'da da 250 kadar öğrenci, ''Anayasaya hayır, ulusal birliğe evet, İslam'a evet, işgale hayır'' sloganları atarak anayasayı protesto etti. 
     Kufa kentinde dün gençlere hitap eden Şii lideri Muktada El Sadr, ''Bu anayasa, Filistin'i satan Balfour deklarasyonu gibi. Irak ve İslam satılmak üzere'' demişti. Yeni bir anayasa hazırlanması ve bu anayasanın Kuranıkerim'i temel alması gerektiğini söyleyen Şii lideri, ''münafıklarla kültürel ya da siyasi işbirliği yapanları'' eleştirmişti. 
     
</TEXT>
</DOC>
