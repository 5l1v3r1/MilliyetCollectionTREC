<DOC>
<DOCNO> 242421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo21.html </URL>
<DATE> 2004/05/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bilgili Türkiye'de maalesef futbol hem çok acımasız, hem de nankör 
</HEADLINE>
<TEXT>

     Beşiktaş Kulübü'nde, 30 Mayıs Pazar günü yapılacak olağanüstü genel kurulda görevi bırakacak olan kulüp başkanı Serdar Bilgili ile yeni sezonda Ukrayna'nın Shakhtar Donetsk takımını çalıştıracak teknik direktör Mircea Lucescu, ortak basın toplantısı düzenledi. 
     Akaretler'deki kulüp binasında gerçekleştirilen toplantıda konuşan Serdar Bilgili, ''Lucescu ile 2 yıllık daha sözleşmemiz vardı. Fakat sağolsun, ben olağanüstü genel kurula gideceğimizi açıkladıktan sonra bana gelip, benimle birlikte göreve geldiğini ve birlikte bırakacağını ifade etti ve 2 yıllık sözleşmesini herhangi bir talep olmadan karşılıklı olarak feshettik'' dedi. 
     Serdar Bilgili, şöyle devam etti 
     ''Türkiye'de maalesef futbol hem çok acımasız, hem de nankör. Sevgili hocamla biz 100. yılımızda hepimizin gerçekten hayal ettiği ve belki Türkiye'de başka hiçbir kulübe nasip olamayacak biçimde bir başarı, şampiyonluk yaşadık. Keyifle kutladık. Ne yazık ki bugün bazı insanlar bunu lekelemeye çalışıyorlar. Ama tekrar altını çizerek söylüyorum, öyle bir şampiyonluktur ki bu, bütün derbi maçlarımızı kazanarak, 8 puan farkla şampiyon olduk. Alnımızın akıyla, pırıl pırıl bir şampiyonluk kazandık ve o gün hocamızı yerlere göklere sığdıramayan arkadaşlarımızın bugün hepsi maalesef yerden yere vurdular. Ben bunlar yakışmadı diye düşünüyorum.'' Bilgili, basın toplantısında daha sonra şunları kaydetti 
     ''Beşiktaşımıza ve bize bu mutlulukları yaşatan, bize bu kadar hizmet etmiş bir hocamızın önünde sadece ceketimizi iliklemek, kendisine bize verdiği hizmetlerden dolayı gönülden teşekkür etmek düşer. Ben de Beşiktaş camiası adına sevgili hocama, bugüne kadar Beşiktaş'a verdiği hizmetlerden dolayı gönülden teşekkür ediyorum. Onun ve futbolcuların sayesinde ben de birçok kuruluş tarafından yılın spor adamı seçildim. Belki kaderimiz ileride tekrar Türk sporunda birlikte çalışmaya müsait olur. Ben kendisine bundan sonraki spor yaşantısında, yeni çalışacağı takımında da başarılar diliyorum. Kalbimiz her zaman onunla birlikte ve çalıştıracağı kulüplerle olacak.'' 
     
     LUCESCU ''ÖRNEK TABLO ÇİZDİK'' 
     Serdar Bilgili'ye samimi açıklamalarından dolayı teşekkür eden Mircea Lucescu ise şunları kaydetti 
     ''İlk olarak kendisine teşekkür ediyorum, çünkü Türkiye'de benim kalmama imkan ve fırsat verdi. Kendisiyle harika, çok güzel bir olay yaşadık. Çok çok iyi anlaştık. Birlikte örnek bir tablo çizdik. Hayatımın en önemli şampiyonluklarından birini, 85 puanlık zaferle 100. yılda Beşiktaş'ta yaşadım. Bütün derbileri kazanarak, UEFA Kupası'nda çeyrek final oynayarak, şampiyonlukla biten unutulmaz gösterilerin ardından harika bir sene yaşadık. Kimse bana İnönü Stadı'nda yaşadığımız o güzelliği hiçbir şekilde unutturamaz.'' Siyah-beyazlı takımın geride kalan sezonun ikinci yarısında yaşadığı başarısız dönemle ilgili olarak da Rumen teknik adam, şunları kaydetti 
     ''Hayat devam ediyor. Ligleri bitirmek gibi bir sorumluluğum vardı, ondan sonra görevi bıraktım. Benim hakkımda çok yazıldı, bana çok kötü davranıldı. Kimse de beni anlamaya çalışmadı bu konuda. O anda zaten gitmeye karar vermiştim.'' 
     
     LUCESCU'DAN BİLGİLİ'YE JEST 
     Rumen teknik adam, Beşiktaş ile olan sözleşmesini feshettiğini ve fesihten doğacak ücreti talep etmeyerek, başkan Bilgili'ye jest yaptığını açıkladı. 
     Lucescu, şöyle devam etti 
     ''Başkanımın görevden ayrılırken, benim yüzümden, benle ilgili bir konuda borç bırakmasını istemiyordum. Beşiktaş ile olan 2 senelik kontratımı feshettikten sonra, başkanım için bu jesti yaptım. Beşiktaş başkanına bu jesti borçlu olduğumu düşünüyorum ve umut ediyorum ki bıraktığım bu kontratımın parası Beşiktaş'a yardımcı olacaktır. Stadın başkanımızın isteği gibi yapımı için iyi bir şekilde kullanılacağını umut ediyorum. Avrupa'nın en iyi statlarından birisinin yapılması için kullanılmasını umut ediyorum. İnşallah olur.'' Lucescu, başkan Bilgili ile yaşadığı dönemin, hatıralarında en güzel anlar olarak kalacağını vurgulayarak, Türkiye'deki görev süresinde birlikte olduğu gazetecilere, taraftarlara, diğer takımların seyircilerine ve kendi ifadesiyle ''Bana 4 yıl boyunca en azından tahammül edildiği için'' bütün Türkiye'ye teşekkür etti. 
     
</TEXT>
</DOC>
