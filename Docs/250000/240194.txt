<DOC>
<DOCNO> 240194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/spor/spo01.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman gaza bastı 
</HEADLINE>
<TEXT>


Beşiktaş'ta başkan adaylarından Fikret Orman dün Anadolu turuna start verirken, transfer çalışmalarını da ihmal etmedi. Yerli ve yabancı hoca adayları belirlendi 

ORHAN YILDIRIM 


Strateji değiştirdi 
BEŞİKTAŞ'TA seçim yarışı tüm hızıyla devam ederken, adaylardan Fikret Orman strateji değiştirdi. Orman camiadaki gruplarla yaptığı görüşmelere ara vererek, aniden transfere yöneldi. Kurmaylarından Levent Erdoğan'ı seçim bürosunun başına getiren Fikret Orman, takımın başına geçirmeyi planladığı hoca adaylarını da belirledi. Yerli hocalarda Ziya Doğan, Samet Aybaba, Rıza Çalımbay, yabancı teknik adam olarak da Tigana, Santini ve Lemerre üzerine yoğunlaşıldı. 

Zafer ve Sedat tamam 
SEÇİM çalışmaları için bugün Konya'ya gidecek olan Fikret Orman ve kurmayları, ilk olarak Yeşil - Beyazlı takımın yöneticileri ile bir araya gelecekler. Mevcut yönetimin Transfer Komitesi Başkanı olan ve aynı zamanda Orman'ın listesinde yer alan Muzaffer Nasıroğlu'nun daha önce görüşüp el sıkıştığı Sedat ve Zafer için protokol imzalanacak. Orman ve ekibi daha sonra ise Güney'e geçerek Adana ve Mersin'de seçim çalışmalarını sürdürecekler, üyelerden destek isteyecekler. 

Büyük ilgi gördüler 
ANADOLU turuna Ege'den başlayan Fikret Orman dün de yoğun bir gün geçirdi. Orman sırasıyla Bandırma, Karacabey, Mustafakemalpaşa, Susurluk, Balıkesir, Akhisar, Manisa ve İzmir'e gitti. Büyük katılım olduğu yemekli toplantılarda Fikret Orman büyük ilgi gördü. Yıldırım Demirören de Beşiktaş Çarşı'da ekibi ile birlikte tura çıkıp genelde kongre üyesi olan esnafın nabzını tuttu. Bu arada yönetimde bulunan Hüseyin Mican'ı listelerine alabilmek için adaylar arasında büyük bir yarış başladı. 

Mattheaus şaşırttı 


'Beşiktaş'a gitmem' 
BAŞKAN adaylarından Yıldırım Demirören'in göreve geldiği takdirde takımın başına getirmeyi planladığı Alman Teknik Direktör Lother Mattheaus, Macaristan'da farklı açıklamalar yaptı. Beşiktaş ile görüştüğünü doğrulayan Mattheaus, ancak gelen teklifi geri çevirdiğini belirtti ve "Macaristan Milli Takımı'nı bırakmayı düşünmüyorum" dedi. 

'Bir sorun yok' 
MACARİSTAN Futbol Federasyonu yetkilileri de böyle bir transferden haberleri olmadığını ve Mattheaus'un kendileriyle iki yıllık sözleşmesi bulunduğunu açıkladılar. Yıldırım Demirören ise dün konuyla ilgili, "Mattheaus ile herhangi bir sorun yok. Sözleşmesi devam ettiği için böyle bir açıklama yapma gereği duymuştur" ifadelerini kullandı. 

Rize'de veda günü 

LİGDEKİ son maçını bugün Rizespor ile deplasmanda oynayacak olan Beşiktaş dün sabah yaptığı antrenmanın ardından akşam özel bir uçakla Trabzon'a gitti. Teknik Direktör Lucescu ile yardımcıları bu gece Beşiktaş'taki son maçlarına çıkacaklar. Kartal, Rizespor için büyük önem taşıyan karşılaşmada Ahmed Hassan, Tayfur, Yasin, Pancu, Okan ve Ilie'den yoksun mücadele verecek. 
SAKATLIĞI düzelen Sergen'in ise bugün takımdaki yerini alabileceği açıklandı. Bu arada Serdar Bilgili'nin görevi bırakmasından sonra sezon sonunda ayrılacağını açıklayan menajer Sinan Engin takımla birlikte Rize'ye gitmedi. Engin'in daha önce temas kurduğu yerli oyuncularla görüşmelerini sürdürdüğü, bu nedenle İstanbul'da kaldığı belirtildi. 

İlk heyecan 

SİYAH - Beyazlı takımla ön protokol imzalayan ve Beşiktaş'a transfer olmak için gün sayan Gençlerbirliği'nin golcüsü Veysel ilk heyecanı baba olarak yaşadı. Kaan Halit ismini verdiği oğlunun kendisine uğur getireceğini söyleyen tecrübeli oyuncu, "Beşiktaş ile her konuda anlaştım. Benim açımdan bir sorun yok. Yönetimin değişmesinin sorun olacağını sanmıyorum. Herşey yoluna girer. Veysel Beşiktaş'ta başarılı olamaz diyenlere gülüyorum. Bunu herkes önümüzdeki sezon görecek" diye konuştu. Fotoğraf Selçuk Mumcu 

Divan Kurulu toplanıyor 

BEŞİKTAŞ Kulübü'nün Olağan Divan Kurulu toplantısı bugün yapılacak. Ritz Carlton otelde saat 09.30'da başlayacak ve yönetim kurulu üyeleri ile 30 Mayıs'ta yapılacak olağanüstü genel kuruldaki başkan adaylarının da katılmalarının beklendiği toplantıda, İkinci Başkan Hüsnü Güreli'nin, kulübün 30 Nisan 2004 tarihine kadarki mali durumu hakkında bilgi vereceği bildirildi. 




</TEXT>
</DOC>
