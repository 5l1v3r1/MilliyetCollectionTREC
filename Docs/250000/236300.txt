<DOC>
<DOCNO> 236300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas03.html </URL>
<DATE> 2004/04/30/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Amerikalılar 'diyet ulusu' oldu... 26 milyon kişi diyet yapıyor... 
</HEADLINE>
<TEXT>

     Burak Coşkun 

Fazla kilolar ve obezlikle başı dertte bulunan Amerikalılar, giderek ''diyet ulusu'' haline geliyor. 
     ABD'de şu anda 26 milyon kişi ''düşük karbonhidrat diyeti'' yaparken, 70 milyon kişi de karbonhidrat alımına dikkate ediyor. 
     Time dergisinin haberine göre, ''düşük karbonhidrat'' kavramı giderek bir kültür haline gelirken, Whoopi Goldberg'den Jennifer Aniston'a ve Bill Clinton'a kadar birçok ünlü de bu yöntemle besleniyor. 
     ABD'de düşük karbonhidratlı gıda sektörü de son yıllarda büyük bir gelişme gösteriyor. Bu tip ürünlerin 2004 yılında satışının 30 milyar doları bulacağı, bunun da Coca-Cola firmasının tüm dünyadaki satışlarından fazla bir miktar olduğu belirtiliyor. 
     Düşük karbonhidratlı ürünlerin market raflarında giderek daha fazla boy göstermeye başladığı ABD'de son iki yılda bu tip 1558 yeni ürün piyasaya çıkarken, bu gıdalardan satın alan bilinçli tüketici de ayda ortalama 85 dolar düşük karbonhidratlı yiyecek ve içeceğe harcıyor. 
     ABD'de insanlar karbonhidrat alımına dikkat etmeye başladıkça, obezliğe yol açmakla suçlanan festfud zincirleri de düşük karbonlu ürünler ve mönüler çıkarmaya başlıyor. Ülkede 2002 ve 2003 yılları arasında festfud lokantalarda salata siparişini de yüzde 12 arttığı belirtiliyor. 
     Öte yandan, ABD'de 1999'da 15 olan düşük karbonhidrat tüketimiyle ilgili kitap sayısı da bu yıl sonunda 194'e ulaşacak. Hemen hemen her markanın bir de karbonhidratı azaltılmış ürününün bulunduğu ABD'de ünlü Dr Atkins diyetinin dışında, South Beach, Protein Power, Schwarzbein Principle, Fat Flush Plan ve Neanderthin gibi az karbonhidrat tüketmeye dayalı rejimler büyük ilgi görüyor. 
     
</TEXT>
</DOC>
