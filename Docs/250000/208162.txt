<DOC>
<DOCNO> 208162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo27.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Buse Terim ve Lal Denizli kayakta derece yaptı 
</HEADLINE>
<TEXT>

     İstanbul Kayak-Snowboard İl Birinciliği, Uludağ'da yapıldı. Fatih Terim ve Mustafa Denizli'nin kızları Buse ve Lal dereceye girerken, İbrahim Tatlıses'in oğlu İdo, 6. oldu. 
     Osman Yüce Pisti'nde yapılan, Fatih Terim, Mustafa Denizli ve İbrahim Tatlıses gibi ünlülerin çocuklarının da katıldığı birincilikte, 186 sporcu dereceye girebilmek için mücadele etti. 
     Galatasaray Teknik Direktörü Fatih Terim'in kızı Buse, ''Büyük Slalom Çocuk 2 Bayanlar'' kategorisinde 33.60'lık derecesiyle ikinci olarak gümüş madalya kazandı. Bu kategoride birinciliği, 32.60'lık derecesiyle Zeren Aksoy alırken, Zeynep Türkmen ise 34.25'lik derecesiyle üçüncülüğü elde etti. 
     Vestel Manisaspor Teknik Direktörü Mustafa Denizli'nin kızı Lal, rakipsiz yarıştığı ''Snowboard Bayanlar'' kategorisinde, snowboard bağlama yerlerinin çıkmasından dolayı düştü. Yarıştan çekilmek isteyen Lal Denizli'yi annesi Çiğdem Kayalı, ikna etti. Yaşadığı şanssızlığa rağmen yarışı tamamlayan Lal, bitiş çizgisinde üzüntüsünden gözyaşlarını tutamadı. 
     İbrahim Tatlıses'in oğlu İdo, babasının hayranlarının desteğine rağmen ''Büyük Slalom'' kategorisinde 28.29'luk derecesiyle yarışmayı altıncı sırada bitirebildi. 
     
</TEXT>
</DOC>
