<DOC>
<DOCNO> 215379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/spo02.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BALAYI BİTTTİ 2-2 
</HEADLINE>
<TEXT>

   Ligde ve kupada fırtına gibi esen Sarı-Lacivertliler, 11 haftadır yenilgi yüzü görmeyen rakibine yakıldı, liderin beş puan gerisinde kaldı. Golleri Nobre 2 , Cumhurve Serdar attı 
      
   90 dakika    YUSUF KOBAL 

   Daum, kendi kendine nazar mı değdiriyor dersiniz Çünkü Alman teknik adam ne zaman takımına inanmaya başlasa, tökezliyor. Rizespor ile oynanan kupa maçından sonra, "Hatamız çok, ama bu futbolculardaki inanç, hırs ve kazanma azmi, hataları örtüyor" demişti. Ya Fenerbahçeli futbolcular o inanç ve azmi test etmek için sahaya çıkmıştı ya da Daum'un analizi, tamamen bir rastlantıdan ibaret olan Rize olayını başka boyuta taşıyordu. 
   İlk yarıda Luciano mercek altına alınmalı. Zira, Brezilyalı Milli Takımı'nda böyle bir savunma hatası yapsa, onu asarlar. Cumhur'un, Diyarbakırspor adına bir tetikçi kesilmesini de o sağladı. 11. dakikada kornerden gelen topu Ramazan arkasındaki Cumhur'a, üzerinden atlama marifetiyle bıraktı, Cumhur, aslında topa sahip olması gereken Luciano'ya rağmen vuruşunu yaptı. Maça Fenerbahçe 1 - 0 yenik başlamış oldu. Aynı Luciano, Ümit'in 17. dakikadaki kornerinden gelen topu kafayla kaleye gönderdi, bu kez üst direk golü önledi. 
   İlk yarının bir de komik repliği vardı, Hollandalı Van Hooijdonk ile hakem Dereli arasında. Malumunuz Hooijdonk bir frikik cambazı. Ancak, mümkün olduğu kadar kaleye uzak vuruşlarda uzmanlaşmış. Nobre ceza yayının içinde yere düşürülünce Dereli serbest vuruşa karar verdi. Atış yerini kaleye yakın bulan Hooijdonk, topu geri çekme kurnazlığına yöneldi. Dereli de, her zaman geri ittiği topu bu kez ileri çekerek, cinliğini kanıtladı. Atış yerinden yapıldı. 
   Fenerbahçe seyircisinin homurtuları Kadıköy'ü sararken, ilk yarı sonuçlandı. 
   Bir önceki maçla aynısını yaptı Daum, daha erken davranmak kaydıyla ikinci yarıya Rebrov ve Servet ile başladı Alman hoca. Rize'deki sihir tutar mıydı 
   Gol pozisyonlarına Ümit'in yoğun çabası ile girebilen bir Fenerbahçe, Nobre, Tuncay, Selçuk ve Hooijdonk'un stop eden performanslarına yanıyordu. Samsun, Elazığ, Rize maçlarından alınan galibiyetler, düşük performansı örtmüştü. 
   Fenerbahçe'nin attığı gol ile maç nihayet kıvamını buluyordu. Daum dahiliğini mi gösteriyordu bilinmez, ama bir şahlanış yaşadı Fenerbahçe. Maça tat geldi. Bir Diyarbakır bir Fenerbahçe kaçırıyordu. 50. dakikada Murat, Volkan ile karşı karşıya kaldı, vurdu, genç kaleci yatıp çeldi, arkadaki Sinan'ın önüne düşen topa bu kez Luciano duvar oldu da, Fenerbahçe bir gol daha yemekten kurtuldu. 59. dakikada ise Aurelio'nun yaptığı ortayı Hooijdonk kafa ile ceza sahası içine indirdi, Nobre önüne düşen topu rahatlıkla kaleye gönderdi 1 - 1 
   73. dakika Tuncay, Fenerbahçe'nin de kaderini yazan pozisyona damgasını vurdu. Nobre'nin gönderdiği topa Hooijdonk dokunmayıp arkadan kat eden Tuncay'a bıraktı. Tuncay kaleci Şenol ile karşı karşıya kalan deparını attı. Serbestti, çalım bile atabilirdi, ama şutu denedi, Şenol, maçın kaderini çizdi. Kazanma isteği, Fenerbahçe savunmasını gevşetti. 82. dakika Hasan'ın ortasına dokunan Serdar, Diyarbakırspor'u bir kez daha öne geçirdi 1 - 2. Bir dakika sonra ikinci yarının altın oyuncusu Hooijdonk kafa ile Nobre'ye topu indirdi, Brezilyalı'nın yarım volesi, Fenerbahçe'yi yenilgiden kurtardı 2 - 2 
   90. dakikada Hasan'ın ortasına Bakadal'dan önce Selçuk dokunurken, Fenerbahçe bir kez daha yenilgiden kurtuluyordu. 
   
   Nobre'nin boşu yok    Brezilyalı oyuncu, Kadıköy'deki üçüncü maçında da rakip fileleri havalandırdı. Nobre, Ç.Rize ve Trabzonspor'dan sonra Diyarbakırspor'a da gollerini sıraladı 
   Gönülleri fethetti 
   FENERBAHÇE'YE devre arasında transfer olan ancak oynadığı futbolla kısa sürede klasını kanıtlayan Marcio Nobre, Kadıköy'ü siftahsız kapatmıyor. Şükrü Saracoğlu Stadı'nda Çaykur Rizespor'a iki, Trabzonspor'a da bir gol atan Brezilyalı oyuncu dün gece de Sarı - Lacivertliler'i yenilgiden kurtardı, rakip fileleri iki kez havalandırarak, taraftarın yine gönlünü fethetti. 
   
   3. kez puan verdi 
   SARI-Lacivertliler, 14. haftadaki 2-2'lik Beşiktaş beraberliğinden sonra ilk kez Kadıköy'de puan bıraktı. Fenerbahçe, sezonun ilk haftasında da İstanbulspor'a kendi evinde 3-0 yenilmişti. Bu arada Van Hooijdonk, Nobre'ye attırdığı iki golle bu sezonki asist sayısını 5'e çıkarttı ve Serhat'la birlikte Fenerbahçe'nin en çok gol pası veren futbolcusu oldu. 
   
   Kimseye kızamam    Daum, beraberliğe rağmen takımda hırs, arzu ve mücadele konusunda eksik bulamadığını söyledi, "Büyük bir avantajı kaçırdık ancak yarışı bırakmayacağız" dedi 
      'Uzatma olsaydı' 
   FENERBAHÇE Teknik Direktörü Daum, kendi evlerinde aldıkları beraberliğin herkes için hayal kırıklığı olduğunu, ancak bu sonuçtan dolayı oyuncularını eleştiremeyeceğini söyledi. Alman hoca, "Hırs, arzu ve mücadele konusunda hiçbir eksiğimiz yok. Maçın sonuna bakmaksızın, takımım sonuca gitmek için herşeyini ortaya koydu. Ancak biraz da şans faktörü yanınızda olmalı. Kupadaki gibi uzatma olsa belki farklı kazanabilirdik" diye konuştu. 
   
   'Paniğe giriyoruz' 
   KADIKÖY'DE geriye düşünce oyuncularının gereksiz bir paniğe girdiğini kaydeden Daum, "Böyle durumlarda bazı futbolcularımız sakinliklerini koruyamıyor. Bu yüzden savunmada açık veriyoruz. Daha çok çalışmaktan başka çaremiz yok" dedi. Alman hoca büyük bir avantaj kaçırdıklarını da belirtti, "Beşiktaş'ın gücü belli. Bizim takımımız ise her maçta performans sınırlarını zorlayarak sonuca gidiyor. Lig uzun bir maraton. Sonuna kadar yarışacağız" ifadesini kullandı. 
   
   Kontenjan sıkıntısı 
   YABANCI kontenjanının önemli bir sorun olduğuna da dikkat çeken Daum sözlerini şöyle tamamladı "Rebrov gibi iyi bir oyuncuya sahip olup, onu sahaya sürememek beni üzüyor. Ama bakıyorsunuz, forvette Nobre ile Hooijdonk iyi bir uyum içinde. Orta sahada Aurelio görevini çok iyi bir şekilde yerine getirmekte. Savunmada Luciano ile Tomas uyum içinde. Değişiklik yapınca gedik veriyoruz. Petkov gibi bir oyuncu bile ne yazık ki kadroya giremiyor." 
   
   Şenol'un öfkesi    Diyarbakırspor'un kalecisi, Fenerbahçe seyircisine tepki gösterdi, "Onlardan utanıyorum" diye konuştu 
   Kartopu yağmuru 
   FENERBAHÇE seyircisi geçen sezon oynanan karşılaşmada kendileri için "Bunlar nasıl Fenerbahçeli" diyen Diyarbakır kalecisi Şenol'u protesto etti. Isınmak için sahaya çıkan tecrübeli kaleci kartopu yağmuruna tutuldu. Bu sırada Şenol ile seyirciler arasında bir süre gerginlik yaşandı. Tecrübeli kaleciyi takım arkadaşları zorlukla yatıştırdı. 
   
   'Şampiyon olamazlar' 
   DİYARBAKIRSPOR kalecisi Fenerbahçe taraftarının kendisine küfür etmesine tepki gösterdi, bundan utandığını belirtti. Kendisinin de Sarı - Lacivertli renklere gönül verdiğini itiraf eden Yeşil - Kırmızılı file bekçisi, "Şampiyonluk Diyarbakırspor'un ellerinden geçiyor. Böyle yaptıkları sürece bakalım şampiyon olabilecekler mi " diye konuştu. 
   
   Göze çarpanlar 
   HOOİJDONK İlk yarıyı resmen futbolsuz geçirdi. Ancak ikinci yarıdaki akılcı asistleriyle takımının yenilgisini engelleyen başaktör oldu. 
   NOBRE Brezilyalı oyuncu attığı iki golle dikkat çekti. Hooijdonk gibi o da ilk yarıda etkisizdi. Ancak ikinci devrede sahne aldı. 
   TUNCAY Takım arkadaşları gibi dağınık bir futbol sergiledi. İlk yarıda top kayıplarıyla dikkat çekti. Ancak kaleci Şenol'a nişanladığı pozisyon da, Fenerbahçe'nin sahadan galip ayrılamamasının nedeni oldu. 
   SELÇUK Sağ kanatta gamsız futboluyla dikkat çekti. Takımın en az mücadele eden oyuncusuydu. Üçüncü maçtır sağ kanat oyuncusu olmadığını gösteren bir performans gösterdi. 
   ŞENOL Seyirciyle polemiğe girmesiyle ünlü Diyarbakırspor kalecisi, dünkü maçta kritik kurtarışlarıyla maça adını yazdırdı. Özellikle Tuncay'ın pozisyonunda imkansızı başardı. 
   
   Yas tuttular    ELAZIĞ deplasmanına giderken trafik kazasında hayatını kaybeden Fenerbahçe taraftarı Özcan Tekir için dün Şükrü Saracoğlu Stadı'nda adeta yas tutuldu. Sarı - Lacivertli futbolcular sahaya "Özcan Tekir ölmedi, kalbimizde yaşıyor" pankartı ile çıkarken, tribünlere de "yastayız" pankartı açıldı. 
   KARŞILAŞMA öncesi stad hoparlörlerinden müzik yayını yapılmasına da izin verilmedi. Hafta içinde cenaze törenine katılan kaptan Ümit Özat da seyircinin övgüsünü aldı. Yedek bekleyen Fatih Akyel ile birlikte tecrübeli oyuncuyu tribünlere çağıran Fenerbahçe taraftarı iki futbolcuyu uzun süre alkışladı. 
   
   Maçın hakemi 
   Dereli tepki gördü 
   SELÇUK Dereli tribünlerden tepki gören düdükler çaldı. Ancak sonuca etki edecek büyük bir hata yapmadı. İlk yarıda kaleci Şenol'un bir hava topunda Hooijdonk ile mücadelesine çaldığı faul düdüğü yanlıştı. Aynı yarıda Ali Güneş'in, gollük pozisyon hazırlayacak Murat Hacıoğlu'na faulunu da görmedi. Nobre'ye yapılan da penaltı değildi, doğru karar verdi. 
   
   Maçtan notlar 
   Kadro değişmedi 
   TEKNİK Direktör Daum, hafta içinde rahatsızlık geçiren Tomas'ı ilk onbirde sahaya sürdü ve kadroda oynama yapmadı. Alman hoca, form grafiği düşen İsmail Güldüren'e yine şans tanıdı, Rebrov'u yedekte bıraktı. 
   
   Soğuk hava tribünü vurdu 
   İSTANBUL'DAKİ kötü hava şartları Fenerbahçe'yi de vurdu. Her maçta Şükrü Saracoğlu Stadı'nı tamamen dolduran Sarı - Lacivertli taraftarlar, takımları şampiyonluğa gitmesine rağmen tribünleri boş bıraktı. 
   
   Naylon branda zemini bozdu 
   ŞÜKRÜ Saracoğlu Stadı'nın kar yağışından etkilenmemesi için sahaya yayılan naylon branda zemini etkiledi. Görevliler, brandayı kaldırınca zeminin sular içinde kaldığı ve oldukça ağırlaştığı gözlendi. 
   
   Ali Güneş cezalı 
   SARI - Lacivertli takımın genç yıldızı, Diyarbakırspor maçında gördüğü sarı kart sonrası cezalı duruma düştü. Sarı kart sayısını dörde yükselten Ali Güneş, bu hafta deplasmanda oynanacak Gaziantep maçında forma giyemeyecek. 
   
   Kürekçiler şampiyon 
   FETHİYE'DE bu yıl ikincisi düzenlenen Uluslararası Akdeniz Kupası Kürek Yarışları'nda Fenerbahçe takım halinde birinci oldu. Fethiye Körfezi'nde yapılan final müsabakalarında Sarı - Lacivertli sporcular beş kategoride ilk sırayı aldı, Galatasaray ikincilikte kaldı. 
   
   
</TEXT>
</DOC>
