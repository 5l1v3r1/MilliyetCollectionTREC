<DOC>
<DOCNO> 236458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko06.html </URL>
<DATE> 2004/05/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çeltik satışlarında öncelik pirinç sanayicilerine verilecek... 
</HEADLINE>
<TEXT>

     Toprak Mahsulleri Ofisi TMO Genel Müdürlüğü, pirinç ithal etmek isteyen firmalara yapılacak çeltik satış şartlarını belirledi. 
     A.A muhabirinin edindiği bilgiye göre, yurtiçinde yükselme eğilimi gösteren pirinç fiyatlarının dengelenmesi ve TMO'nun çeltik stoklarının eritilmesi amacıyla pirinç ithalatına şartlı izin verilmesi üzerine, uygulama esaslarını belirlemek üzere Perşembe günü pirinç sanayicileri ile bir toplantı yapıldı. Toplantıda, uygulama konusunda firmaların görüşleri alındı. 
     Yapılan değerlendirmeler sonucunda, TMO, pirinç ithalatı yapacak firmalara yerli çeltik satışı şartlarını belirledi. Buna göre, çeltik satışlarında öncelik çeltik sanayicilerine verilecek. Çeltik sanayicilerinden yeterli talep gelmemesi halinde, artan miktar diğer sanayici, ithalatçı ve tüccara verilecek. 
     İthalat yapmak isteyen çeltik fabrikaları, taleplerini, 4 Mayıs günü saat 16'ya kadar yazılı olarak ve kurulu kapasitelerini gösterir kapasite raporu ile birlikte TMO şubelerine bildirecekler. 
     TMO, sanayicilere, peşin veya vadeli satış yapabilecek. Sanayicilere 20 bin tona kadar vade farksız 90 gün vadeli, 20 bin tonun üzerindeki satışlarda ise vade farksız 120 güne kadar vadeli çeltik verilebilecek. 5 bin tona kadar olan satışlarda ürün 30 gün, 10 bin tona kadar satışlarda 60 gün, 10 bin tonun üzerindeki satışlarda ise 31 Temmuz 2004'e kadar teslim edilecek. Pirinç stoklarından da peşin veya vade farksız 90 gün vadeli satış yapılabilecek. 
     Pirinç ithalatında tarife kontenjanı açılmasına ilişkin bakanlar kurulu kararı uyarınca, TMO'dan pirinç alan firmalara, tamamı aynı nitelikte ürün olarak ithalat izni verilmesi durumunda, en fazla 120 bin ton tohumluk olmayan kavuz içinde bulunan pirinç çeltik veya 96 bin ton kavuzu çıkarılmış kahverengi pirinç veya 72 bin ton yarı veya tam olarak değirmenden geçirilmiş pirinç parlatılmış ve pedahlanmış olsun olmasın ithalatı için ithalat lisansı düzenlenebilecek. 
     TMO'dan bir ton kavuz içinde bulunan çeltik alanlara bir ton, bir ton kavuzu çıkarılmış kahverengi pirinç alanlara 800 kg, bir ton yarı veya tam olarak değirmenden geçirilmiş pirinç alanlara 600 kg, bir ton tohumluk olmayan kavuz içinde bulunan çeltik alanlar için bir ton 666 kg'lık ithalat lisansı düzenlenecek. 
     Tarife kontenjanı kapsamında ithal edilecek pirinçler için ithalat rejimindeki normal vergilerin 2 puan altında gümrük vergisi uygulanacak. Kavuz içinde bulununan çeltik yüzde 32, kavuzu çıkarılmış kahverengi pirinç yüzde 34, yarı veya tam olarak değirmenden geçirilmiş pirinç yüzde 43 gümrük vergisi ile ithal edilecek. 
     Şartlı ithalat izni ile TMO'nun elinde bulunan 128 bin tonluk çeltik stokun eritilmesi de sağlanmış olacak. 
     
     ''UYGULAMA YERİNDE'' 
     Pirinç Değirmencileri Derneği Başkanı Turgay Yetiş, uygulama ile ilgili olarak A.A muhabirine yaptığı değerlendirmede, Türkiye'de yılda 480 bin-500 bin pirinç tüketildiğini, bunun ortalama 300 bin tonunun ithal edildiğini söyledi. 
     TMO'nun ortalama her yıl 20-25 bin ton çeltik alarak piyasayı dengelediğini anlatan Yetiş, şöyle devam etti 
     ''Ancak TL'nin değer kazanması nedeniyle geçen yıl yerli üretim pahalı hale geldi. Firmalar ithalata yöneldi. Yerli baldo pirinç 1.5 milyon, Osmancık pirinci 1.2 milyon liradan satılırken, 750 bin-1 milyon liraya pirinç ithal edildi. Firmalar, Ağustos'ta başlayan ithalat yasağının 3 ay süreceğini düşünerek serbest bölgelere ve gümrüklere pirinç getirdi. Ancak, TMO 147 bin ton alım yapınca, ithalatta yasak süresi uzatıldı. Şimdi, yerli üreticinin korunması ve TMO7nun satış yapabilmesi için şartlı ithalat izni verildi. Uygulama, yerli üreticinin korunması açısından makul. Ancak, üreticiyi korumak için TMO'nun alım yapması yerine, prim verilmesi yoluna gidilmeli. Bu destekleme daha makul ve dünya ile uyumlu olur.'' Piyasada kaliteli baldo pirinçler 3 milyon liraya kadar, ithal ucuz pirinçlerin 1.2-1.5 milyon liraya satıldığını kaydeden Yetiş, ithalat yasağında sürenin uzatılması nedeniyle ithal ürünlerin fiyatında artış eğilimi oluştuğunu, bu ürünü tüketenlerin de bulgur ve makarnaya kaydığını belirtti. Yetiş, ithalata izin verilmesi ile ucuz ithal ürünlerin fiyatında çok fazla düşüş olmasa bile piyasanın rahatlayacağını söyledi. 
     
</TEXT>
</DOC>
