<DOC>
<DOCNO> 207629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/ekonomi/eko12.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa yabancıyla uçtu 
</HEADLINE>
<TEXT>

   259 puan yükselen endeks şu ana kadar görülen en yüksek kapanışını 19.926 puandan yaptı 
   
   Borsa endeksi haftanın son işlem gününü yüzde 2.68'lik değer artışıyla 19.926 seviyesinden tamamladı. 19.926 puan borsa endeksinin kapanışı olarak İMKB tarihinin zirvesi oluyor. Borsada önceki tarihi kapanış rekoru 19.696 puanla 5 Ocak 2004 Pazartesi günü kırılmıştı. 
   Hisse senetlerindeki günlük değer artışı yüzde 2.69 oldu. Dün işlem hacmi ise 1.4 katrilyona çıkarak yükselişi destekledi. Dünkü yükselişte yabancıların da bir miktar alıcı olduğu tahmin ediliyor. Borsada mevcut durumda yaşanan hızlı yükseliş nedeniyle fiyatların hedeflenen oranlara geldiği söylenebilir. 
   Bu nedenle artık temkinli ve seçici hareket edilmeli. Öte yandan, piyasada ivme başladığında teknik ve temel analiz verilerinin gösterdiği hedeflerden daha üst noktalara gidildiği de biliniyor. 
   Bu nedenle yükselen trend korunuyor olmakla birlikte önümüzdeki günlerde dalgalı seyir de izlenebilir. 
   
   Dolar gevşedi 
   Dün bankalararası piyasada bir ara 1.350 bine gerileyen dolar kurunda kapanışta 1.353 binden işlem geçti. Kurdaki düşüşte genelde iyimser havanın devam etmesi etkili. Ancak, dün bonoda bir miktar alım yapan yabancıların dövizde ise satıcı olmaları dolar kurunu 1.350 binli seviyelere çekti. 
   
   
</TEXT>
</DOC>
