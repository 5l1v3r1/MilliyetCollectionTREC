<DOC>
<DOCNO> 245770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy02.html </URL>
<DATE> 2004/06/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Gönül TSK, EMASYA görevlerinde kullanılıyor 
</HEADLINE>
<TEXT>

     Milli Savunma Bakanı Vecdi Gönül, EMASYA Emniyet-Asayiş Yardımlaşma Birlikleri ismiyle bir birlikleri olmadığını bildirerek, ''TSK'nın EMASYA görevlerinde kullanılması Anayasa'ya, kanunlara ve yerleşik uluslararası uygulamalara uygundur'' dedi. 
     Milli Savunma Bakanı Gönül, CHP Mersin Milletvekili Mustafa Özyürek'in ''EMASYA Birlikleri'' iddiasına ilişkin Başbakan Recep Tayyip Erdoğan'a yönelttiği soruları yanıtladı. 
     ''Özel maksatla teşkil edilmiş EMASYA birlikleri yoktur'' diyen Gönül, şunları kaydetti 
     ''Türk Silahlı Kuvvetlerinin mevcut birlikleri, valilerce kuvvet talebinde bulunulduğunda EMASYA görevlerinde ikiz görevli olarak kullanılmaktadır. Özel maksatla teşkil edilmiş EMASYA birlikleri olmadığı gibi faaliyetleri de sözkonusu değildir. Toplanan istihbarat bilgileri, 5442 sayılı İl İdaresi Kanunu gereğince Silahlı Kuvvetlere verilmiş olan görevlerin başarılmasına yöneliktir. Elde edilecek bilgiler bu çerçevede değerlendirilecektir. Bu görev çerçevesinde herhangi bir kişi veya grubun izlenmesi veya izlendiği iddia edilen kişi veya gruplar hakkında herhangi bir işlem yapılması sözkonusu değildir. 
     Türk Silahlı Kuvvetleri'nin EMASYA görevlerinde kullanılması Anayasa'ya, kanunlara ve yerleşik uluslararası uygulamalara uygundur.'' Bakan Gönül, ''Avrupa Birliği yandaşı, İkinci Cumhuriyetçi, ordu düşmanı, Atatürkçülük karşıtı kişiler'' başlığı altında hazırlandığı iddia edilen 25 kişilik bir listenin bulunmadığını da bildirdi. 
     
</TEXT>
</DOC>
