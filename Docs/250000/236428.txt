<DOC>
<DOCNO> 236428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun21.html </URL>
<DATE> 2004/05/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Letonya'daki Ruslar AB'ye girişi protesto etti... 
</HEADLINE>
<TEXT>

     Letonya'da yaşayan Ruslar, ülkenin AB'ye girişini protestolarla karşıladı. 
     2.3 milyonluk Letonya nüfusunun yaklaşık 3'te 1'ini, Sovyet döneminde Letonya'ya yerleşen Ruslar oluşturuyor. 
     Her yaştan on bine yakın Rusun düzenlediği gösteriye katılanlar, vatandaş-olmayan statülerini ve AB ülkelerine turist olarak ya da çalışmak için gitmek istediklerinde kendilerinin hala vize almak zorunda olmasını protesto etmek için, göğüslerinde ''yabancı'' yazan işaretler taşıdı. 
     Gösteride ''ırk ayrımcılığına son'' pankartı da taşındı. 
     Yaklaşık 50 yıllık katı Sovyet sisteminden sonra bağımsızlığına kavuşan ve büyük Rus azınlıklarına sahip olan Letonya ve Estonya, Rus kökenlilerin vatandaşlık hakkı kazanmasını neredeyse imkansız hale getiren yasalar kabul etmişti. 
     Rusya'nın protestoları nedeniyle bu yasalarda yumuşamalar yapılsa da sorun tam olarak çözülemedi. 
     Rusya'nın bu konuda harekete geçmesini istediği AB şimdiye kadar bundan kaçındı. Rus hükümeti, Letonya ve Estonya'daki Rus azınlığın hakları ile ilgili sorunun çözümünü, AB ile ticaret ve işbirliği anlaşmasını uzatmasının şartı olarak görmekten vazgeçti ve geçen hafta anlaşmayı imzaladı. 
     
</TEXT>
</DOC>
