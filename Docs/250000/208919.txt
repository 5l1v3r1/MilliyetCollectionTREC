<DOC>
<DOCNO> 208919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur44.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Akdağ Sözleşmeli personel sınavında şaibe yapılmamıştır 
</HEADLINE>
<TEXT>

     Milli Eğitim Bakanı Hüseyin Çelik, Bakanlığı tarafından sınavı yapılan sözleşmeli sağlık personeli sınavında herhangi bir usulsüzlük veya kayırmanın söz konusu olmadığını söyledi. 
     Hüseyin Çelik, CHP Manisa Milletvekili Ufuk Özkan'ın, Sağlık Bakanlığı sözleşmeli personel sınavında usulsüzlük yapıldığı ve ''0'' puan alan adaylara sınav kazandırıldığı yolundaki gündemdışı konuşmasını yanıtladı. 
     Türkiye'de, merkezi sınavların ÖSYM veya Milli Eğitim Bakanlığı'na bağlı Eğitim Teknolojileri Genel Müdürlüğü tarafından yapıldığını ve bu iki kuruluşunda yaptıkları sınavlarla rüştünü ispatladıklarını söyleyen Çelik, sözleşmeli sağlık personeli sınavının da Eğitim Teknolojileri Genel Müdürlüğü tarafından gerçekleştirildiğini hatırlattı. 
     ''Sizin sadece sıfır puana takılıp, mal bulmuş mağribi gibi buna sarılmanızı doğru bulmuyorum'' diyen Çelik'e, CHP sıralarından ''Bu ne biçim üslup'' diye tepki gösterildi Bunun üzerine Çelik, ''Ben üslup ustasıyım ne dediğimi biliyorum'' diye konuştu. 
     Türkiye'de özellikle geri kalmış bölgelerde yıllardır yardımcı sağlık personeli sıkıntısı yaşandığını ve 59. hükümet döneminde ilk kez sözleşmeli sağlık personeli uygulamasının başlatıldığını belirten Çelik, ''Yapılan sınavla bu ülkenin insanı olan 11 bin 255 gencimiz göreve atanmışlardır, bunu görmezlikten gelemezsiniz''dedi. 
     Sınavda, önce puan sonra tercih sisteminin uygulandığını ve her kategorinin kendi içinde yarıştığını kaydeden Hüseyin Çelik, ''Bu sınavda en ufak, şaibe, hile, hurda ve kayırma yapılmamıştır. 11 bin 255 kişi atanmış... Siz sabah akşam 16 kişiden bahsediyorsunuz. Bunların kayrıldığını söyleyenler ispat etmekle de yükümlüdür'' diye konuştu. Çelik, kazananların tercihten kazandığını, yüksek puan alıp kaybedenlerin de tercihten kaybettiğini belirterek, bazı illerde tespit edilen toplu kopya çekme nedeniyle buralardaki sınavların ise iptal edildiğini söyledi. 
     Çelik'in konuşmasının ardından, birleşimi yöneten Başkanvekili Nevzat Pakdil, Türkiye'yi ziyaret eden AB Komisyonu Başkanı Romano Prodi'nin Genel Kurul'da konuşması konusunda oylama yaptı. Prodi'nin Genel Kurul'da konuşması oy birliği ile kabul edildi. 
     
</TEXT>
</DOC>
