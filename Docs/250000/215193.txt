<DOC>
<DOCNO> 215193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sontur16.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta kış yaşamı olumsuz etkiliyor 
</HEADLINE>
<TEXT>

     Yurtta etkili olan kar yağışı ve soğuk hava, yaşamı olumsuz etkilemeye devam ediyor. 
     Bolu'da ulaşıma kapanan 490 köy yolundan 135'i, ulaşıma açıldıktan sonra aralıksız yağan kar nedeniyle yeniden kapandı. 
     Düzce'de devam eden kar yağışı nedeniyle, Bolu Dağı Düzce kesiminde ve D-655 Karayolu Kabalak Tepesi mevkiinde zincirsiz araç ve TIR'ların geçişine izin verilmiyor. 
     Kayseri'de gece başlayan kar yağışı nedeniyle kent merkezinde kar kalınlığı 5, yüksek kesimlerde 20, Erciyes Kayak Merkezi'nde ise 2,5 metreye ulaştı. 
     Kar yağışı nedeniyle THY'nin sabah saatlerindeki İstanbul-Kayseri karşılıklı uçak seferleri iptal edildi. 
     Kapanan Eskişehir-Kütahya ve Eskişehir-İnönü Karayolu ulaşıma açıldı. 
     Yoğun kar yağışı nedeniyle Samsun'un merkez ve ilçelerinde 515, Ordu'da 225, Amasya'da 163, Sinop'ta ise 184 köyle ulaşım sağlanamıyor. 
     Çorum Merkez, Kargı, Osmancık, İskilip ve Bayat İlçelerine bağlı köyler ağırlıkta olmak üzere toplam 500 köy yolu ulaşıma kapalı. 
     Yoğun kar yağışı dolayısıyla Çankırı Merkez'de 9, ilçelerinden Atkaracalar'da 9, Bayramören'de 18, Çerkeş'te 28, Eldivan'da 6, Ilgaz'da 27, Korgun'da 7, Kurşunlu'da 17, Orta'da 20, Şabanözü'nde 11 ve Yapraklı'da 22 olmak üzere toplam 174 köy yolu ulaşıma kapandı. 
     Ege Bölgesi'nde da açık ve az bulutlu hava hakim, sadece Uşak'ta kar yağışı sürüyor. 
     Kar ve tipi nedeniyle kapanan Bursa-Karacabey yolunda ulaşım tek şeritten sağlanmaya başlandı. 
     THY'nin İstanbul-Elazığ uçak seferi, Elazığ'daki olumsuz hava koşulları nedeniyle karşılıklı olarak iptal edildi. 
     
</TEXT>
</DOC>
