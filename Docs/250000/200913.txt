<DOC>
<DOCNO> 200913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo24.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in kampına ''tekrar'' engeli 
</HEADLINE>
<TEXT>

     Fenerbahçe Teknik Direktörü Christoph Daum, devre arası kampı için Antalya'da uygun yer arıyor. 
     Daum, daha önce İspanya'da yapmaya karar verdiği devre arası kampını, Antalya'da yapmaya karar verdiğini açıkladı. 
     Hakem Ali Aydın'ın Çaykur Rizesporlu Victoria'ya çift sarı kart gösterdiği halde oyundan atmadığı için Tahkim Kurulu tarafından tekrarına karar verilen Çaykur Rizespor-Fenerbahçe maçının devre arasında oynanacak olması üzerine İspanya'da yapmayı planladığı kampı iptal etti. 
     Kamp yapmak için uygun yer arayan Daum, Antalya'nın Kemer İlçesi Kiriş bölgesinde bulunan Merit Limra Oteli'ni ziyaret etti. Fenerbahçe Teknik Direktörü Daum, oteldeki restoran, bar, spor tesisleri ve odaları gezerek bazı notlar tuttu. 
     Tekrarına karar verilen Çaykur Rizespor maçının devre arasında oynatılacak olmasından dolayı İspanya yerine Kemer ya da Belek'te kamp yapacaklarını söyleyen Daum, Kemer'den sonra incelemelerini sürdürmek üzere Belek bölgesine geçti. 
     Daum, uğradığı tesislerde Alman ve Hollandalı turistlerin yoğun ilgisiyle karşılaştı. Turistler Daum'dan imza almak için adeta birbirleriyle yarıştılar. 
     
</TEXT>
</DOC>
