<DOC>
<DOCNO> 200150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/spor/spo02.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy ısınıyor 
</HEADLINE>
<TEXT>

   Aziz Yıldırım'ı eleştiri yağmuruna tutan Birleşik Fenerbahçe Vakfı Başkanı Aziz Yılmaz dün de Sadettin Saran ile buluştu. Yılmaz adaylık konusunda kararsız olan Saran'ın nabzını tuttu 
   YALÇIN TÜRK 

   
   Tansiyon artıyor 
   FENERBAHÇE'DE kongreye iki ay kala tansiyon giderek artıyor. Muhalefetin eleştiri yağmuruna tuttuğu Başkan Yıldırım'a geçtiğimiz seçimde büyük destek verenler de yavaş yavaş saf değiştirmeye başladı. Birleşik Fenerbahçe Vakfı Başkanı Aziz Yılmaz önceki gece, Yıldırım'a olan güvenlerinin artık azaldığını söyleyerek Sarı - Lacivertli camiada tüm gözleri üzerine topladı. 
   
   Yılmaz'dan destek 
   YILMAZ, yankı uyandıran açıklamalarının ardından dün de Sadettin Saran ile Çırağan Kempinski Otel'de bir araya geldi. Saran, görüşme sonrası, "Bu bir ekip işi. Çalışmalarım sürüyor. Baskı nedeniyle aday olmam söz konusu değil. İlerleyen günlerde karar vereceğim" dedi. Yılmaz ise Saran'ın ocak ayında adaylığını açıklamasını beklediğini ve kendisine destek vereceğini dile getirdi. 
   
   Çarpıcı iddialar 
   KULÜBE yakın isimler ise Aziz Yılmaz'ın kongrede yine Aziz Yıldırım'a destek vereceğini, gelişmelerin Saran'ı yıpratmak amacı taşıdığını ileri sürdüler. Yıldırım'ın kendisine rakip gördüğü Sadettin Saran'ı kongreye çekmek istediği, ardından da elinde bulundurduğu bazı belgeleri kamuoyuna açıklayarak genç başkan adayını zayıf düşürmeye çalıştığı iddia edildi. 
   
   Son karar TEKRAR    TAHKİM Kurulu, Çaykur Rizespor'un, Fenerbahçe maçının tekrarı için yaptığı itirazı reddetti. Levent'teki Federasyon binasında düzenlenen ve 5.5 saat süren toplantıya Fenerbahçe'yi temsilen Serkan Acar ve iki avukat, Ç.Rize adına da Başkanı Ekrem Cengiz ile avukatı katıldı. Fenerbahçe kural hatası nedeniyle tekrarda ısrar ederken, Rize kalan sürenin oynanmasını istedi. 
   TOPLANTININ ardından açıklama yapan Tahkim Kurulu Başkanı Türker Aslan, Victoria'nın 83. dakikada oyundan atılmamasının maçın sonucuna tesir edecek nitelikte bulunduğunu ve karşılaşmanın Futbol Federasyonu'nun belirleyeceği bir tarihte tekrarlanacağını açıkladı. Maçın kritik ismi Victoria, bir maç oynamama cezasını çektiği için tekrar karşılaşmasında forma giyebilecek. 
   
      'Tuttuğumu koparırım'    
   Tomas kendini anlattı 
   FENERBAHÇE formasıyla kısa sürede kendini ispatlayan Tomas, savaşçı ruhunun kişiliğinden kaynaklandığını dile getirdi. Hırvat futbolcu, normal hayatında da hırslı bir yapıya sahip olduğunu belirterek, "Her yerde mücadele edip, kazanmayı severim. Fenerbahçe'de müthiş bir ortam buldum. Başkan çok özverili. Fenerbahçe Juventus ve Bayern Münih ayarında" diye konuştu. 
   
   '2. yarıyı bekleyin' 
   TOMAS, Beşiktaş'ın yarışta avantajlı gözüktüğünü ancak ikinci yarıda bambaşka bir Fenerbahçe'nin sahada olacağını açıkladı. Tecrübeli futbolcu şunları söyledi "Bizim ilacımız ara kamp olacak. Taşlar tamamen yerine oturacak. İtalya'da da futbol oynadım, ama Fenerbahçe seyircisi gibisini görmedim. Gittiğimiz her yerde Fenerbahçeliler'in olması şaşırtıcı." 
   
   'Saygı gösterilmeli' 
   OYNAYACAK isimleri Daum'un seçtiğini hatırlatan Tomas, "Herkes hocamıza bu konuda saygı göstermeli. Takımın patronu o. Kimin oynayacağına da doğal olarak kendisi karar verir. Herkes forma giymek ister. Ama ne yazık ki, sahaya sadece onbir kişi çıkar" yorumunu yaptı. Hırvat yıldız, en büyük isteğinin Fenerbahçe'yi Şampiyonlar Ligi'nde görmek olduğunu açıkladı. 
   
   Daum'dan uyarılar    FENERBAHÇE Teknik Direktörü Daum, Ankaragücü maçı öncesinde futbolcularının dikkatini çekti. Alman teknik adamın, "Kaybettiğimiz puanlarla birlikte kredimizi doldurduk. Ankaragücü maçı bu açıdan çok önemli" dedi. Sarı - Lacivertli takım, dün yaptığı tek idmanla hazırlıklarını sürdürdü. Fenerbahçe bugün 16.15'te Ankara'ya uçacak. Bu arada Fatih, Samsunspor maçında neden on birde şans bulamadığını bilmediğini söyledi. Yıldız futbolcu, "Hocama çıkıp da hesap soramam ki... Doğrusunu ancak kendisi bilir" dedi. 
   
   
   Erhan yol ayrımında    SARI - Lacivertli takımda uzun süredir şans bulamayan Erhan Albayrak, valizlerini toplamaya başladı. Gurbetçi futbolcu, "Daum ile görüştüm. Özür diledim. Kabul etmedi. Beni affetmeyecekse devre arasında gitmek istediğimi söyledim. Şimdi Almanya'ya gidiyorum. Artık dönmeyebilirim" dedi. 
   
   
   
</TEXT>
</DOC>
