<DOC>
<DOCNO> 249036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo02.html </URL>
<DATE> 2004/06/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Fenerbahçe 2. Başkanı Daha iyilerini alırız 
</HEADLINE>
<TEXT>

     F.Bahçe 2. Başkanı, Ali Güneş ve İbrahim'in Beşiktaş'a transferleriyle ilgili olarak, "Dengeler bozuldu" dedi. 
     Son iki günde önce İbrahim Toraman'ı, sonra da kendi oyuncusu Ali Güneş'i Beşiktaş'a kaptıran F.Bahçe'nin İkinci Başkanı Nihat Özdemir, ilginç açıklamalar yaptı. FBTV'ye konuşan Özdemir, İbrahim için Gaziantepspor'a 2 milyon 250 bin dolar önerdik. Bu, zaten bizim için Türkiye içindeki bir oyuncuya verilebilecek en yüksek rakam. Beşiktaş'ın bu oyuncuya ödediği fiyat, yurt içindeki transferlerde bazı dengeleri bozmuştur. Türkiye den bir oyuncuya bu miktarların ödenmesini doğru bulmuyoruz ve Beşiktaş ın uyguladığı sistemin yanlış olduğunu söylüyoruz" dedi. 
     
     Ali Güneş çok istedi 

     Yönetim olarak geçen sezon başında bazı kararlar aldıklarını hatırlatan Nihat Özdemir, "Transferle ilgili bu prensiplerimize harfiyen uyuyoruz. Çünkü prensipler her şeyden önemlidir. Ödün vermeden kararlarımızı uyguluyoruz" ifadesini kullandı. Özdemir, Ali Güneş'in çok fazla para istediğini söylerken, "Geçen sene başarılıydı. Fakat yönetim kurulu olarak kendisine önerdiğimiz rakamın çok üzerine çıktı. Biz de prensip kararlarımız gereği, takım içindeki dengeleri de göz önünde bulundurarak onun istediği miktarı vermedik" yorumunu yaptı. Fenerbahçe İkinci Başkanı son olarak transfer çalışmalarıyla ilgili olarak, "Basında çıkan isimlerin çoğu yanlış. Teknik direktörümüz Daum'un istekleri doğrultusunda çalışmalarımızı sürdürüyoruz. Alacağımız isimler, İbrahim Toraman'dan daha iyi olacaktır" şeklinde konuştu. 

     
</TEXT>
</DOC>
