<DOC>
<DOCNO> 236053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/guncel/axgun02.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkılmayınca bıraktılar 
</HEADLINE>
<TEXT>


Belediye ekipleri 5 katlı bir binayı yıkmaya gitti. Ekipler tüm uğraşlara rağmen binayı yıkamayınca, kullanılamaz hale getirdikten sonra bırakıp gitti 

TAHSİN AKSU İstanbul 

Florya'daki 5 katlı kaçak bina inşaatının yıkımı için belediye, polis ve sağlık ekipleri seferber oldu. Ancak, saatlerce süren çalışmalara rağmen bina bir türlü yıkılamayınca ekipler pes etmek zorunda kaldı. 
Atatürk Ormanı'nın yanındaki Şehit Muammer Yüzsürer Sokak'ta Beyazlar İnşaat firması tarafından 4 ay önce inşaatına başlanan binanın kaçak olduğu tespit edilince dün yıkım işlemi başlatıldı. Büyükşehir ile Bakırköy belediyelerinin ortaklaşa yürüttüğü yıkım çalışmaları sırasında polis de hazır bulundu. 
Bakırköy Belediyesi Fen İşleri Müdürü Tarık Konal, "Vatandaşlarımızdan ricamız bu tür binaların tapu kayıtlarını kontrol etmeden satın almamalarıdır" diye konuştu. 15 kişilik ekip 2 iş makinesiyle yıkımı başlattı. Önce binanın taşıyıcı kolonlarının bir kısmı balyozla kırılarak zayıflatıldı. Kolonlara daha sonra halat bağlanarak binanın önündeki boş alana doğru yıkılması hesaplanıyordu. Ancak, beklenen olmadı ve bina yıkılamadı. 

Güvenlik çemberine alındı 
Servet Beyaz'a ait olduğu belirlenen inşaattaki yıkım çalışmaları sonuç vermeyince bina kullanılamaz hale getirildikten sonra terk edildi. 
Belediye yetkilileri, bundan sonra bina enkazının kaldırılmasının müteahhit tarafından yapılacağını belirterek sokaktan ayrıldı. Çökme ihtimaline karşı binanın etrafı güvenlik çemberine alınırken, polis ekiplerinin bina çevresinde 24 saat nöbet tutacağı belirtildi. 


</TEXT>
</DOC>
