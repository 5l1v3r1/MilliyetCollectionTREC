<DOC>
<DOCNO> 200338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/yazar/theper.html </URL>
<DATE> 2003/12/07/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Ceza infaz edilecek mi 
</HEADLINE>
<TEXT>

   
   Necmettin Erbakan hakkındaki mahkumiyet kararını Yargıtay onadı. Onama kararı üzerine ihtimaller sıralandı. Bu ihtimalleri açıklamak istiyorum. 
   a - Tashih - i karar talebinde bulunmak. 
   Tashih - i karar talebi, sanık tarafından doğrudan doğruya Yargıtay ilgili dairesine yapılmaz. Sanık tarafından talep C. savcılığına yapılır, C. savcılığı talebi C. savcılığına iletir. Zira tashih - i karar talebinde bulunma yetkisi C. başsavcısına aittir. Talebi uygun bulunursa C. başsavcısı tarafından tashih - i karar talebinde bulunulur. Uygun bulunmazsa talep reddolunur. Yani tashih - i karar talebinde bulunmuş olmak kararın mutlaka Yargıtay'ca inceleneceği anlamına gelmiyor. Önce C. başsavcısının tashih - i karar talebinin işleme konulacağını kabul etmesi lazım. Bu kabul kararı çıkarsa dosya incelenmek üzere tekrar Yargıtay'a gidecektir. Şayet talep kabul görürse dosya yeniden incelenir ve bir karara varılır. Kabul görmezse hukuki yıllar da son bulmuştur. 
   b - Cumhurbaşkanı'nın af yetkisi. 
   Anayasamızın 104. maddesine göre Cumhurbaşkanı "Sürekli hastalık, sakatlık ve kocama sebebi ile kişilerin cezalarını hafifletebilir veya kaldırabilir." 
   Erbakan'ın görüldüğü kadarı ile sürekli hastalığı veya sakatlığı bulunmadığına göre geriye kalıyor "kocama" durumu. Kocamanın anlamı bilindiği gibi ihtiyarlama - yaşlanma. 77 yaşındaki biri yaşlı kabul edilebilir. Tamam da Cumhurbaşkanı'nın her yaşlıyı affedecek diye bir kural yok. Bu husus tamamen Cumhurbaşkanı'nın takdirindedir. Dolayısı ile bu yol da "mutlaka uygulanacak kurallar"dan değildir. 
   Netice 
   Birinci yolun işlemesi için C. başsavcısının takdiri, ikinci yolun işlemesi için de Cumhurbaşkanı'nın takdiri önemlidir. C. başsavcısı da Sayın Cumhurbaşkanı da hukukçu olduğundan bu durumu en iyi değerlendirecek kişilerdir. 
   
      
   
</TEXT>
</DOC>
