<DOC>
<DOCNO> 229658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonsiy12.html </URL>
<DATE> 2004/04/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erdoğan, hastanede tedavi gören Sabancı'yı ziyaret etti 
</HEADLINE>
<TEXT>

     Başbakan Recep Tayyip Erdoğan, Amerikan Hastanesi'nde tedavi gören Sabancı Holding Yönetim Kurulu Başkanı Sakıp Sabancı'yı ziyaret etti. 
     Başbakan Erdoğan, İstanbul Büyükşehir Belediye Başkanı Kadir Topbaş ve AK Parti İstanbul İl Başkanı Mehmet Müezzinoğlu ile birlikte hastaneye geldi. 
     Hastane kapısında İstanbul Valisi Muammer Güler ve Emniyet Müdürü Celalettin Cerrah tarafından karşılanan Başbakan Erdoğan, daha sonra Sakıp Sabancı'nın odasına çıktı. 
     Başbakan Erdoğan, basına kapalı olarak yaklaşık yarım saat süren ziyaretin ardından, hastane çıkışında basın mensuplarının sorularını yanıtladı. 
     ''Sayın Sabancı'yı gördünüz mü, sağlık durumu nasıl '' sorusu üzerine Erdoğan, ''Gördüm, görüştüm. Sağolsun bize tavsiyelerini sundu. Kararlılığını gördüm, 'iyileşeceğim' diyor. Biz de 'dualarımızı eksik etmeyeceğimizi' söyledik'' dedi. 
     Erdoğan, ''Tavsiyeleri hangi konulardaydı '' sorusuna karşılık olarak da, ''Attığımız adımları takdirle karşıladığını bize söyledi, ülkedeki ekonomik gelişmeler konusunda. Dikkatimi çeken bir şey var hala ekonomiyi takip ediyor'' diye konuştu. 
     Başbakan Erdoğan'ı, hastane kapısından Sabancı Holding Yönetim Kurulu Başkan Vekili Erol Sabancı ve TÜSİAD Yönetim Kurulu Başkanı Ömer Sabancı ile Amerikan Hastanesi yetkilileri uğurladı. 
     
     HASTANEDE GÖZETİM ALTINDA 
     Sabancı Holding'den 5 Nisan'da yapılan açıklamada, ''30 Mart Salı günü Amerikan Hastanesi'ne yatırılan Sabancı Holding Yönetim Kurulu Başkanı Sakıp Sabancı'nın, hastanede bulunduğu süre zarfında yapılan tedavi sonunda soğuk algınlığı bulguları tamamıyla geçmiş olmasına rağmen, son günlerde üst üste gördüğü medikal tedavilerin sonucunda yorulan karaciğer nedeniyle bir süre daha hastanede gözetim altında tutulacağı'' belirtilmişti. 
     
</TEXT>
</DOC>
