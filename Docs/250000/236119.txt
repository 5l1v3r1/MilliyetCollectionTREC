<DOC>
<DOCNO> 236119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun07.html </URL>
<DATE> 2004/04/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Talat Ankara ile görüş ayrılığımız yok 
</HEADLINE>
<TEXT>

     KKTC Başbakan Mehmet Ali Talat, ''referandum sonrasında zorunluluk ilkesi nedeniyle bugüne kadar tüm Kıbrıs'ın temsilcisi olarak tanınan Rum tarafının, artık bu iddiasını öne sürme imkanı kalmadığını'' belirterek, ''Bu yeni durum artık eskisinin devamı olarak algılanamaz'' dedi. 
     Başbakan Talat ile Dışişleri Bakanı ve Başbakan Yardımcısı Serdar Denktaş, Ankara'da dün yaptıkları temasları değerlendirdi. 
     Dışişleri Bakanı ve Başbakan Yardımcısı Serdar Denktaş ile Ankara'da hükümet yetkilileriyle politika uyumu ve gelecek günlerde yapılabilecekleri değerlendirdiklerini belirten Talat, ''Bu konuda görüş ayrılığı olmadığını tespit ettik'' dedi. 
     Gerek Türkiye, gerek KKTC'nin bu aşamada izleme ve değerlendirme safhasında olduğunu kaydeden Talat, ''Çünkü bir şeyler yapacak olan biz değiliz. Biz görevimizi yerine getirdik. Artık başkalarının bir şeyler yapması lazım. Uluslararası topluluğu, AB'yi, BM'yi ve önemli ülkeleri bekliyoruz bir anlamda'' diye konuştu. 
     Talat, Türk hükümetiyle çözüm vizyonuyla hareket ettiklerini ve izolasyonları mutlaka ortadan kaldırma yönünde ortak politika yürütüldüğünü kaydetti. 
     Başbakanı Recep Tayyip Erdoğan, Dışişleri Bakanı ve Başbakan Yardımcısı Abdullah Gül ve ekibiyle teknik değerlendirmelerde bulunduklarını anlatan Talat, değerlendirme safhasının sürdüğünü, bunların olumlu sonuçlarının alınacağını umduğunu ifade etti. 
     Ankara'daki yetkelilerle yeniden biraraya gelebileceklerini kaydeden Talat, ilerleyen günlerde ABD ziyaretinin de gündemde olduğunu belirterek, ''Henüz resmi davet almadık ama olacak gibi görünüyor'' dedi. 
     Talat, büyük bir hızla diplomatik atak ve çalışma içerisinde olduklarının altını çizdi. 
     
     HÜKÜMET SORUNU 
     ''KKTC'den ayrıldığım günlerde bir kriz eşiğine geldi gibi göründü'' diyen Talat, gelinen aşamada başlatılan atağı durdurmaya hiç kimsenin hakkı olmadığını ifade etti. 
     Talat, ''Başka alanlarda yarışsak bile, bu konuda kesinlikle birbirimizin kuyusunu kazmadan yürümek zorundayız. Böyle bir fırsatı başka bir zaman yakalamak herhalde mümkün olmaz'' diye konuştu. 
     Başbakan Talat, ''referandumla Kıbrıs Cumhuriyeti adı altında örgütlenen Rum yönetiminin Kıbrıslı Türklerin temsilcisi olamayacağının kanıtlandığına'' işaret ederek, dünyanın ve Avrupa Birliği'nin AB bunu dikkate alarak Kıbrıs Türkleri üzerindeki izolasyonu kaldırmasını istedi. 
     Bugüne kadar Rum toplumunun genelinin Kıbrıs sorununun çözümünden yana olduğu inancı nedeniyle Kıbrıs Türklerinin dünyadan tecrit edilme sürecinin yaşandığını söyleyen Talat, ancak bugün Rum halkının çözüme hazır olmadığının görüldüğünü ifade etti. 
     Rum tarafının geçmişte Türk tarafının hatalarının arkasına saklanarak, kendisini çözüm yanlısı gibi gösterdiğini kaydeden Talat, ''İlk defa bu süreç yaşandıktan sonra böyle olmadığı gerçeği ortaya çıktı. Bu noktadan sonra çok önemli değişiklikler olması gerekir'' dedi. 
     
     ''KIBRIS TÜRKÜNÜ RUMLAR TEMSİL EDEMEZ'' 
     Talat, ''zorunluluk ilkesinin arkasına saklanarak tüm Kıbrıs'ın temsilcisi olarak tanınan Rum tarafının, referandumdan sonra bu iddiasını sürdürme imkanı kalmadığını'' vurgulayarak, şöyle konuştu 
     ''Kıbrıs Türkü kendisini temsil etmektedir. Kıbrıs Türkünü Rumlar temsil edemez. Kıbrıs Cumhuriyeti adı altında örgütlenen Rum yönetimi, Kıbrıslı Türklerin temsilcisi olamaz. Bu da kanıtlanmıştır bu son referandumda.'' Başbakan Talat, bir halkın ortaya koyduğu iradenin, ancak o halkı bağlaması gerektiğini dile getirerek, ''Eğer Rum tarafı 'hayır' demişse bu Kıbrıs Türk tarafının tecridinin devamını getirmemeli. Bir ülke halkoylaması yapıp komşu bir ülkeyi ablukaya alamaz, ama Kıbrıs'ta bugün bunu yaşıyoruz'' dedi. 
     Geçmişte Türkiye'nin Kıbrıs'taki duruşuna öfke duyan bir kısım Avrupalı parlamenterlerin bu kez ''aldatıldık'' noktasına geldiklerini ve Rumlara tepki gösterdiğini anlatan Talat, ''Avrupa'da iyi bir gelişme olduğu gayet açık görünüyor. Ancak bunun gerçekten hayata geçmesi, sonuç getirmesi son derece önemli. Bunun için biz çözüm vizyonumuzu hiçbir zaman kaybetmemek zorundayız'' diye konuştu. 
     Talat, ''ekonominin gelişmesinin, tecritten kurtulmanın gelecekteki olası birlikteliğin daha sağlam temeller üzerinde kurulmasını sağlayacağını'' belirtti. 
     
     SERDAR DENKTAŞ'IN AÇIKLAMASI 
     Dışişleri Bakanı ve Başbakan Yardımcısı Serdar Denktaş da, ''kısa bir süre içerisinde ince ayarı da yapılarak yeni bir atak dönem başlatılacağını'' kaydetti. 
     Denktaş, ''Bu esnada bizden beklenen gerek Türkiye ile gerek kendi içimizde fikir ayrılıklarımız ne isterse olsun birlik ve beraberlik içerisinde kazanılan bu momentumu olabildiğince lehimize kullanmaktır'' dedi. 
     ''Her şeyi elde etmenin mümkün olamayacağını'' söyleyen Denktaş, ''Birbirimize düşerek, dışarıdaki kazancı kaybetmemeliyiz'' ifadesini kullandı. 
     Bu anlayışı Türkiye hükümetinde de gördüklerini aktaran Denktaş, Türk hükümetinin inançla elinden geleni yapmakta olduğunun altını çizdi. 
     Serdar Denktaş, BM ve AB'den bugüne kadar çıkan neticelerin tatminkar olmadığını ifade ederek, ''Bu moral bozmasın, daha iyisini elde etmek için her girişim yapılacaktır'' diye konuştu. 
     
</TEXT>
</DOC>
