<DOC>
<DOCNO> 212824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/siyaset/siy01.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkçe, AB'de resmi dil olacak 
</HEADLINE>
<TEXT>

   Avrupa Komisyonu, Rumların Annan Planı çerçevesindeki bir uzlaşmayı iptal ettirmesinin mümkün olmayacağını açıkladı 
   ANKARA Milliyet 

   
   Kıbrıs sorununun çözümü için varılacak anlaşma, AB müktesebatıyla uyumlu hale getirilecek. CNN Türk'ün haberine göre, Türkiye'nin, Kıbrıs'ta çözüm sürecinin AB boyutuna ilişkin Avrupa Komisyonu'na yönelttiği soruların yanıtları geldi. Sorular, Başbakan Erdoğan tarafından Avrupa Komisyonu Başkanı Romano Prodi'ye geçen ay yazılı olarak iletilmişti. Komisyon, Türkiye'nin yönelttiği "Kıbrıs'ta varılacak anlaşma, AB müktesebatına dahil edilecek mi " sorusuna, "Kıbrıs'ta varılacak anlaşmayla AB müktesebatı uyumlu hale getirilecektir" yanıtını verdi. Bu yanıt Rumların Annan Planı çerçevesinde varılacak bir uzlaşmayı, AB müktesebatına uymadığı için sonradan itiraz ederek iptal ettireceği endişesini taşıyan Ankara'yı rahatlattı. 
   Komisyon, çözüm sonrası Kıbrıs Türk tarafının da üye olmasıyla, Türkçe'nin AB'nin resmi dili olacağı güvencesini de verdi. Bu nokta Türk tarafının egemenliğinin kabulü açısından önem taşıyor. Mayıs ayında AB'ye üye olacak Malta'nın kendi dilinin AB'nin resmi dili olarak kabul görmesine mali gerekçeler gösterilerek itiraz edilmiş, yaşanan tartışmalar Ankara'yı endişelendirmişti. 
   Başbakan Erdoğan, Rum tarafının anlaşmayı kabul etmemesi durumunda KKTC'ye uygulanan ambargonun kaldırılacağını, hem AB, hem de ABD'de bu yönde izlenimler edindiğini açıklamıştı. KKTC'nin tanınması anlamını da taşıyabilecek olan ambargonun kaldırılmasının, Rum tarafını üyeliğe kabul eden AB stratejisi açısından büyük bir açmaz yaratacağına işaret ediliyor. 
   
   
</TEXT>
</DOC>
