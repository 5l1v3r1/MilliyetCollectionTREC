<DOC>
<DOCNO> 227120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun01.html </URL>
<DATE> 2004/03/31/ </DATE>
<TIME> 23.59 </TIME>
<AUTHOR>  </AUTHOR>
<HEADLINE>
Annan planının son halini taraflara sundu 
</HEADLINE>
<TEXT>

     BM Genel Sekreteri Kofi Annan, Kıbrıs planının son halini taraflara sundu. 
     İsviçre'nin Burgenstock kasabasında 24 Mart'ta başlayan dörtlü Kıbrıs görüşmeleri süreci çerçevesinde Annan, tarafların değişiklik önerilerini dikkate alarak şekillendirdiği Kıbrıs planının son halini düzenlenen kapanış töreninde sundu. 
     Planın taraflara sunulmasıyla müzakere süreci resmen sona ermiş oldu. 
     Öte yandan, Burgenstock'daki Kıbrıs görüşmeleri sürecini izleyen basın mensupları, töreni Fürigen Oteli'nde hazırlanan ekranda izlediler. Müzakere sürecine emeği geçen tüm heyet üyeleri törene davet edildi. 
     
     Referandum 24 Nisan'da... 

     BM Genel sekreteri Kofi Annan, Kıbrıs'ta müzakere sürecinin resmen sona erdiğini belirterek, 24 Nisan'da adanın her iki tarafında referandum yapılmasının öngörüldüğünü söyledi. 
     Annan, İsviçre'nin Burgenstock kasabasında 24 Mart'ta başlayan dörtlü Kıbrıs görüşmelerinin son akşamında, 48 saat boyunca tarafları dikkatlice dinleyip, plandaki gerekli değişiklikleri yaptığını ve metne nihai şeklini verdiğini kaydetti. 
     Annan, taraflara birer mektup göndererek, prosedürlerin ana çerçevesi hakkında bilgi verdiğini, bu bağlamda 24 Nisan'da adada referandum yapılmasının öngörüldüğünü söyledi. 
     Annan, 6 haftalık istişare ve müzakere döneminin sona erdiğine işaret ederek, artık liderlerin önlerine konan paketi değerlendireceklerini ve son kararı Kıbrıs halklarının vereceğini belirtti. Annan, liderlerin halklarına kılavuzluk etme ve onları Plan hakkında bilgilendirme çağrısında da bulundu. 
     
     Annan "İki seçenek var, ya çözümsüzlük ya da bu çözüm" 

     BM Genel Sekreteri Kofi Annan, Kıbrıs konusunda görüşme ve müzakere sürecinin sona erdiğini belirterek, tarafların önündeki iki seçeneğin ''ya çözümsüzlük ya da bu çözüm'' olduğunu söyledi. 
     İsviçre'nin Burgenstock kasabasında 24 Mart'ta başlayan dörtlü Kıbrıs görüşmeleri sürecinin kapanış töreninde konuşan ve planın son şeklini taraflara sunan Annan, bu noktadan sonra kararı halkların vereceğini kaydetti. 
     ''Önümüzde iki seçenek var ya çözümsüzlük olacak ya bu çözüm olacak'' diyen Annan, ''1960'dan daha iyi tasarlanmış bir devlet yönetiminin gündeme geldiğini, Kıbrıs'ın birleşerek AB'ye planlandığı gibi girmesini umduğunu'' belirtti. 
     Tarafların önlerinde duran planın, ''geçen yılki plandan oldukça farklı olduğunu'' da dile getiren Annan, ''müzakere sürecinin bir futbol maçı olmadığını, amacın taraflardan birinin diğerine gol atması olmaması gerektiğini'' ifade etti ve her iki tarafın da ''kazançlı çıkacağı bir sonuç için çaba sarfedildiğini'' söyledi. 
     
     Annan "Spekülasyonlar, planın olumlu yönlerinin gözden kaçmasına neden oluyor" 

     Genel Sekreteri Kofi Annan, Kıbrıs müzakere sürecinde taraflara sunulan nihai metnin, önemli bir fırsat olduğunu belirterek, ''yapılan spekülasyonların, planın olumlu yönlerinin gözden kaçmasına neden olduğunu'' söyledi. 
     İsviçre'nin Burgenstock kasabasında 24 Mart'ta başlayan dörtlü Kıbrıs görüşmeleri sürecinin kapanış töreninde konuşan ve planın son şeklini taraflara sunan Annan, dörtlü müzakereleri yürüten taraflara ve sürece verdiği destekten ötürü AB'ye teşekkür etti ve planın ana hatları hakkında bilgi verdi. 
     Planın daha basit ve adaletli mülkiyet haklarını, daha işler hükümet sistemi ve kurucu devletler için daha iyi koruma ve güvenlik unsurları içerdiğini dile getiren Annan, planda geçiş dönemine ilişkin düzenlemeler de olduğunu ve bu düzenlemelerin işe yarayacağını belirtti. 
     Planın tüm tarafların belli tavizlerde bulunmasını öngördüğünü ancak herkesin temel endişelerinin büyük ölçüde dikkate alındığını ifade eden Annan, Rumların hatırı sayılır miktarının evlerine dönebileceklerini, bu kapsama dahil olmayanlar için de telafi edici önlemler alındığını belirtti. 
     Annan, plan uyarınca bazı Kıbrıslı Türklerin de yerlerinden edilmelerinin söz konusu olduğunu ancak bu kişilerin sayısının beklenenin altında olacağını kaydederek, tarafların ''tecrit edilmekten kurtulup AB çatısı altında bir araya geleceklerini'' söyledi ve sürecin uluslararası camia tarafından da tam olarak desteklendiğini söyledi. 
     Adadaki askeri güçlerin zaman içinde 1960 öncesindeki gibi mütevazi rakamlara düşeceğini bildiren Annan, iki federe devletten oluşacak Kıbrıs'ta tarafların kendi yönetimlerinden sorumlu olacaklarını, federal hükümetin işleyişine ilişkin de bazı mekanizmaların öngörüldüğünü belirtti. 
     ''Yeniden birleşmenin çok kolay olacağını kimse iddia etmiyor, hatta belki bunun bedeli zaman zaman düşündüğümüzden daha pahalı olacak'' diyen Annan, planı ''adil'' olarak niteledi ve gelecek için güvenli bir çerçeve oluşturulduğunu kaydetti. Annan, planın en iyi barış, istikrar ve refah düzeyini sağlayacağına inandığını da belirtti ve son olarak şunları kaydetti 
     
</TEXT>
</DOC>
