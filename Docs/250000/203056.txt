<DOC>
<DOCNO> 203056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur13.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanser hastalarına özel otel 
</HEADLINE>
<TEXT>

     Bursa'da, kiralanan bir otelde kanser hastalarına ''Yıldızlı'' hizmet vererek Türkiye'de bir ilki gerçekleştiren Ali Osman Sönmez Onkoloji AOS Hastanesi, şimdi de Uludağ yolundaki bir oteli ülkenin ilk medikal onkoloji kliniği haline getirmeyi hedefliyor. 
     AOS Onkoloji Hastanesi Başhekimi Dr. Sedat Demir, düzenlediği basın toplantısında, onkoloji dalında Türkiye'nin iki hastanesinden biri olarak çok geniş bir bölgeye hizmet verdiklerini, Hakkari ve Kars'tan bile hastaları bulunduğunu söyledi. 
     Hasta sayısındaki artış nedeniyle, hastanenin fiziki yapısının ihtiyacı karşılamakta yetersiz kaldığını, ameliyat ve ultrason için aylar sonrasına gün verildiğini belirten Demir, sorunun çözümü için kent merkezindeki bir oteli kiralama yoluna gittiklerini anlattı. 
     Demir, Türkiye'de bir ilki gerçekleştirdiklerini ve kiralanan otelde radyoterapi ve kemoterapi hastalarına ''Yıldızlı'' hizmet vermeye başladıklarını ifade ederek, burada hastalara ''Sadece serum'' takılmadığını, farklı sosyal aktiviteler düzenlenerek moral motivasyonlarının da sağlandığını vurguladı. 
     Mülkiyeti İl Özel İdaresi'ne ait olan Uludağ yolundaki Teras Oteli de devraldıklarını ve burayı Türkiye'nin ilk medikal onkoloji kliniği haline getireceklerini belirten Demir, yaklaşık 500 milyar liralık harcama gerektiren kliniğin açılışını gelecek yıl Mayıs ayında yapmayı hedeflediklerini bildirdi. 
     Demir, Teras Otel'de de hastalara son derece kaliteli sağlık hizmeti sunulacağını dile getirerek, kliniğin yapımında hastane bütçesine başvurmayı istemediklerini, maliyeti döner sermayenin yanı sıra bağışlarla karşılamayı düşündüklerini kaydetti. 
     
</TEXT>
</DOC>
