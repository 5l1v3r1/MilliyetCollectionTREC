<DOC>
<DOCNO> 222014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko22.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Serbest muhasebecilere teftiş hakkı da vereceğim... 
</HEADLINE>
<TEXT>

     Maliye Bakanı Kemal Unakıtan, serbest muhasebeci ve mali müşavirlerin yetkilerini artıracaklarını ve teftiş hakkı vereceklerini bildirdi. 
     Unakıtan, İstanbul Serbest Muhasebeci ve Mali Müşavirler Odası İSMMMO Hizmet ve Kültür Binası'nın açılışında yaptığı konuşmada, muhasebeci ve mali müşavirlik teşkilatını Maliye Bakanlığı'nın, Bakanlık dışındaki teşkilatı olarak gördüğünü vurguladı. 
     Gelir Vergisi beyannamelerinin vergi dairelerince kabul edilmediği yönündeki şikayetlere değinen Unakıtan, beyannamelerin alınmaması gibi bir durumun söz konusu olmadığını bugün kabul edilmiyor, götür tekrar getir şeklindeki bir yaklaşımın bulunmadığını kaydetti. 
     Beyanname veren küçük esnaf ve meslek gruplarının beyan ettiği çok düşük gelirlere değinen Unakıtan, ''Örneğin bilardo salonu aylık 1 milyon 300 bin lira kazandığını bildirmiş. Yani 6 sıfır attığımız zaman 1 lira oluyor. Böyle şey olmaz'' diye konuştu. 
     Kemal Unakıtan, şikayetlerle ilgili vergi dairelerine, beyanname alınmaması gibi bir durumla karşılaşılmaması için tekrar genelge gönderdiklerini belirtti. 
     Bakan Unakıtan, serbest muhasebeci ve mali müşavirlerin vergi toplamadaki önemini vurgulayarak, ''Bu kişilerin yetkilerini artıracağız ve teftiş hakkı da vereceğiz'' dedi. 
     
     ''DERİN DERİN DÜŞÜNMEYE BAŞLAYIN...'' 
     Unakıtan, bu sözlerinin ardından alkışlanması üzerine, ''Alkışlamayın. Derin derin düşünmeye başlayın ne olacak diye. O imza hakkını vereceğim ama onu da soracağım'' şeklinde konuştu. 
     Devlet eski Bakanı Masum Türker de vergi beyannamelerinin alınmadığını iddia ederek, ''Şu anda İstanbul ve benzeri büyük şehirlerde vergi terörü var. Muhasebecilere ya beyanı yükselt ya da inceleme yaparız demek yasaları ihlal etmektir'' dedi. 
     Türker, vergi dairelerinde aynı durumun sürmesi ve 15 Mart'tan itibaren beyannamelerin alınmaması halinde İstanbul'da büyük bir yürüyüş başlatacağını kaydetti. 
     İSMMMO Başkanı Yahya Arıkan da, meslek odalarının görevinin eleştirmek olmadığını belirterek, ''Meslek odaları kendi uzmanlık alanlarında sorunları tespit edip çözümlerini toplumla paylaşmalıdır. Geldiğimiz konumdan hiçbirimiz memnun değiliz. Verilen beyanlardan hele hiç memnun değiliz'' şeklinde konuştu. 
     Maliye Bakanı Kemal Unakıtan ve Şişli Belediye Başkanı Mustafa Sarıgül tarafından hizmete açılan İSMMMO Hizmet ve Kültür Binası'nın, üye aidatlarıyla yapıldığı ve yaklaşık 5 trilyon liraya mal olduğu bildirildi. 
     Toplam 5 bin metrekare kapalı alana sahip bina, 2 bloktan oluşuyor. 
     
</TEXT>
</DOC>
