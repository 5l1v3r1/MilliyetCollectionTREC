<DOC>
<DOCNO> 223381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun10.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta yeni bir patlama 3 ölü, 10 yaralı 
</HEADLINE>
<TEXT>

     Irak'ın Bakuba kentinde, ABD'nin finanse ettiği bir televizyon istasyonunun büroları yakınında bomba patlaması sonucu, ilk belirlemelere göre 3 kişinin öldüğü bildirildi. 
     Hastane kaynakları, başkent Bağdat'ın 65 kilometre kuzeyindeki Bakuba'da Diyala televizyonunun büroları yakınında meydana gelen patlamada 10 kişinin yaralandığını söylediler. 
     
     DÜNÜN BİLANÇOSU 17 ÖLÜ 

     Öte yandan, Irak'ın başkenti Bağdat'ta Lübnan Dağı oteline dün akşam düzenlenen bombalı saldırıda ölenler arasında 1 İngilizin bulunduğu, 1 İngilizin de yaralandığı bildirildi. 
     İngiliz Dışişleri Bakanlığı'ndan bir yetkili, saldırıda 1 İngilizin öldüğünü kaydetti. Yetkili, ağır yaralı diğer İngilizin hastaneye kaldırıldığını, hayati tehlikesinin bulunmadığını söyledi. 
     İngilizlerin kimlikleri açıklanmazken, Bağdat'taki Ibn el Nafız hastanesi morg yetkilisi Valid Hasan, ölen İngilizin cesedinin patlamanın ardından getirildiğini belirtti. 
     Bu arada, Amerikan ordusu, dün akşam Bağdat'taki saldırıda ölenlerin sayısının 29 değil, 17 olduğunu duyurdu. 
     Ordu açıklamasında, bir intihar komandosunun bomba yüklü araçla düzenlediği saldırıda ölenlerin sayısının 17 olduğu belirtildi. 
     Daha önce saldırıda 29 kişinin öldüğü, 45 kişinin yaralandığı kaydedilmişti. 
     
</TEXT>
</DOC>
