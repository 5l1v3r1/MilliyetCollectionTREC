<DOC>
<DOCNO> 245725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun01.html </URL>
<DATE> 2004/06/06/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Reagan için taziye mesajları... 
</HEADLINE>
<TEXT>

     
     KADDAFİ YARGILANMADAN ÖLMESİ ÜZÜCÜ 

     Libya lideri Albay Muammer Kaddafi, ABD'nin eski başkanı Ronald Reagan'ın 1986'da Amerikan uçaklarının Libya'ya yönelik hava saldırısından dolayı 
     yargılanmadan öldüğü gerekçesiyle üzüntü duyduğunu söyledi. 
     Resmi Jana ajansının haberine göre, Kaddafi, Amerikan uçaklarının 14 Nisan 1986 gecesi Bingazi ve Trablus'a hava saldırısında ''Libya'nın çocuklarına karşı işlediği suçlardan ötürü yargılanmadan ölmesine'' üzüldü. 
     Haberde, ''Bugün cumartesi , Kaddafi'nin ikametgahına ve Bingazi ile Trablus'a düzenlenen saldırıda İngiltere'nin eski başbakanı Thatcher'a suç ortaklığı yapan Reagan öldü'' ifadesi kullanıldı. 
     Amerikan uçakları Kaddafi'nin ikametgahını vurduğunda, Libya liderinin evlatlığı Hayfa hayatını kaybetmişti. 
     
     CHIRAC TARİHTE İZ BIRAKAN BÜYÜK BİR DEVLET ADAMIYDI 

     Fransa Cumhurbaşkanı Jacques Chirac ve İngiltere Kraliçesi 2. Elizabeth eski ABD başkalarından Ronald Reagan'ın ölümünden duydukları üzüntüyü dile getirdiler. Chirac'ın cumhurbaşkanlığı bürosundan yapılan açıklamada, Reagan'ın ''Demokrasi yönündeki güçlü kanaatleri ve kendini adamışlığı ile tarihte çok saygın bir iz bırakacak bir devlet adamı'' olduğu dile getirildi. 
     Londra'daki Buckingham Sarayı'ndan yapılan açıklamada ise İngiltere Kraliçesi 2. Elizabeth'in Reagan'ın ölüm haberinden derin üzüntü duyduğu belirtildi. 
     İngiltere Başbakanı Tony Blair de Reagan'ın ölümü üzerine yaptığı açıklamada ''Reagan'ın İngiltere'nin iyi bir dostu olarak daima hatırlanacağını'' vurgulayarak ölümünden duyduğu üzüntüyü dile getirdi. Blair'in Londra'daki ofisinden yapılan açıklamada ''Ülkesinde uzak görüşü ve liderliği ulusal özgüveni yeniden tesis etmiş ve ABD siyasetine önemli değişiklikler getirmiştir. Öte yandan ülkesi dışında başkanlığının ikinci döneminde silahların kontrolü anlaşmaları ve Sovyetler Birliği ile daha istikrarlı ilişkiler kurmayı amaçlayan devletadamlığına yakışır siyaseti Soğuk Savaş'ın sonunu getirmiştir'' ifadeleri yer aldı. 
     Açıklamada Blair'in ABD Başkanı George W. Bush ile Reagan'ın eşi Nancy Reagan'a bir mektup yazarak taziye dileklerini ilettiği de belirtildi. 
     Eski İngiltere başbakanlarından Margaret Thatcher ise Reagan'ın ölümü dolayısıyla yaptığı açıklamada şunları kaydetti 
     ''Reagan, sadece onu tanıyanlar ve gururla hizmet ettiği ve çok sevdiği ulusu tarafından değil aynı zamanda onun takip ettiği politikalar sayesinde hürriyet içinde yaşayan milyonlarca erkek ve kadın tarafından daima hatırlanacaktır'' İngiliz Muhafazakar Parti lideri Michael Howard'da konuya ilişkin yaptığı açıklamada, ''Reagan zamanımızın üstün şahsiyetlerinden biriydi. O ve Margaret Thatcher, Batı'yı Soğuk Savaş'ın galibi yaptılar. İngiltere'nin, tıpkı dünyanın pek çok yeri gibi Reagan'a hiç tükenmeyecek bir borcu vardır. Huzur içinde yatsın'' diye konuştu. 
     
     BUSH HÜZÜNLÜ BİR GÜN 

     ABD Başkanı George W. Bush, eski ABD başkanlarından Ronald Reagan'ın ölümüyle ilgili olarak, ''hüzünlü bir gün'' olduğunu söyledi. 
     Beyaz Saray Sözcüsü Scott McClellan tarafından Bush adına kaleme alınan yazılı açıklamada ''Reagan'ın ölümü, Amerika için hüzünlü bir gündür'' ifadeleri yer aldı. 
     Bush'un resmi bir ziyaret çerçevesinde bulunduğu Fransa'nın başkenti Paris'teki ABD Büyükelçiliği residansından basın açıklaması yapacağı duyuruldu. 
     Bush'un, Reagan'ın ölüm haberini, Paris'te yerel saatle 16.10 sularında TSİ 22.10 Beyaz Saray Saray üst düzey yetkilisi Andy Card'dan öğrendiği 
     belirtildi. 
     ABD Başkanı George W. Bush, eski ABD Başkanı Ronald Reagan'ın geride kendisinin yeniden var ettiği bir ulus ve kurtarılmasına yardım ettiği bir dünya bıraktığını söyledi. 
     Bush, Reagan'ın ölümünün ardından Fransa'nın başkenti Paris'teki ABD Büyükelçiği konutundan yaptığı açıklamada, ''Bu Amerika'nın hayatında hüzünlü bir saat. Büyük bir Amerikalının hayatı sona erdi'' dedi. ''Reagan'ın ABD'nin, büyüklüğüyle saygısını ve iyiliğiyle de sevgisini kazandığını'' belirten Bush şunları kaydetti 
     ''Reagan'ın sağlam ve içten inançtan gelen kendine güveni, karakterinden kaynaklanan gücü, alçak gönüllülüğünden gelen zarafeti ve aklından gelen mizah anlayışı vardı. Reagan geride, kendisi tarafından yeniden var edilmiş bir ulus ve kurtarılmasına yardım ettiği bir dünya bıraktı.'' ABD'nin herzaman Reagan'a şükran duyacağını ifade eden Bush, ''Reagan bize her zaman ABD için en iyi günlerin henüz gelmediğini söylerdi. Biz de kendimizi bu sözlerin onun için de doğru olduğu bilgisiyle rahatlatıyoruz. Onun çalışması sona erdi. Parlak kent onu bekliyor. Tanrı seni kutsasın Ronald Reagan'' diye konuştu. 
     Bush, Reagan'ın dul eşi Nancy ile görüştüğünü ve taziye dileklerini ilettiğini de söyledi. 
     
</TEXT>
</DOC>
