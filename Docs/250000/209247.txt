<DOC>
<DOCNO> 209247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/yazar/civaoglu.html </URL>
<DATE> 2004/01/17/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Kanka ve maydanoz 
</HEADLINE>
<TEXT>

   
   Tüm bankaların güvencesi olan kurulun başkanlığına, bankacılık engellisi bir kişi getirilirse B i n g o... Peki nasıl olur Bir Türkiye klasiği anlatayım... 
   Daha önceki hükümetler döneminde, bir bürokrat çok üst düzeyde bir görevi gözüne kestirmiştir. Başbakanın kankası yakın dostuna gider. "Başbakan senin sözünden çıkmaz. N'olur falanca görev için beni tavsiye et" der. 
   Kanka da, bunun üzerine başbakana gider. O "falanca" çok önemli göreve atanması için arkadaşının adını verir. 
   Diyelim ki adamın adı Ahmet Dereotu... Ama kanka, dalgınlıkla Ahmet Maydanoz der. 
   Başbakan da önündeki not defterine Ahmet Maydanoz diye not eder. 
   Sonra küçük dağları ben yarattım havasında kasıntılığı ile ünlü bir bakanını arar. 
   "Ahmet Maydanoz'u falanca çok önemli göreve atamayı düşünüyorum. Bir de sen tahkik et bakalım" der. 
   
   Maydanozun yükselişi 
      Burnundan kıl aldırmaz, küçük dağların yaratıcısı bakan, ertesi gün başbakanını telefonla arar ve şöyle bilgi verir 
   "Sayın başbakan şaheser bir seçim yapmışsınız. Falanca çok önemli görev için düşündüğünüz ismi soruşturdum. En güvendiğim kişilerden f e v k a l a d e referansı aldım. 
   Emrederseniz atanma işlemini başlatayım." 
   Başbakan pek memnun olur. 
   Atama yapılır. Ahmet Maydanoz adlı, gerçekte var olmayan kişi falanca çok önemli göreve atanmış olur. 
   Özel kalem müdürleri, sekreterler, şoför, yöneticiler, memurlar herkes, Ahmet Maydanoz'un göreve başlaması için hazırdırlar ama ne gelen vardır ne giden... 
   Bu arada Ahmet Dereotu alı al moru mor başbakanın kankasına gider. 
   "Benim adım olan A h m e t D e r e -o t u yerine, A h m e t M a y d a n o z diye biri için, o çok önemli falanca göreve atama yapıldı. Adamı ben tanımıyorum. Kimse de tanımıyor. Yoksa bir yanlışlık mı oldu" diye sızlanır. 
   
   Maydanoz out, Dereotu in 
   Kanka'nın, başbakana Dereotu yerine yanlışlıkla Maydanoz diye isim yazdırdığı ortaya çıkar. 
   Kanka, utana sıkıla durumu başbakana anlatır. 
   Başbakan de talimat verir. 
   Ahmet Maydanoz'un atanması iptal edilir. Çok önemli falanca göreve Ahmet Dereotu atanır. 
   İşte bürokrasinin çürümüşlüğü... 
   Ve... Burnundan kıl aldırmayan küçük dağlar yaratıcısı bakanın "Tahkik ettim. Falanca önemli görev için muhteşem bir isim seçmişsiniz" diye dalkavukluğu. 
   Aslında araştırma, inceletme yaptırmamış. Sadece yaltaklanmış. 
   
   Bankacılara patron 
   Bu anlattığım, başka isimlerle yaşanmış bir olaydır. 
   Devletin en saygın kurumlarından birinin başında görev yapmış bir dosttan ismiyle, sıfatıyla dinledim. 
   Öyle çok uzak geçmişlerin de değil, birkaç yıl öncesinin gerçeğidir. 
   ......... 
   BDDK'ya başkan atanan kişinin, aslında bankacılık bile yapamayacak bir yasaklı durumunda olduğu yolundaki Milliyet manşeti nedeniyle yansıttım. 
   Doğum kaydı bile olmayan hayali bir ismin en büyük göreve atanması gibi banka boşaltmak iddiası ile yargılanan kişinin, batık bankalar için Sigorta Fonu Başkanlığı'na atanması nasıl oluyor İşte böyle. 
   Herhalde bu yanlışlık Çankaya'dan dönecek. 
   Ama... Devlet yönetimi, maydanoz olmadı, dereotu verelim kafasıyla yürümez. 
   
      
   
</TEXT>
</DOC>
