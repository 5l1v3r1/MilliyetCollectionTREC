<DOC>
<DOCNO> 244544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur16.html </URL>
<DATE> 2004/06/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Liseli kızlar okul tuvaletinde birbirine girdi... 
</HEADLINE>
<TEXT>

     Zonguldak'ta, okul tuvaletinde kız öğrenciler tarafından dövülerek omzu kırıldığı iddia edilen ve 1 ay rapor alan öğrencinin babası, Cumhuriyet Savcılığı'na suç duyurusunda bulundu. 
     AA muhabirinin aldığı bilgiye göre, Fener Lisesi öğrencisi Eren Koçal 17 , 28 Mayıs Cuma günü, ders arasında gittiği tuvalette kendisini daha önce de sözle taciz eden öğrencilerden B.A. ve S.B.E. ile tartışmaya başladı. Kavgaya dönüşen tartışma sonucu B.A. ve S.B.E'nin yanı sıra bazı kız öğrencilerin Koçal'ı yere düşürerek, tekme ve yumrukla vurup omzunu kırdığı iddia edildi. 
     Okul öğretmenlerinin, çığlıklarını duyması üzerine tuvalete gelerek kendisini kurtardığını belirten Eren Koçal, bu öğrencilerin kendisini sık sık sözle ve bakışla taciz ettiklerini, hiçbir sebep yokken de saldırarak yaralanmasına neden olduklarını savundu. 
     Baba Telat Koçal, öğrencilerin dövdüğü kızının okul müdürü tarafından hastaneye gönderilmek yerine, hizmetli tarafından eve gönderilmesine anlam veremedikleri belirterek, şöyle konuştu 
     ''SSK Zonguldak Bölge Hastanesi'ne götürdüğüm kızımın sol omzunun kırık, beyninde travma, kaburga kemiklerinde ezilme meydana geldiği belirlendi. Öğretmenleri çığlıklarını duyup kurtarmasalar, evladımın sağlık durumu daha da kötü olabilirdi. Kızımın başına gelen bu olaya sebep olanlar hakkında yasal işlemlerin yapılması için Milli Eğitim Müdürlüğü'ne ve Cumhuriyet Savcılığı'na dilekçe verdim. Çocuklarımızın öğrenim hayatını sürdürsünler diye güvenle gönderdiğimiz okullarda ölesiye dövülmesinin şaşkınlığını yaşıyorum.'' Anne Saniye Koçal, 1 ay rapor alan kızının başına gelenlere hala inanamadığını, olaya karışan ve ihmali bulunan kişilerin cezalandırılmasını beklediklerini söyledi. 
     Milli Eğitim Müdür Vekili Harun Girgin de AA muhabirine yaptığı açıklamada, olayın doğru olduğunu, Koçal'ı döven kız öğrencilerin kavgadan sonra okula gitmediklerini öğrendiklerini belirterek, ''Okul disiplin kurulu, öğrencilerin ifadesini alamadığı için ceza veremiyor. Biz, konuyla ilgili 2 müfettiş görevlendireceğiz. Gerekli idari araştırmalar yapılacak'' dedi. 
     
</TEXT>
</DOC>
