<DOC>
<DOCNO> 216269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko43.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'ye yabancı ilgisi... 
</HEADLINE>
<TEXT>

     Ekspres Invest Genel Müdürü Haluk Alperat, Fenerbahçe Sportif A.Ş.'nin halka arzında oluşan yüksek talep nedeniyle, yabancılardan alınan 10 milyon dolarlık talebin ancak 3 milyon dolarlık kısmının karşılanabildiğini bildirdi. 
     Fenerbahçe Sportif Hizmetler San. ve Tic. A.Ş.'nin halka arzında yurtdışı satışından sorumlu eş lideri konumundaki Deniz Bank iştiraki Ekspres Invest Genel Müdürü Alperat, bir haberde yayınlanan ''Fenerbahçe'nin halka arzında yabancı ilgisinin sınırlı olduğu'' yönündeki ifadeler üzerine yazılı bir açıklama yaptı. 
     Şirketle birlikte 26 Ocak-31 Ocak tarihleri arasında, yabancı kurumsal yatırımcıların yoğun olduğu Londra, Edinburgh, Paris ve Frankfurt şehirlerini kapsayan bir roadshow düzenlediklerini belirten Alperat, bu kapsamda gelişen piyasalara yatırım yapan ve dünyanın büyük fonları arasında yer alan yaklaşık 25 fon yöneticisiyle bire bir toplantılar gerçekleştirilerek şirketin tanıtıldığını belirtti. 
     Denizbank'ın yurtdışı iştiraklerinin bulunduğu Frankfurt ve Viyana'da Fenerbahçe derneklerinin geniş katılımıyla iki sunum gerçekleştirildiğini ve ABD'deki bazı büyük fonlara şirketin konferans yoluyla tanıtıldığını kaydeden Alperat, şöyle dedi 
     ''Fenerbahçe Sportif'in, özellikle risksiz gelir ve gider yapısı ile yüksek oranlı temettü dağıtacak olması, yabancı yatırımcıların ilgisini çeken en önemli faktörler oldu. Roadshow sonrasında yapılan 'bookbuilding' işleminde, ziyaret edilen fonlardan 15-20 milyon dolar arasında bir talep geldi. Bazı fonlar, yabancı kısma ayrılan 3 milyon dolarlık kısmın tamamını almak istediler. Bunun üzerine yabancı yatırımcılardan minimum taleplerini bildirmeleri istendi ve 10 milyon dolarlık talep alındı. 
     Bu yüksek talep karşısında, yabancılara ayrılan kısım yüzde 10'dan yüzde 20'ye artırılmaya çalışıldı. Ancak diğer bölümlere de çok yüksek talep gelince, bu mümkün olamadı ve genel uygulama gereği yedi adet yabancı fon ve yatırım bankasına, yapılan tahsis kadar talep girilerek sadece 3 milyon dolarlık satış gerçekleştirilebildi. 
     
</TEXT>
</DOC>
