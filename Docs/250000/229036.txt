<DOC>
<DOCNO> 229036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo29.html </URL>
<DATE> 2004/04/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Nobre Fenerbahçe'de kalmak istiyorum... 
</HEADLINE>
<TEXT>

     Fenerbahçe, Çaykur Rizespor ile yapacağı lig maçının hazırlıklarını, bir günlük iznin ardından sürdürdü. 
     Teknik direktör Christoph Daum yönetiminde, Samandıra Tesisleri'nde gerçekleştirilen antrenmanda, futbolcular kondisyon çalışmasının ardından taktik ağırlıklı çift kale maç oynadı. Teknik direktör Daum, antrenman maçında futbolcularından oyunu kanatlara yaymalarını ve yan ortalarla sonuca gitmelerini istedi. Alman çalıştırıcı, çift kale maçta, Akçaabat Sebatspor maçının ilk 11'ini bozmadı. As takımda Fatih, Luciano, Ali, Ümit, Petkov, Aurelio, Serhat, Tuncay, Nobre ve Van Hooijdonk oynarken, Tomas yedek takımda yer aldı. Antrenman maçını yedek takım 8-3 kazandı. 
     Bu arada sakatlığı süren Tomas, Ümit Milli Takım'da yer alan Semih ve Mahmut Hanifi ile kadro dışı kalan İsmail Güldüren antrenmana katılmazken, Mehmet Yozgatlı koşuyla yetindi. 
     Antrenmana PAF takımdan Eser, Alp, Yusuf, Hüsnü ve Serkan da katıldı. 
     Sarı-lacivertliler, yarın yapacakları antrenmanla Çaykur Rizespor maçının hazırlıklarını sürdürecek. 
     
     NOBRE ''KALMAK İSTİYORUM'' 
     Antrenman sonrasında Brezilyalı futbolcular Nobre, Luciano ve Aurelio, birlikte basın mensuplarına fotoğraf için poz verip, soruları yanıtladı. 
     Sarı-lacivertlilerin golcü futbolcusu Nobre, Fenerbahçe'de olmaktan mutluluk duyduğunu, yeni sezonda da takımda kalmak istediğini söyledi. 
     Fenerbahçe'nin kendisine güzel bir fırsat verdiğini, bunu değerlendirmeye çalıştığını anlatan Nobre, ''Kısa zamandır buradayım. Gelmeden önce ne kadar gol atacağımı tahmin etmem zordu. Ancak burada arkadaşlarımın yardımıyla goller attım. Gollerim sadece benim değil, arkadaşlarımın da sayesinde oldu. Önce şampiyonluk yaşamak, sonra da takımda kalmak istiyorum'' dedi. 
     Luciano ise kendisine Galatasaray-Beşiktaş derbisiyle ilgili görüşlerinin sorulması üzerine, ''Derbi hakkında yorum yapmak bize düşmüyor. Herkes penaltıların nasıl olduğunu görmüştür. Ben yorum yapamam'' karşılığını verdi. 
     Aurelio da takımın şu anda çok iyi yolda olduğunu ifade ederken, şampiyonluk mücadelesinin son haftaya kadar büyük bir çekişme içinde süreceğini, mutlu sona ulaşmak için ellerinden geleni yapacaklarını söyledi. 
     
</TEXT>
</DOC>
