<DOC>
<DOCNO> 224890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo28.html </URL>
<DATE> 2004/03/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Samsunspor Önümüzde ses getirecek Galatasaray ve Fener maçları kaldı 
</HEADLINE>
<TEXT>

     Samsunspor Teknik Direktörü Erdoğan Arıca, ''Önümüzde ses getirecek Galatasaray ve Fenerbahçe maçları kaldı'' dedi. 
     Nuri Asan Tesisleri'nde basın toplantısı düzenleyen Arıca, deplasmanda oynadıkları Gaziantepspor karşılaşmasının daha önce yenildikleri Denizlispor ve Elazığspor karşılaşmalarının bir kopyası olduğunu ve karşılaşmada çok kötü bir oyun sergilediklerini söyledi. 
     Bu hafta sahalarında Galatasaray'ı ağırlayacaklarını ve maç için ekstra bir önlem almayacağını belirten Arıca, şöyle konuştu 
     ''Normal maçlarda oyuncuların beynine girerek onları motive etmemiz gerekiyor. Ama büyük maçlarda bunu yapmamıza gerek yok. Tüm futbolcularımız bu tür maçların havasına, oluşan kamuoyu sayesinde otomatik olarak giriyorlar. Önümüzde ses getirecek Galatasaray ve Fenerbahçe maçları kaldı. Galatasaray'da bir geçiş dönemi olduğu için bir hareketlenme olacaktır. Bu bizi hiç ilgilendirmiyor. Sahada iyi oynayan kazanacak.'' Maçlarda yeterince şut atılamadığını ve oyuncuların cesaretli davranamadığını kaydeden Arıca, ''Takımda halen geçmişteki kötü gidişten kalma bir korkaklık var. Gol yiyeceğim korkusundan gerekli ataklar yapılamıyor. Topu defansta keseceğine orta sahada kes, ne farkı var ki. Daha cesaretli olmamız gerekiyor'' dedi. 
     Galatasaray maçının ardından transfer çalışmalarına başlayacaklarını da açıklayan Arıca, ikinci lig takımlarında ve Portekiz liginde takip ettikleri oyuncuların olduğunu, kendisinin ise takımda uzun süre kalacakmış gibi çalışmalarını yaptığını söyledi. 
     Arıca, sezonun bitmesinin ardından Temmuz ayında Avusturya'da kampa gireceklerini sözlerini ekledi. 
     
</TEXT>
</DOC>
