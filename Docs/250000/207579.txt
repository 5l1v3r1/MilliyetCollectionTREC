<DOC>
<DOCNO> 207579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur03.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Denktaş Pazar günü İstanbul'da Erdoğan ile görüşecek 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, resmi bir ziyaret çerçevesinde Azerbaycan'ın başkenti Bakü'ye gitti. 
     Gül, Bakü'ye gidişinden önce Esenboğa Havaalanı'nda gazetecilerin soruları üzerine, KKTC Cumhurbaşkanı Rauf Denktaş'ın 11 Ocak Pazar günü İstanbul'a gelerek Başbakan Recep Tayyip Erdoğan ile görüşeceğini söyledi. 
     Kıbrıs sorununun çözümüne yönelik çalışmaların Annan planı zemininde yürütüldüğünü belirten Gül, Başbakan Erdoğan'ın BM Genel Sekreteri Kofi Annan ile ABD'de görüşemeyeceğini, bununla birlikte bu görüşmenin başka bir ortamda yapılacağını kaydetti. 
     Gül, Erdoğan ile Annan'ın Davos'ta mı biraraya geleceğinin sorulması üzerine de ''Bakalım' yanıtını verdi. 
     Dışişleri Bakanı ve Başbakan Yardımcısı Abdullah Gül, Dışişleri Bakanlığı ile Genelkurmay Başkanlığı'nın Kıbrıs sorununun çözümüne yönelik çalışmayı başından beri birlikte götürdüğünü ve bu çalışmanın dünkü Çankaya zirvesinde gözden geçirildiğini kaydetti. 
     Gül, Azerbaycan'a gidişinden önce Esenboğa havaalanında gazetecilerin sorularını yanıtladı. 
     Dışişleri Bakanlığı ile Genelkurmay arasında Kıbrıs konusunda görüş farklılıklarının bulunduğuna ilişkin haberlerin doğru olmadığını söyleyen Gül, şunları kaydetti 
     ''Sanki farklı iki kurum var, bunlar farklı farklı görüşler getirdi ve bu farklı görüşler orda Çankaya zirvesi birleştirildi ve bir mutabakat ortaya çıktı diye bir şey söz konusu değil. Bütün çalışmalar başından beri birlikte yapıldı. İki kurum yakın istişare içinde yaptı, çünkü konu bu iki kurumun yakından meselesidir. Çalışmalar birlikte başlatıldı, beraber götürüldü ve birlikte hazırlanan şey dün gözden geçirildi.'' Çalışmaların bir süreç olduğunu ve üzerinde çalışılan hala birkaç konu bulunduğunu belirten Gül, Türkiye'nin çözüm için elinden gelen iyi niyeti göstereceğini, aynı iyi niyetin karşı taraftan da gelmesini umduğunu bildirdi. 
     Gül, dünkü Çankaya zirvesinin sonuç bildirisinde Annan planına atıfta bulunulmadığının hatırlatılması üzerine, çalışmaların Annan planı zemininde yapıldığını kaydetti. 
     -BAKÜ VE TAHRAN TEMASLARI- Dışişleri Bakanı Gül, Azerbaycan ve yarın geçeceği İran temaslarına ilişkin de bilgi verdi. 
     Azerbaycan'daki yeni yönetimin işbaşına gelmesinin ardından Türkiye'den ilk resmi ziyareti yapacaklarına dikkati çeken Gül, ziyareti çerçevesinde Cumhurbaşkanı İlham Aliyev tarafından da kabul edilerek, Dışişleri Bakanı Vilayet Guliyev ile görüşeceklerini kaydetti. 
     Abdullah Gül, Bakü'ye TBMM-Azerbaycan Dostluk Grubu üyeleri ve işadamları ile birlikte gittiğini söyleyerek, ilişkilerin daha da güçlendirilmesi imkanlarını araştıracaklarını belirtti. Türkiye'nin Güney Kafkasya'daki gelişmeleri yakından takip ettiğini ve bölge barışına büyük önem verdiğini söyleyen Gül, Yukarı Karabağ sorununun toprak bütünlüğü esasında çözümünün önemine dikkati çekti. 
     Gül, Bakü'deki temaslarının ardından yarın Tahran'a geçeceğini de söyleyerek, bu ziyaretinin de deprem nedeniyle İran halkının acılarını paylaşarak, Türkiye'nin katkılarını ele alma amacı taşıdığını bildirdi. 
     Dışişleri Bakanı ve Başbakan Yardımcısı Gül'ün Pazar günü yurda dönmesi bekleniyor. 
     
</TEXT>
</DOC>
