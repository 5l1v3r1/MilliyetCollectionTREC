<DOC>
<DOCNO> 248137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo09.html </URL>
<DATE> 2004/06/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Efes Pilsen, antrenör Mahmuti ile lige ambargo koydu... 
</HEADLINE>
<TEXT>

     Türkiye Basketbol Ligi'nde Efes Pilsen'i üst üste 3. kez şampiyonluğa taşıyan antrenör Oktay Mahmuti, lige adeta damgasını vurdu. 
     Geçmiş dönemlerde Aydın Örs ile birçok kupaya ambargo koyan, ancak daha sonra düşüşe geçen lacivert-beyazlılar, Oktay Mahmuti ile tekrar zirveye yerleşti. 
     Efes Pilsen, Örs yönetiminde 7 sezonda 14 kupa alırken, başarılı çalıştırıcı son dönemlerinde ise düşüş yaşadı. Aydın Örs'ün ardından 1999-2000 sezonunda takımın başına Ergin Ataman'ı getiren Lacivert-beyazlılar, 2000-01 sezonun ortasında da görevi Oktay Mahmuti'ye verdi. 
     
     MAHMUTİ İLE YÜKSELİŞ 
     Oktay Mahmuti'nin 2000-01 sezonun ortasında göreve gelmesinin ardından yükselişe geçen Efes Pilsen, genç çalıştırıcıyla özellikle Türkiye Basketbol Ligi'ne ambargo koydu. 
     Göreve geldiği ilk sezonda takımına Türkiye Kupası'nı kazandıran Mahmuti, daha sonra ekibiyle 3 yıl üst üste Ülkerspor'a üstünlük kurarak, Türkiye Ligi şampiyonluğunu elde etti. 
     Oktay Mahmuti, ayrıca üst üste 4 yıl play-off finalinde şampiyonluğu kaçıran lacivert-beyazlıları, 2001-02 sezonunda şampiyonluğa taşıyarak, 4 yıllık hasrete de son verdi. 
     
     MAHMUTİ, TAKIMINA 5 KUPA KAZANDIRDI 
     Antrenör Mahmuti, Efes Pilsen'in başında bulunduğu 3.5 yılda takımına 5 kupa kazandırdı. 
     Görevinin ilk yılında Türkiye Kupası sevinci yaşayan Mahmuti, takımıyla 3 şampiyonluk, 2 Türkiye Kupası olmak üzere toplam 5 kupa sevinci yaşadı. 
     
     EFES PİLSEN'İN ALTYAPI BAŞARISI 
     Kurulduğu tarihten itibaren Türk basketbolunun önemli kulüplerinden biri olan Efes Pilsen, güçlü altyapısıyla da dikkat çekiyor. Son yıllarda birçok oyuncusunu NBA olmak üzere yurtdışına ve önemli takımlara veren lacivert-beyazlılar, kendi bünyesinden çıkardığı antrenörlerle başarıya gidiyor. 
     Altyapıdan A takımın antrenörlüğüne gelen Aydın Örs ile birçok kupayı müzesine götüren Efes Pilsen, bu başarısını yine bünyesinden çıkardığı Ergin Ataman'ın ardından, Oktay Mahmuti ile sürdürüyor. 
     
</TEXT>
</DOC>
