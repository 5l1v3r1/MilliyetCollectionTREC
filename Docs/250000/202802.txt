<DOC>
<DOCNO> 202802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur22.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'ın eşi ile kızı Konya'da müzeleri gezdi... 
</HEADLINE>
<TEXT>

     Başbakan Recep Tayyip Erdoğan'ın eşi Emine Erdoğan ve kızı Esra Erdoğan, Konya'da bazı müzeleri ziyaret etti. 
     Mevlana'nın 730. Vuslat Yıldönümü Anma Törenleri kapsamında düzenlenen Şebi Arus programına katılmak için Konya'ya gelen Emine Erdoğan ve kızı Esra Erdoğan, Mevlana Müzesi'nin ardından, Konya Devlet Güzel Sanatlar Galerisi Sergi Salonu'ndaki Ömer Yağlıdere'nin ''Sema'' konulu resim sergisini gezdi. 
     Daha sonra Kültür ve Turizm İl Müdürlüğü'nde Sefa Odabaşı'nın ''Eski Fotoğraflarla Eski Konya'' konulu fotoğraf sergisini de gezen Emine ve Esra Erdoğan, Odabaşı'ndan, eski Konya hakkında bilgi aldı. 
     İl Halk Kütüphanesi'nde açılan ''Hat-Tezhip'' sergisini de ziyaret eden Emine ve Esra Erdoğan, Karatay Çini Eserler Müzesi'ni gezdi. Ziyaret sırasında müzeyi gezmeye gelenler bir süre dışarıda bekletilirken, görevliler kalabalığa, müze hakkındaki bilgiyi dışarıda vermek zorunda kaldı. Turistler daha sonra Emine Erdoğan'ın görevlileri uyarmasıyla içeri alındı. 
     Emine Erdoğan, ziyaretler sırasında yaya olarak yolun karşına geçmek istediği sırada da, trafiği durdurmak isteyen trafik polislerine engel oldu. Erdoğanlara, Konya Valisi Ahmet Kayhan'ın eşi Mürüvvet Kayhan eşlik etti. 
     
</TEXT>
</DOC>
