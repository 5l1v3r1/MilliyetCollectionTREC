<DOC>
<DOCNO> 200914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo25.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Cansun UEFA'da kolay bir rakip istiyoruz 
</HEADLINE>
<TEXT>

     Gençlerbirliği futbolcuları, kulüp doktoru Burak Kunduracıoğlu ve Prof.Dr. Rüştü Güner başkanlığında performans testinden geçtiler. 
     Beştepe İlhan Cavcav Tesisleri'nde yapılan performans testine futbolcular ikişerli gruplar halinde katılırken, test sonrasında oyuncular yaklaşık yarım saat süren bir antrenman yaptılar. 
     Takım kaptanı Ümit Bozkurt, 12 Aralık Cuma günü çekilecek UEFA Kupası 3. tur kuralarının kendileri ve Türk futbolu adına önemli olduğunu belirterek, ''UEFA'da iki tur da zorlu geçti. Bu sefer dişimize göre bir rakip istiyoruz. Avrupa Şampiyonlar Ligi'nden UEFA'ya gelen bir takım umarım bize çıkmaz. Ama yine de kim gelirse gelsin, sahaya çıkıp takımımız ve milletimiz adına elimizden geleni yapacağız'' diye konuştu. 
     UEFA Kupası'nda alınan başarılı sonuçlardan sonra ligde arka arkaya puan kaybettiklerine değinen kaptan Ümit, 15 maçta alınan 20 puanı hak etmediklerini, kendilerine yakışmayan bir futbol oynadıklarını ve UEFA Kupası'nda gösterdikleri hırsı lige de yansıtmaları gerektiğini söyledi. 
     Ümit, sözlerini şöyle tamamladı 
     ''Geçen sezonla karşılaştırdığımızda bu sezon istediğimiz yerde değiliz. İlk yarıda herkese puan dağıttık. Artık kredimiz kalmadı. Kaybedeceğimiz bütün puanları kaybettik. Bu hafta İstanbulspor ile oynayacağız. Rakibimiz çok güçlü bir takım. Galatasaray'ı da yenmenin verdiği güvenle Ankara'ya gelecekler. Ama biz de iyi takımız, gücümüz ortada. İstanbulspor'u yenip moral depolamak istiyoruz.'' Ali Cansun ise UEFA Kupası'nda eşleşecekleri takımın kendileri için önemli olmadığını vurgulayarak, ''Portekiz ve İngiltere gibi güçlü ekolü olan ülkelerin takımlarını yendik. Ama yine de kolay bir rakip istiyoruz. İlk iki turda yeterince strese girdik. Şu anda kafamızda sadece İstanbulspor maçı var. Bu maçı kazanarak, ligde üst sıralara, layık olduğumuz yerlere gelmeliyiz'' ifadelerini kullandı. 
     
</TEXT>
</DOC>
