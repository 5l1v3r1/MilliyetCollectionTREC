<DOC>
<DOCNO> 244602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/ekonomi/eko09.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Öger Tur ve ETS havada buluştu 
</HEADLINE>
<TEXT>


Öger ve ETS ortaklığı ile kurulan Atlas Jet Havayolları, 30 Haziran tarihinde seferlerine başlıyor 

EKONOMİ SERVİSİ 

Öger Tur ile ETS Tur, Atlas Jet Havayolları adı altında birleştiler. Her iki şirketin de eşit paya sahip olduğu Atlas Jet Havayolları'nın tanıtıldığı ve KKTC Ulaştırma Bakanı Ömer Kalyoncu, İstanbul Valisi Muammer Güler, ETS Yönetim Kurulu Başkanı Murat Ersoy, Öger Tur Yönetim Kurulu Başkanı Vural Öger'in katıldığı toplantıda, Ulaştırma Bakanı Binali Yıldırım da telekonferansla bir konuşma yaptı. 
Türkiye'de 70'e yakın atıl havaalanı olduğunu belirten Yıldırım, "Bu havaalanlarında tekerlek sesinin duyulması gerekir. Geçen yıl bölgesel havacılık alanında aldığımız kararlarla THY'nin zarar göreceği söyleniyordu. Ama yolcu sayısı yüzde 40 arttı" diye konuştu. Vural Öger de yaptığı konuşmada, "Atlas Jet, havacılık sektörüne yeni bir hava getirecek" dedi. Murat Ersoy ise şirketin yedi sekiz aylık fizibilite çalışmasının ardından kurulduğunu anlattı. 30 Haziran'da İstanbul'dan yurtiçinde 13 ayrı noktaya ve Kıbrıs'a tarifeli uçak seferlerine başlayacak olan Atlas Jet, yurtiçi seferlerini 89 milyon liradan yapacak. 



</TEXT>
</DOC>
