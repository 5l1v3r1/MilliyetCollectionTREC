<DOC>
<DOCNO> 227500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun04.html </URL>
<DATE> 2004/04/01/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
De Soto İki taraf da somut kazanımlar elde etti 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro De Soto, gözden geçirilerek son şekli verilmiş Annan Planı'nın ''daimi derogasyonlar içermediğini'' söyledi. 
     De Soto, düzenlediği basın toplantısında genel olarak plan hakkında bilgi verdi ve basın mensuplarının sorularını yanıtladı. 
     Kıbrısta varılacak anlaşmanın, AB birincil hukuku kapsamına alınmasına yönelik bir soru üzerine De Soto, AB Konsey'inin Komisyona bir talepte bulunarak, bu anlaşmanın içeriğinin yasal açıdan güvenli kılınması isteyeceğini kaydetti. 
     Planın hukuki açıdan güvenli kılınacağını vurgulayan De Soto, ''Plan daimi derogasyonlar içermiyor'' diye konuştu. 
     Müzakerelerde geleneksel ''al-ver süreci''nin bir ölçüde kullanıldığını, daha çok istişareler aracılığıyla sonuca gidildiğini bildiren De Soto, şunları kaydetti 
     ''Katılımcıların her biri, epey tavizde bulundukları izlenimi içinde buradan ayrılacaklar. Tam anlamıyla tatmin olmaları mümkün değil ama tavizin özünde de bu var. Kıbrıs çok uzun zamardır ihtilaflı bir konu. İhtilaflı parçaları biraraya getirmek zor bir iş. Kimse tam olarak istediklerini elde edemedi, son derece hassas dengeler gözetildi. Bu iş çok zordu ancak, her iki taraf da elle tutulur birşey elde etti.'' Bazı konuların basın tarafından ''abartıldığına'' da işaret eden ve ''küçük parçalar yerine tablonun bütününe bakılması gerektiğini'' söyleyen De Soto, ''son şansların kullanılıp çözümün yakalanması gerektiğini'' belirtti ve liderlere de çağrıda bulunarak ''çözüm olmazsa nelerin elden gideceğinin iyi düşünülmesini'' istedi. 
     
     HARİTADA DEĞİŞİKLİK YOK 

     De Soto, Annan planında yapılan son değişiklikler arasında haritalar konusunun bulunmadığını, haritaların önceki plandakilerle aynı olduğunu söyledi. 
     De Soto, düzenlediği basın toplantısında genel olarak plan hakkında bilgi verdi ve basın mensuplarının sorularını yanıtladı. 
     Bir soru üzerine haritalarda değişiklik olmadığını ifade eden De Soto, New York'a gideceğini ve 2 Nisan Cuma Günü Güvenlik Konseyi'ne gelişmeler hakkında bilgi vereceğini söyledi. 
     BM'nin de süreç içinde üzerine düşeni yapacağını, özellikle de Kıbrıs'taki Barış Gücü konusunda çalışılması gerektiğini söyleyen De Soto, Barış Gücü'nün yapısının ve katılımcı sayısının değişmesinin söz konusu olduğunu belirtti. 
     BM'nin, ''Annan planının uygulanmasını denetlemeye de yardımcı olacağını'' kaydeden De Soto, mülkiyet konusuna ilişkin soruları yanıtlarken, ''daha esnek bir yaklaşımın benimsendiğini'' söyledi ancak ayrıntılar konusunda bilgi vermedi. 
     
</TEXT>
</DOC>
