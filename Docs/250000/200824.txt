<DOC>
<DOCNO> 200824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun09.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sefil başarısızlık"... Bush'a "google bombası"... 
</HEADLINE>
<TEXT>

     ABD'de Başkan George Bush'un politikalarını eleştirmek için ilginç bir yöntem bulan bilgisayar korsanları, internet arama motoru Google başta olmak üzere birçok arama motorunda, ''sefil başarısızlık'' miserable failure kelimelerini yazanların karşısına, ABD Başkanı Bush'un biyografisi ve ona bağlı sayfaların çıkmasını sağladı. 
     İnternette www.google.com arama sayfasının arama bölümüne, ''miserable failure'' yazanlar, Bush'un resmi biyografik bilgilerine ulaşıyor. Amerikan basınına göre aynı şey, Yahoo ve diğer arama motorlarında da zaman zaman ortaya çıkıyor. 
     ''Miserable failure'' ifadelerinin, Cumhuriyetçi Partili Bush'a karşı 2004 başkanlık seçiminde Demokrat Parti'den aday adayı olan Richard Gephardt tarafından kullanıldığı biliniyor. Google'un California'daki sözcüsü, ''bu ifadeler, Google'ın siyasi görüşünü değil, internetteki bir fenomeni ortaya koymaktadır. Birilerinin bu kelimeleri Bush'un internet sitesiyle bağlantılı hale getirdiği anlaşılıyor'' dedi. 
     Bu yöntemi, ancak Google'ın nasıl işlediğini iyi bilen birisinin kullanabileceği belirtiliyor. Bilgisayar korsanlarının sık kullandığı bu protesto yöntemi, ''Google bombası'' olarak adlandırılıyor. Google bombalarının, 2001 yılından beri piyasada olduğu belirtiliyor. 
     
</TEXT>
</DOC>
