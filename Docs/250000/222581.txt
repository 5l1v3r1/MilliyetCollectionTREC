<DOC>
<DOCNO> 222581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonyas01.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pavarotti, sahneye veda etti... 
</HEADLINE>
<TEXT>

     Ünlü İtalyan tenor Luciano Pavarotti, sahneye New York'ta veda etti. 
     Metropolitan operasındaki veda gecesinde ''bravo'' ve alkışlar tam 11 dakika süreyle kesilmedi ve 68 yaşındaki sanatçı, art arda 4 kez açılan perdenin önüne çıkmak zorunda kaldı. Pavarotti ayrıca, iki kez de başrolü paylaştığı soprano Carol Vaness ile perde önüne geldi. 
     Son kez James Levine'in yönettiği orkestra eşliğinde ''Tosca'' operasında rol alan Pavarotti, 43 yıldır sahnelerdeydi. 
     Alkışlara cevap vermek için iki elini birleştiren ve başını eğerek dakikalarca kaldırmayan sanatçı, daha sonra yaptığı açıklamada, ''çok şanslı bir insan ve sanatçı olduğunu'' söyledi. 
     
     SENİ SEVİYORUZ LUCİANO 

     Pavarotti hayranları son gece, operanın balkonuna kırmızı üzerine beyaz harflerle ''Luciano, Seni Seviyoruz'' yazılı dev bir pankart astılar. Pavarotti'nin, temsil boyunca heyecanını kontrol etmek için büyük çaba harcadığı da gözlerden kaçmadı. 
     Metropolitan operasında izleyicilerin fotoğraf çekmeleri yasak olduğu halde, tenorun ünlü ''E lucevan le stelle'' aryasından sonra 2 dakika süreyle fotoğraf makinelerinin flaşları sönmek bilmedi. 
     Sanat eleştirmenleri, Pavarotti'nin vedasının, 1996 yılında soprano Leonie Rysanek'in veda gecesinden bu yana en büyük gösteri olduğunu vurgularken, Metropolitan operası, veda dolayısıyla Pavarotti'nin sanat hayatını gözler önüne seren 20 sayfalık özel bir broşür bastırdı. Pavarotti, Metropolitan'de ilk kez 23 kasım 1968'te ''La Boheme'' operasıyla sahneye çıkmıştı. 
     
     KONSERLERE DEVAM EDECEK 

     Sahneye veda eden Pavarotti'nin, 2005 yılına kadar konserlerini sürdürme niyetinde olduğu öğrenildi. Sanatçı, 2005'te 70 yaşında olacak. 
     
</TEXT>
</DOC>
