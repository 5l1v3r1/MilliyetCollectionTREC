<DOC>
<DOCNO> 220436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/spor/ysenay.html </URL>
<DATE> 2004/03/07/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Altından kıymetli puanlar 
</HEADLINE>
<TEXT>

   
   Eğri oturup, doğru konuşalım... Dünkü ağır hava şartlarındaki futbolun, bütün oynanmaz koşullarına rağmen, sahada mükemmel bir futbol 90 dakikasında kahramanca yarışan bütün formalı oyuncuları, ayakta alkışlamak gerekir... 
   Kardan oluşmuş ağır zeminde iki takım da, bütün zor pozisyonlara, tüm risklere rağmen, bütün vücut varlıklarıyla dalıyor, sakatlanma ihtimallerinin çok yüksek grafiklerle sahada dolaştığı gecede, ne Fenerbahçeli futbolcu, ne de Gençler'den bir başka oyuncu gözünü budaktan korumaya çalışmak gibi korkulara hiç prim tanımıyorlardı... 
   Ağır zemine rağmen kırmızı top, karla kaplı zemin üstünde vızır vızır koşarak, oyunun temposunu sanki tüm tribünlere vurgulamaya uğraş veriyordu. 
   Fenerbahçe, Ankara 19 Mayıs'ta kiminle dans ettiğinin çok farkındaydı işin aslında... Hiçbir Sarı - Lacivertli oyuncu ayakta top taşımıyor, tek ve canlı paslarla oyunun ataklar hızını ve sayısını kendi elinde tutmaya gayretleniyordu. Arı sürüleri gibi çok ve çabuk gelen Gençlerbirliği golcülerini, Fenerbahçe kalabalık bir savunma blokuyla karşılıyor, birçok karambolde de top Fenerbahçeli defansif vücutlara çarparak, gol ihtimallerini sürekli yitiriyordu. 
   Aurelio, Hooijdonk ve Nobre ani gelişen toplarda, enfes alan değişikliği yaparak, Gençlerbirliği defansını aldatmaya çalışmaktaydılar. Zaten Gençler kalecisi, böyle bir karambol pozisyonda, gecenin hatasını yaparak, top kaptırıyor ve de Fenerbahçe'ye üç puan şansını, yanlışıyla teslim ediyordu adeta... 
   İkinci yarıda üçte biri temizlenebilen sahada Fenerbahçe daha zengin paslaşma görkemine girebiliyor, ileride özellikle Nobre'nin ustaca kaçışları, Fenerbahçe'nin ikinci sayı umutları olarak devamlı gündemde duruyordu. 
   Defansta da başta Recep'in sakin ve kendinden emin hareketleriyle Luciano, Rebrov ve Fatih Akyel'in dengeli ve çabuk davranışları, dünkü yüksek volumlerde yarışan Fenerbahçe'nin, en koruyucu savunma uzmanlıkları olmaktaydı... 
   Özetle Fenerbahçe dün kazandığı altından değerli puanlar ile hem ligde hayati bir deplasman köprüsünü geçiyor, hem de ligdeki en istikrarlı takım yakıştırmasını bu hafta da korumasını biliyordu. 
   
      
</TEXT>
</DOC>
