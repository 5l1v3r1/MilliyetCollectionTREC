<DOC>
<DOCNO> 230924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun70.html </URL>
<DATE> 2004/04/13/ </DATE>
<TIME> 21.54 </TIME>
<AUTHOR>  </AUTHOR>
<HEADLINE>
"Adiponectin" hormonu, kalp krizi riskini azaltıyor 
</HEADLINE>
<TEXT>

     Vücuttaki yağ hücrelerinin salgıladığı ''adiponectin'' hormonunun, kalp krizi riskini azalttığı belirlendi. 
     Vücudundaki adiponectin düzeyi yüksek olan kişiler, düşük olan kişilere göre daha az kalp krizi geçirme riski içerisinde bulunuyor. Bu hormonun yağ hücreleri tarafından salgılanmasına karşın, aşırı kilolu kişilerde hormonun düzeyi düşüyor, normal kilolularda ise yükseliyor. 
     Amerikan Kalp Derneği Sözcüsü Dr. Robert Eckel bugün yaptığı açıklamada, birkaç yıl önce keşfedilen adiponectin hormonunun kullanılarak kalp-damar hastalıklarının tedavisine yönelik yeni ilaçların geliştirilebileceğini söyledi. 
     Eckel, vücuttaki adiponectin düzeyinin belirlenmesine yönelik analiz yönteminin çok yaygın olmadığını kaydetti. 
     Adiponectin düzeyi ve kalp krizi riski arasındaki bağlantıyla ilgili çalışmalar, Harvard School of Public Health'dan Dr. Tobias Pischon başkanlığındaki bir ekip tarafından yapıldı. Çalışmanın sonuçları, ''Journal of the American Medical Association''da bugün yayımlandı. 
     Çalışmalar sırasında, adiponectin değeri en yüksek düzeyde olan kişilerin, en alt düzeyde olan kişilere göre kalp krizi geçirme veya kalp hastalığından ölme risklerinin yüzde 40 az olduğu belirlendi. 
     Dr. Pischon bunun nedeninin, adiponectin hormonunun damarlarda yağ birikimini önlemesi olabileceğini bu hormonun ayrıca, kalp hastalıklarına katkıda bulunan iltihaplanmaların azalmasına da yardımcı olduğu yönünde bulgulara sahip olduklarını kaydetti. 
     
</TEXT>
</DOC>
