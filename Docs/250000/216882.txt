<DOC>
<DOCNO> 216882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/spor/spo06.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MUCİZE TAKIM 
</HEADLINE>
<TEXT>

   Galatasaray'ın UEFA Kupası'ndaki rakibi Villarreal, 81 yıllık tarihinde ilk kez kupaya katılma şansı yakaladı. İspanyol ekibi 2001'de ligden düşmüştü, şimdi büyük hedefler peşinde 
      UEFA rehberi Ebru Köksaldı - 4 

   
   81 yıllık tarihte ilk defa UEFA Kupası'nda oynamak... Hem de 2001'de ligden düşmüş bir takım olarak. Villarreal taraftarını transferlerden ve sonuçlardan çok, bu "ilk" yeterince mutlu ediyor olmalı. İntertoto'dan azimle gelen Villarreal için, hedefler şimdi çok daha büyük. 
   Sarı - Mavili takım, futbol şablonlarını hınzırca bozuyor. Kadroya baktığınızda toplama takım hissi veren, yolu büyüklerden geçmiş, geçici sığınak arayan, kiralanan veya Anderson gibi hava değişikliği isteyenle dolu. 
   Motivasyonu sağlamanın zor olduğu, uyumun şansa kaldığı bir takım için, şu ana kadar gösterilen performans, hiç de fena sayılmaz. Üstelik teknik direktör Benito Floro, 2 ve 3. liglerde başarılı olup, 1. ligde dağılmış, oldukça tartışmalı bir hoca. Futbolcu ağırlığında ezildiği Real Madrid yıllarından sonra, mütevazı takımlara döndü ve Villarreal'de 20 yıllık antrenörlük tecrübesini gösterebilme şansı yakaladı. 
   
   Defans uyumu 
   2002 - 2003 sezonundan beri bir arada oynayan defanstaki Arruabarrena - Ballesteros - Q.Alvarez - Belletti dörtlüsü, elde edilmesi zor bir uyum sergiliyor. Stoperlerin yer değiştirebilmesi ve kanatlardaki kademe başarıları, iki kanat adamı Arruabarrena ve Belletti'nin ileriye gözleri arkada kalmadan çıkmalarını sağlıyor. 
   25 yaşındaki Brezilyalı Belletti, geçen sezon neredeyse bir forvet oyuncusu kadar top kullandı ve orta yaptı. Etkinlik alanı sınırlaması yok, sağ bek olmasına rağmen solda da müthiş işler çıkardı. 
   1.88 boyundaki Ballesteros, cüssesinin verdiği ağırlığı savunmada olumsuz hissettiriyor, ama kornerler ve hava toplarında küçümsenemeyecek güce sahip. Bu dörtlünün arasına sızmaya çalışan bir de Arjantinli stoper var Coloccini. 2001'de FIFA 21 Yaş Altı Dünya şampiyonluğunu kazanan o muhteşem Arjantin Milli Takımı'nın elemanlarından olan Coloccini, Avrupa'da hakettiği takdiri kazanamadı. Milan'ın oyuncusu olan ve İspanya'da kiralık gezinen Coloccini, sorunlu ve iddiasız takımların defansında gösterişli olma şansı bulamadı. 
   
   Yine o "2" 
   Roma, Parma ve Valencia gibi Villarreal'de de, defansın önündeki ikili, takımın en hassas, en iyi işlemesi gereken bölgesi. Normalde P.Marti ve Josico ile oluşturulan bu blok, son 6 maçtır ara transferde alınan sürpriz bir isimle değişime uğradı Battaglia. Devre arasında Boca Juniors'dan alındı ve defansif orta saha olarak oynuyor. Uzun boylu, asla panik olmayan zeki Arjantinli'nin, Boca'daki performansı ile sessiz sedasız Villarreal gibi orta sıralarda planlar yapan bir takıma gelişi, oldukça şaşırtıcı çelişki. 
   İhtiyaç olduğunda sağ bek olabilen Javi Venta 28 daha çok defansın önündeki ikilinin alternatifi. Aralıkta ciddi bir sakatlık geçirdi. Yeni ısınıyor. 
   
   Gerçek santrfor 
   "Gol, daha çok gol" diyerek yıllardır Fransa Ligi'nde efsaneleşen Anderson'un, 35 yaşından sonra hala atacak golleri var. Eskisi kadar çabuk değil, erken yoruluyor, ama hala boş alan gördü mü, deparlarıyla dağıtıyor, altı pasta topu çekim alanına sokuyor, tek vuruşları ve son vuruş öldürücülüğü devam ediyor... Tabi yükünü oldukça hafifleten iki dinamik ve hızlı kanat adamı, Jose Mari ve Guayre ile göbekte Barcelona'dan sürgün Riquelme sayesinde. 23 yaşındaki Guayre, sol kanattaki etkinliğini rakamlarla da ortaya koymuş ve geçen sezon ceza alanına orta istatistiklerini ikiye katlamış. Jose Mari, geleceğin yıldızı olup, bir türlü gittiği yerde istikrarı bulamayan hüzünlü çocuklardan. 
   Bir de bu aralar kenarda kalan bir joker var Victor. Her tedbiri alıp Villarreal'i çözdüğünüzü düşünebilirsiniz, ama yedekten gelip sahaya adımını attığında düzeni alt üst edip ortalığı karıştırmayı becerir. Sağa girer, aut çizgisinden çıkar, altı pasta bitiverir, verkaç yapar, göbekten dalar. 
   Villarreal bu sezon sakatlıklarla çok fazla darbe yedi. Sezon başında Josico sakatlık geçirmiş, orta sahada Brezilyalı Senna sezonu kapatmıştı. Q.Alvarez ekim ayında 1 ay uzak kaldı ve Coloccini'ye yerini devretti. Ama en önemli kayıpları, Trabzonspor maçında da izlediğimiz Calleja oldu, sezonu kapadı. 
   Takımın en büyük muamması ise Riquelme. Şutları ve tekniği, organizatörlüğü tartışılmaz, ama ağırlığı, baskı altında silinmesi, belki de onu sert Avrupa büyüklerinin mücadelesinden uzak tutuyor. Topa mıknatıs gibi yapışıyor, rakip ona odaklandığında kanat adamlarına boş alan sağlıyor ve pozisyon hazırlıyor. 
   Rakip defans, kademe sorunu yaşıyor, çizgi halinde kalıyorsa, sahaya iyi yayılan ve hücum setleri olan Villarreal büyük dertler açar. 
   Sonuçta işi deplasmanda bitirebilen takımlardan biri, asla maçı bırakmıyorlar. 
   
   2003-2004 LİG İSTATİSTİKLERİ 24.HAFTA İTİBARİYLE    - Ligde 24 haftada 35 gol atıp maç başına ortalama 1.45 , 30 gol yediler 1.25 . 
   - Ligde ilk golü attıkları 12 maçın 9'unu kazanıp, 1'ini kaybettiler. 
   - 1'den fazla gol attıkları 10 maçın 8'ini kazanıp, sadece 1'ini kaybettiler. 
   - Gol atamadıkları 6 maçın 5'ini kaybettiler. 
   - Rakibin ilk golü attığı 11 maçın 7'sini kaybettiler, sadece 1 galibiyet alabildiler. 
   - 2 golden az attıkları 14 maçın 7'sini kaybedip, 2'sini kazandılar. 
   - Son 8 maçta 4 galibiyet - 4 mağlubiyet aldılar. 
   - UEFA Kupası'na Inter - Toto'dan geldiler. Oynadıkları 10 maçta 13 gol atıp 5 gol yediler. 5 galibiyet, 4 beraberlik ve 1 mağlubiyet aldılar. Öne geçtikleri hiçbir maçı kaybetmediler. 
   - En golcü oyuncular Anderson 10 lig, 2 UEFA , Riquelme 5 lig, 2 UEFA, 1 ispanya Kupası , Jose Mari 3 lig, 3 UEFA, 1 İspanya Kupası 
   
   BU OYUNCULARA DİKKAT 
   Anderson BRZ, 33 
   Doğum tarihi 19.09.1970 
   Boy 1.81 
   Pozisyon Forvet 
   Kariyer 
   1988 - 90 Vasco da Gama 
   1991 Guarani 
   1992 - 94 Servette ve Marsilya 
   1994 - 97 Monaco 
   1997 - 99 Barcelona 
   1999 - 03 O.Lyon 
   ÖZELLİĞİ Gol makinasının tarifi Anderson'dur. Gittiği her takımda, kadronun yapısı - durumuna aldırmadan atıyor. Lyon'da 4 sezonda 71 gol attı. Avrupa Kupaları'nda ise 34 maçta 16 gol. İspanya, Fransa gibi iki değişik futbol ekolünden gelen müthiş bir tecrübesi var. Altı pasta top onun manevi evladı gibi. Hiç ayrılmıyorlar ve onu çok seviyor. Artık ağırlaştı, fiziken zorlanıyor ama teknik direktör Floro onu maç içinde dinlendirecek bir taktik anlayış uygulatıyor. 
   
   Victor İSPANYA, 29 
   Doğum tarihi 17.04.1974 
   Boy 1.66 
   Pozisyon Forvet 
   Kariyer 
   1992 - 94 Real Madrid B ve C 
   1994 - 96 Tenerife 
   1995 - 96 Toledo 2.lig 
   1996 - 00 Valladolid 
   2000 - Villarreal 
   ÖZELLİĞİ Anderson ile 
   birarada mükemmel bir ortaklık kuruyorlar. Hızıyla Anderson'un 
   gol koklayışlarına cevap verebilen bir yardımcı. Çabuk, minyon yapısını kullanarak aralara çok iyi sızıyor. Orta sahanın ortasından forvete kadar yayılan bir etkinlik alanı var. 
   
   
</TEXT>
</DOC>
