<DOC>
<DOCNO> 230185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/soneko03.html </URL>
<DATE> 2004/04/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Güler En büyük oyuncağımı TEDAŞ özelleştirme idaresine verdim 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''En büyük oyuncağımı TEDAŞ Özelleştirme İdaresi'ne verdim'' dedi. 
     Güler, AA muhabirine yaptığı açıklamada, elektrikte kayıp kaçakla mücadeleye devam ettiklerini, Türkiye'de 25 milyon elektrik abonesinin bulunduğunu, 100 bin abonenin üretilen elektriğin yüzde 44'ünü tükettiğini bildirdi. 
     Bu aşamada bazı numaraların dönmeye başladığını, abonelerin bir bölümünün kaçak elektrik kulandıklarını tespit ettiklerini, bunların isimlerini vermek istemediklerini kaydeden Güler, şöyle dedi 
     ''Bunların bir kısmı işadamı. İstismar olur diye isim vermemek daha doğru olur. İçlerinde öyle isimler var ki, öyle zincirler var ki, duysanız şaşırıp kalırsınız. Tabii ki kaçak elektrik kulananların sıkıntısını, parasını düzgün ödeyen iller çekiyor. Bu sorunu temelden çözmenin yolu özelleştirmedir.'' 
     
     ''EN BÜYÜK OYUNCAĞIM..." 

     ''Çocukların en sevdiği, en değer verdiği, oyuncaklarını hiç kimseye vermedikleri gibi benim de en çok sevdiğim oyuncak gibi gördüğüm TEDAŞ gibi çok önemli bir kurumu özelleştirmek için vermek istemezdim. Çünkü benim için çok önemli ve sevdiğim bir kuruluştu'' diyen Bakan Güler, şunları söyledi 
     ''Zaten TEDAŞ geçmiş hükümetlerin sürekli koalisyon pazarlığı yaptığı bir kaç kuruluş arasındaydı. Ama, ülkenin menfaati için TEDAŞ'ın özelleştirilmesine sıcak baktım ve özelleşmesi için Özelleştirme İdaresi'ne devir ettik.'' Bu yıl ülkenin bol yağış aldığını, doğalgazla yapılan elektrik üretimini durdurup, onun yerine hidroelektirik santrallerinden 11 milyar kilovattsaat kwh elektrik üretimi gerçekleştirdiklerini anlatan Güler, şöyle konuştu 
     ''Bundan da gerçekten iyi kar ettik. Enerji Bakanlığı'nın çeşitli kademelerinde görev yapan pırıl pırıl 4 genç insana görev verdik. Bunlardan birine enerjiyi, birine parayı, birine insan kaynaklarını, diğerini de bakanlıklar arası koordinasyon görevini vedik. Ben de bu arkadaşlarımızın başlarında orkestra şefi gibi enerji, maliyet ve fiyat politikasını gün gün hatta bazen saat saat izleyip ona göre pozisyon alıyoruz.'' Kendisinin, ne işsizlikten milletvekili, ne de bakan olduğunu ifade eden Bakan Güler, ''Bakanlığımı özel sektör mantığı ile idare etmeye çalışıyorum. Ülkemin ve vatandaşlarımın menfaati gereği kararlar alıp uyguluyoruz. Yap-işlet-devretleri gözden geçirip gerek duyduğumuz projeleri revize ediyoruz. İran doğalgazını kısmen indirime rağmen, hala pahalı buluyoruz. Bunun için tahkime gidiyoruz'' diye konuştu. 
     Türkiye'nin Türkmenistan'dan doğalgaz almadığı için bozulan ilişkilerin düzelmesi amacıyla doğalgaz yerine elektrik almayı tercih ettiklerini vurgulayan Bakan Güler, Bulgaristan'dan 4 sente alınan elektriği, Türkmenistan'dan 3.35 sente aldıklarını, üstelik Türkmen elektiriğinin çok daha uzaklardan geldiğine dikkat çeken Güler, bu uygulama ile hem Türkmenistanlı dostların kalbini kazandıklarını, hem de ucuz elektrik almış olduklarını savundu. 
     Bakan Güler, geçen yıl hidroelektrik ve termik santrallerden 142 milyar kwh elektrik ürettiklerini, bu yıl ise bunu 1 milyar kwh'ye çıkarmayı hedeflediklerini sözlerine ekledi. 
     

     
</TEXT>
</DOC>
