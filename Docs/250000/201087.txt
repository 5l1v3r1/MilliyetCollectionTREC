<DOC>
<DOCNO> 201087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun11.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalılar'ın AB'ye güveni azalıyor... 
</HEADLINE>
<TEXT>

     Avrupa Birliği AB üyesi 15 ülkede yapılan kamuoyu araştırması, birliğe olan güvenin giderek azaldığını ortaya çıkardı. AB'ye en az güvenin olduğu ülke ise İsveç. 
     AB'ye üye ülkeleri kapsayan kamuoyu araştımasında, katılımcılara birliğe olan güvenleri soruldu. 16 bin kişinin katıldığı araştırma sonuçlarına göre, baharda yapılan kamuoyu yoklamasına kıyasla birliğe olan güvende yüzde 6'lık azalma olduğu saptandı. AB'ye güvenenlerin oranı böylece ilk defa yüzde 50'nin altına düşerek, yüzde 48'de kaldı. 
     AB'ye üye ülkeler arasında birliğe güvenin en az olduğu ülke İsveç. İsveçlilerin sadece yüzde 28'i AB'ye olan güvenini sürdürüyor. 
     AB Komisyonu Başkanı Romano Prodi, kamuoyu araştırmasıyla ilgili yayınladığı basın bildirisinde, üye ülkelerde güvenin azalmasının görmezlikten gelinemeyeceğini belirtti. Prodi, güven azalmasına gerekçe olarak, üye ülkelerin hükümetlerine olan güvensizliği gösterdi. 
     Kamuoyu araştırması, 1 Ekim-7 Kasım arasında yapıldı. 
     
</TEXT>
</DOC>
