<DOC>
<DOCNO> 213414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/guncel/gun04.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kusurlu müteahhide 'müebbet' 
</HEADLINE>
<TEXT>

   TCK'da yapılacak düzenlemeyle, kurallara aykırı bina yapanlar 'olası kast nedeniyle adam öldürmeden' sorumlu tutulacak. Çok kişi ölmüşse müebbet hapis verilebilecek 
   SALİHA ÇOLAK 
   
   Türk Ceza Yasası'nda TCK geniş kapsamlı bir değişiklik öngören tasarının görüşüldüğü TBMM Adalet Alt Komisyonu'nda bilimsel danışmanlık yapan İstanbul Üniversitesi Hukuk Fakültesi Öğretim üyesi Doç. Dr. Adem Sözüer, çürük inşaat yapan müteahhitlerin neredeyse ceza almadan kurtulmalarına yol açan düzenlemelerin değişeceğini ve müebbete varan ağır cezalar geleceğini açıkladı. 
   Sözüer, TCK'da öngörülen değişiklikle, 'olası kast' tanımının getirildiğini belirtirken, "İnşaatı yaparken malzemeden çalan, birini öldürmek kastıyla hareket etmiyor olabilir, ama bu hareketinin sonucunda insanların ölebileceğini bilir. Bu durumda, dikkatsizlik ve tedbirsizlikten adam öldürme suçundan söz edilemez, orada kast vardır" dedi. 
   Mevcut hükümlere göre dikkatsizlik ve tedbirsizlikten adam öldürme hükümleriyle yargılanan çürük inşaat sorumlularının 4 - 10 yıl istemiyle yargılandığını, kusurun oranına göre cezanın sekizde bire kadar indirilebildiğini, bunun da paraya çevrilerek suçun adeta cezasız bırakıldığını anlatan Sözüer, "Yeni tasarı yasalaşırsa, müebbet hapse kadar varan cezalar verilebilecek" diye konuştu. 
   
   Öldürme kastınız yok ama... 
   Tasarı ile "olası kast" tanımının getirildiğini kaydeden Sözüer, şunları söyledi "Çok açık şekilde imalat hatası var. Bina olması gerektiği gibi değil. Öleni öldürme kastınız yok, ama ölebileceğini öngörmek zorundasınız. Taksir, olası kast gibi durumlarda, 20 yıla kadar hapis cezası verme imk nı var." 
   "Kurallara aykırı bina yapmak ayrı bir suç haline getirildi" diyen Sözüer, şöyle devam etti "Kurallara aykırı yapılıp da çöker ve insanlar ölürse, adam öldürmeden de sorumlu tutulacaklar. Binanın gerek kullanılan malzeme, gerek yapım tarzı nedeniyle çökeceği öngörülüyorsa, buna rağmen bina yapılıyorsa, artık burada taksirle dikkatsizlik ve tedbirsizlik kusuruyla adam öldürme değil, olası kast nedeniyle adam öldürme söz konusu olacak. Olası kast tespit edilirse, çok sayıda kişi yaralanmışsa ya da ölmüşse 20 yıldan müebbete kadar ceza verilebilecek." 
   
   İş makinesi için imza istediler    Konya Sivil Savunma Müdürlüğü'nün kriz masasının isteğiyle enkaza paletli iş makinelerinin sokulmasına karşı çıkan AKUT ve diğer ekiplere, "Enkazda iş makinesi girmesinde sakınca yoktur" yazısını imzalatmak istediği ortaya çıktı. Adana'dan gelen, ancak dün bölgeden ayrılan CANKUR ekibi Başkanı Ahmet Bakırcı, şunları söyledi "Konya Sivil Savunma Müdürü Nizamettin Tok, ekiplere 'enkaza iş makinesi girmesinde sakınca yoktur' yazısı imzalatmak istedi. Oysa bizim için iş makinelerinin enkaza girmesi erkendi. Canlı olmadığı son ana kadar düşünülemez." İş makineleriyle enkaz kaldırmadıklarını belirten Tok ise, sadece temizlenen yerlerin atıl malzemelerini çektiğini söyledi. Önceki gece bölgeden ayrılan AKUT'un lideri Nasuh Mahruki de, "Konya'da ağır arama kurtarma faaliyeti yerine ince aramaya devam edilmeliydi" dedi. 
   
   
   
</TEXT>
</DOC>
