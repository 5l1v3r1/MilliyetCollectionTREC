<DOC>
<DOCNO> 236957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo25.html </URL>
<DATE> 2004/05/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sağlam Elazığspor maçına galibiyet için hazırlanıyoruz... 
</HEADLINE>
<TEXT>

     Zirve mücadelesi veren Trabzonspor karşısında iyi mücadele etmesine karşın yenilgiden kurtulamayan Gaziantepspor'da, tüm dikkatler Elazığspor maçına yöneldi. 
     Yoğun bir hazırlık döneminden geçen kırmızı-siyahlı ekip, küme düşen rakibi Elazığspor'u deplasmanda yenerek, Trabzonspor maçındaki hatasını telafi etmenin ince hesaplarını yapıyor. 
     Teknik direktör Nurullah Sağlam, AA muhabirine yaptığı açıklamada, Trabzonspor karşısında çok iyi futbol oynamalarına karşın sonuca gidemediklerini ve sahadan yenik ayrıldıklarını söyledi. 
     Trabzonspor maçını unuttuklarını, deplasmanda karşılaşacakları Elazığspor maçına hazırlandıklarını ifade eden Sağlam, şöyle konuştu 
     ''Gaziantepspor, sezon başından beri her maçına iyi futbol ve mutlak galibiyet parolası ile hazırlanan bir ekip. Şimdi, önümüzde Elazığspor maçı var. Rakibimiz, küme düşen bir takım. Biz ise kalan iki maçımızı da kazanıp, ligi 5. sırada bitirebilmenin hesaplarını yapıyoruz.'' Elazığspor maçının kolay bir maç olmayacağını kaydeden Sağlam, ''Bizim için büyük takım, küçük takım ayrımı yoktur. Elazığspor, sahasında galibiyet mücadelesi verecek. Bizim hedefimiz de galibiyet. İşimizin kolay olmayacağını biliyorum. Ancak, galibiyetten başka bir sonucu düşünmek dahi istemiyorum.'' Sağlam, kart cezalısı olan Devran'ın Elazığspor maçında forma giyemeyeceğini, bu futbolcu dışında sakat ve cezalı futbolcuları bulunmadığını da sözlerine ekledi. 
     
</TEXT>
</DOC>
