<DOC>
<DOCNO> 243907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/spor/bbas.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes ağır bastı 
</HEADLINE>
<TEXT>


Ülker karşısında ilk yarıda farkı yakalayan Lacivert-Beyazlı takım, ikinci yarıda rehavete kapılmasına rağmen galibiyeti yakaladı, 2-0 öne geçti. İkinci maç salı oynanacak 

GÖKHAN TÜRE 


Üçlük yağmuru 
LACİVERT - Beyazlılar, ligde iki kez devirdiği Ülkerspor'a final serisinin ilk maçında da şans tanımadı, Türkiye Kupası''nda yenildiği rakibini Play - Off finalinde yine avlayarak seride 2 - 0 öne geçti. Sahaya sakat olan İbrahim'den yoksun çıkan Ülkerspor karşısında ilk çeyreğin son bölümünden itibaren oyuna ağırlığını koyan, Langdon'ın üst üste üçlükleriyle arayı açan Efes, hızlı hücumlardan bulduğu basketlerle de devre bitmeden 18 sayılık farka ulaştı. 

8 sayıya indi 
İKİNCİ yarıya da fırtına gibi giren, Alper ve Granger'ın dışarıdan, Prkacin'in de pota altından bulduğu sayılarla farkı 25 sayıya çıkaran Efes rahatladı. Son çare olarak tam saha pres uygulayan Ülker, Efes'in de farkın rehavetine kapılmasından faydalanarak 8 sayıya kadar yaklaştı, ancak sonunu getiremedi. Başhakem Memduh Öget sakatlanınca son beş dakika 48 saniye iki hakemle tamamlandı. Finalin ikinci maçı salı günü Ahmet Cömert Salonu'nda oynanacak. 

Ne dediler 

Mahmuti temkinli 
EFES Pilsen coachu Oktay Mahmuti temkinli konuştu. Mahmuti, "İkinci çeyrekte ortaya koyduğumuz arzulu savunma sonunda bulduğumuz fark oyunun kilit noktasıydı. İkinci yarı biraz rehavete kapıldık. Buna rağmen maçı rahat kazandık. Şampiyonluğa ulaşmak için aynı ciddiyetle yolumuza devam etmek zorundayız" dedi. 

'Favori Efes' 
ÜLKERSPOR coachu Ergin Ataman, oyuncularının sahaya inançlı çıkmadığını söyleyerek, maçı ilk yarıda kaybettiklerini vurguladı. Ataman, "İbrahim'in yokluğundan olsa gerek oyuncularım maça kazanacaklarına inanarak çıkmadı. Bu yenilgi sürpriz değil. Çünkü kağıt üzerinde Efes zaten serinin favorisi görünüyor" diye konuştu. 

Öget sakatlandı 
Başhakem Memduh Öget maçın son periyodunda sakatlık geçirdi. Yan bağlarında zorlanma tespit edilen Öget son dakikalarda kenara alınırken, karşılaşma iki hakemin yönetimiyle tamamlandı. 




</TEXT>
</DOC>
