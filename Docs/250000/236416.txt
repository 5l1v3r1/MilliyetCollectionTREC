<DOC>
<DOCNO> 236416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun08.html </URL>
<DATE> 2004/05/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kuzey Kore, uzman ve karadan yardım önerisini de kabul etti... 
</HEADLINE>
<TEXT>

     Kuzey Kore geçen ay meydana gelen tren faciasından sonra yardım gönderen Güney Kore'ye teşekkür etti, yardım malzemelerinin kara yoluyla iletilmesi ve onarım çalışmalarına yardımcı olacak uzman gönderilmesi önerisini de kabul etti. 
     Kendi vatandaşlarının Güney Kore vatandaşlarıyla ilişkisini sıkı kontrol altında tutan Kuzey Kore hükümeti, daha önce yardımların sadece hava ya da deniz yoluyla gönderilmesine izin vermişti. 
     Kuzey hükümeti, Güney Kore Kızıl Haç kurumuna gönderdiği mektupta, güney yönetiminin, yıkılan binalar için onarım malzemelerinin nasıl kullanılacağı konusunda eğitim verecek uzmanlar gönderme önerisini kabul ettiğini bildirdi. 
     22 Nisan'da Çin sınırına yakın bir tren istasyonunda trende meydana gelen büyük patlamada en az 161 kişi ölmüş, 1300 kişi yaralanmış, 4 kilometre çapındaki bir alanda binlerce ev tamamen yıkılmıştı. 
     
</TEXT>
</DOC>
