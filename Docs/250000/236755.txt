<DOC>
<DOCNO> 236755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonyas10.html </URL>
<DATE> 2004/05/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yanığa ilginç tedavi yöntemleri... 
</HEADLINE>
<TEXT>

     Güneydoğu Anadolu Bölgesi'nin kırsal kesimlerinde yaşayan çoğunluğunun yanık için bal ve tereyağı, kentlerde yaşayanların çoğunluğunun da diş macunu ve yoğurt kullandıkları bildirildi. 
     Güneydoğu Anadolu Bölgesi'nin tek Yanık Ünitesi'nin bulunduğu Dicle Üniversitesi DÜ Tıp Fakültesi Yanık Ünitesi'ne başvuran hastalarla, bölgede uygulanan ilginç tedavi yöntemleri de ortaya çıktı. Hastaneye son 3 yılda başvuran 3 bini aşkın hastanın yüzde 60'ının ''Koca Karı İlacı'' olarak tabir edilen ilkel yöntemlerle yanan yerleri tedavi etmeye çalıştıkları belirlendi. 
     Yanık Ünitesi'nde tutulan kayıtlara göre, bölgenin kırsal kesiminde yaşayanların tedavi amacıyla yanan yerlere bal ve tereyağı sürdüğü, kentlerde yaşayanların ise diş macunu veya yoğurt sürdükleri ortaya çıktı. 
     Yanık Ünitesi Sorumlusu Prof. Dr. İbrahim Halil Taçyıldız AA muhabirine yaptığı açıklamada, son üç yılda üniteye yapılan başvurularda, modern tedavi öncesinde ''koca karı ilacı'' diye tabir edilen uygulamalara başvuran hastaların, yaşadıkları yerlere göre farklı yöntemler kullandıklarının tespit edildiğini söyledi. 
     İlkel tedavi yöntemlerinin, yaranın enfeksiyon kapmasına yol açtığını belirten Taçyıldız, şöyle dedi 
     ''Bölgede sadece DÜ'de yanık ünitesi bulunuyor. Kurulduğu günden beri yoğun bir başvuru alıyoruz. Bölgenin her yerinden yanık hastaları tedavi için bize gelmekte. Son 3 yılda 3 bini aşkın hasta bize geldi. Bunların bir bölümü ayakta, bir bölümü de yatırılarak tedavi edildi. Bu hastaların yüzde 60'ının bize gelmeden önce ilkel yöntemlerle tedavi olmaya çalıştıklarını gördük. İlkel tedavi yöntemlerine başvuran hastaların yaşadıkları yerlere göre farklı yöntemler kullandığı ortaya çıktı. Kent merkezlerinde diş macunu ve yoğurt, köylerde ise bal, tereyağı, kül, tavuk derisi, koyunun iç yağı, ağaç yaprakları ve haşlanmış otlar kullanılıyor. İlkel yöntemler, modern tedaviyi 3 kat daha zorlaştırıyor. Bu tür çağdışı yöntemleri seçenlerin ölüm riski, modern tedavi uygulanan hastalara oranla 5 kat daha artıyor. Yanıkta erken müdahale hastanın yaşama şansını artırıyor.'' Prof. Dr. Taçyıldız, hastaların büyük çoğunluğunu çocukların oluşturduğunu da söyledi. 
     Yetişkinlerde alev, çocuklarda ise sıcak su yanıklarının sıkça görüldüğünü belirten Taçyıldız, son zamanlarda kaçak elektrik kullanımının yol açtığı elektrik yanıklarının da çoğunlukta olduğunu sözlerine ekledi. 
     
</TEXT>
</DOC>
