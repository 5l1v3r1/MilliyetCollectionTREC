<DOC>
<DOCNO> 206837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo17.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Şimdiden hisse senetlerimize yoğun talep var 
</HEADLINE>
<TEXT>

     Fenerbahçe Kulübü Başkanı Aziz Yıldırım, Fenerbahçe Sportif A.Ş.'nin halka arz projesiyle ilgili bütün hazırlıkların hızla tamamlandığını belirterek, '''Hisse senetlerimize şimdiden talepte bulunmak isteyen binlerce yatırımcı ve taraftarımız var'' dedi. 
     Kulübün resmi internet sitesinde bir açıklama yapan başkan Yıldırım, çok kısa bir süre sonra, hisse senetlerinin bütün yatırımcıların ve taraftarların gözde yatırım aracı olarak borsada işlem görmeye başlayacağını tahmin ettiklerini kaydetti. 
     Aziz Yıldırım, açıklamasında şu görüşlere yer verdi 
     ''Bizi hem sevindiren, hem de hazırlıklarımızı tamamlarken tüm camiamıza güven veren çok geniş bir kamuoyu ilgisi var. Gerek kulübümüzün yetkililerini, gerekse lider aracı kurumumuz DenizYatırım yetkililerini hergün defalarca arayan, mail gönderen, faks çeken hatta şimdiden talepte bulunmak isteyen binlerce yatırımcı ve taraftarımız bulunuyor. 
     Dolayısıyla bu büyük ilgiye kurumsal bir yöntemle cevap verebilmek için özel bir halka arz web sitesi hazırlamaya başladık. Birkaç gün içerisinde tüm sorularınızın cevaplarını bulabileceğiniz ve bugüne kadar yapılandırılan en yatırımcı odaklı marka olabilme hayalimizi gerçekleştirecek bir bilgilendirme modelini hayata geçireceğiz. 
     Bu ilgi bizi çok memnun ediyor ve bizimle ortak olmak isteyen herkesi memnun edebilmek için elimizden gelen herşeyi yapıyoruz.'' 
     
</TEXT>
</DOC>
