<DOC>
<DOCNO> 249157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/guncel/axgun02.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
3 saatlik maraton yarın 
</HEADLINE>
<TEXT>


Rekor sayıda başvurunun yapıldığı ÖSS için 1 milyon 786 bin 924 aday yarışacak. Başları açık olmayan veya kılık kıyafeti mevzuata uygun olmayanlar sınava alınmayacak 

SİBEL KAHRAMAN 

Üniversite maratonuna hazırlanan 1 milyon 786 bin 924 aday yarın Öğrenci Seçme Sınavı'na ÖSS girecek. Adaylara, 09.30'da başlayacak ve üç saat sürecek maratonda sözel ve sayısal alanlarda çoktan seçmeli 180 soru yöneltilecek. 

YDS 27 Haziran'da 
ÖSS'yi kazanmak için, sözel, sayısal, eşit ağırlıklı ve dil puan türlerinin en az birinden 160 puan almak gerekiyor. Lisans programlarını tercih edebilmeleri için de en az 185 puan alma koşulu bulunuyor. Üniversitelerin yabancı dille ilgili bölümlerinde okuyacak adaylar da, 27 Haziran'da Yabancı Dil Sınavı'na YDS katılacak. YDS, Almanca, Fransızca ve İngilizce olarak yapılacak. 
ÖSS'ye girebilmek için uyulması gereken kurallar şöyle 
Adaylar, kimlik kontrollerinin zamanında yapılabilmesi için en geç 09.00'da sınava girecekleri yerlerde hazır bulunacak.Kimlik belgeleri yanında bulunmayan veya bu belgelerin fotokopisiyle gelen adaylar kesinlikle sınava alınmayacak.Soru kitapçıkları dağıtıldıktan sonra gelen adaylar da sınava giremeyecek.Başları açık olmayan veya kılık kıyafeti yürürlükteki mevzuata uygun bulunmayan adayların sınava girmesine izin verilmeyecek.Cep telefonu, telsiz gibi haberleşme araçları, cep bilgisayarı, sözlük işlevi olan elektronik aygıt, silah, defter, kitap, pergel, cetvel ve benzeri araçlarla sınava gelinemeyecek.Adaylar sınav başladıktan sonra ilk 1.5 saat içinde sınav salonlarından ayrılamayacak. 

Kalem kırdılar 

14. Kalem Kırma Şenliği'nde, yarınki Öğrenci Seçme Sınavı ÖSS için tüyolar verildi. Test Tekniği Dershanesi'nin Atatürk Spor Salonu'nda düzenlediği şenlikte adaylar, sorulara yaklaşım tarzı ve şıkların nasıl elenmesi gerektiği hakkında bilgilendirildi. Rock grubu Pilli Bebek konseriyle sınav stresini atmaya çalışan adaylar, şenlik sonunda hep bir ağızdan "Biz bu sınavı kazandık. Bu hüküm değişmez. Kıralım kalemleri" diyerek ellerindeki kalemleri kırdı. 

Zor sorular ikinci tura 

Sınav sonuçlarının temmuzun son haftasında duyurulması planlanıyor. ÖSS'yi kazanan adaylar, girmek istedikleri yükseköğretim programları için tercih formu doldurma işlemlerine başlayacak. Tercih formlarıyla ilgili işlemlerin ardından üniversitelere yerleştirme yapılacak. Yerleştirme sonuçları da ağustosta açıklanacak Sınavla ilgili yapılan önerilerden bazıları şöyle 
Çözemediğiniz sorular üzerinde fazla zaman harcamayın. Her sorunun yaklaşık bir dakikalık süresi olduğunu unutmayın.Soruları sırayla çözmeye çalışın. Birinci turda doğruluğundan emin olduğunuz soruları cevaplayın. Emin olmadığınız veya zor gelen soruları ikinci tura bırakın.Zor soru ile kolay soru arasında puan değeri bakımından fark yoktur. Zor soru ile uğraşacağınız sürede daha fazla kolay soruyu çözmeniz, puan açısından daha avantajlıdır. 

</TEXT>
</DOC>
