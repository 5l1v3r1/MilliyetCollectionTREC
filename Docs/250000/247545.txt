<DOC>
<DOCNO> 247545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/soneko03.html </URL>
<DATE> 2004/06/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Devlet, devletle barışmaktan kaçındı... 
</HEADLINE>
<TEXT>

     Devlet ile vergi borçluları arasında barış sağlamak için uygulamaya konulan Vergi Barışı Kanunu'na en aykırı davranan kesim yine kamunun kendisi oldu. 
     Vergi barışından yararlanmak için başvuruda bulunan KİT'ler, belediyeler ve il özel idareleri, bugüne kadar yatırmaları gereken her 100 lira verginin ancak 11 lirasını ödedi. 
     Vergi barışı uygulamasından yararlanmak için 162 KİT, 9 bağlı müessese, ortaklık ve iştirak, 14 büyükşehir belediyesi, 59 bunlara bağlı kuruluş, bin 343 belediye, 162 belediyelere bağlı kuruluş, 8 il özel idaresi ve 29 da bu idarelere bağlı kuruluş başvurmuştu. 
     Vergi Barışı Kanunu ile sayıları bin 785'e ulaşan kamu niteliğindeki bu kuruluşların toplam vergi borçları, 1 katrilyon 391 trilyon 36 milyar liraya düşürüldü. 
     
     İŞ ÖDEMEYE GELİNCE YOKLAR 
     Vergi Barışı uygulamasında Nisan'da sekizinci taksit ödendi. Kanun uyarınca bu ay içinde ödenecek dokuzuncu taksit ile birlikte, vergi barışından yararlananlar için ödeme dönemi de sona erecek. 
     A.A muhabirinin edindiği bilgiye göre, Nisan sonu itibarıyla KİT'ler, iktisadi devlet teşekkülleri ve mahalli idarelerden vergi barışı uygulaması çerçevesinde 137 trilyon 68 milyar lira vergi tahsilatı yapıldı. 
     Oysa 1.3 katrilyon lira vergi borcu bulunan bu kuruluşların, Nisan sonu itibarıyla vergi barışı kapsamında 1 katrilyon 236 trilyon 476.8 milyar lira vergi ödemesinde bulunması gerekiyordu. 
     Böylece devletin çıkardığı kanuna en fazla uyum göstermesi gereken devlet kuruluşları, söz konusu dönemde yatırmaları gereken verginin ancak yüzde 11.1'ini ödediler ve yüzde 89.9'unun üzerine yattılar. 
     
     DİĞER BORÇLULARDA DURUM 
     Bu arada vergi barışı için başvurup da, uygulamaya ilişkin yükümlülüklerini en fazla yerine getirenler matrah artıranlar oldu. 
     Matrah artırımı sonucu kendilerine 1 katrilyon 857 trilyon 120 milyar lira vergi borcu çıkarılan bu kesimin, Nisan sonu itibarıyla ödemesi gereken tutar 1 katrilyon 650 trilyon 773.3 milyar lira olarak hesaplandı. 
     30 Nisan itibarıyla matrah artırımına gidenlerin ödediği vergi ise 1 katrilyon 523 trilyon 839.8 milyarı buldu ve tahsilat oranı da yüzde 92.3'e ulaştı. 
     Kesinleşmemiş veya dava safhasındaki borçlular da yüzde 80.8'lik tahsilat oranı ile vergi barışına sadık mükellef grubu içinde yeraldı. Tahsilat oranı, pişmanlık veya kendiliğinden beyanda bulunan mükellefler için ise yüzde 78.5 olarak hesaplandı. 
     
     ÖDEMEYENLER YİNE ÖDEMEDİ 
     Geçmişte de vergi borçlularının büyük bölümünü oluşturan kesinleşmiş alacaklılar listesindeki mükellefler ise, kamu kuruluşlarından sonra barışa rağmen borcunu ödememekte ısrar eden ikinci kesim oldu. 
     Barış sonrası 3 katrilyon 797 trilyon 828 milyar lira vergi borcu kalan bu grubun, Nisan sonu itibarıyla 3 katrilyon 375 trilyon 847 milyar lira ödeme yapması gerekiyordu. 
     Fakat kesinleşmiş alacaklardaki tahsilat tutarı 1 katrilyon 491 trilyon 488.7 milyar lirada, tahsilat oranı da yüzde 44.2'de kaldı. 
     
</TEXT>
</DOC>
