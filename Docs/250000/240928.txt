<DOC>
<DOCNO> 240928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko10.html </URL>
<DATE> 2004/05/18/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Köprü ve otoyollar özelleştirme programına alınıyor... 
</HEADLINE>
<TEXT>

     Özelleştirme kapsamında yer alan boğaz köprüleri ile 6 grup otoyolun özelleştirme programına alınmasına ilişkin Özelleştirme Yüksek Kurulu ÖYK kararının önümüzdeki günlerde çıkması bekleniyor. 
     Toplam 1.851 kilometreyi bulan otoyolların, işletme hakkı devri veya kiralama yöntemi ile 25 yıllığına devri öngörülüyor. 
     Otoyolların çevresindeki hizmet tesislerinin işletme hakkı da özelleştirilme kapsamında alıcı firmalara devredilecek. Mevcut işletmelerin işletme sürelerinin dolmasının ardından, otoyolun işletme hakkını alan firmaların buraları yeniden ihale edebileceği belirtiliyor. 
     
     BAKIM VE ONARIM 
     Otoyol ve köprülerin bakım ve onarımı için ise 2 formül üzerinde duruluyor. 
     Bakım ve onarımın ya yüklenici firma tarafından yapılması ve Karayolları Genel Müdürlüğü'nce denetlenmesi ya da doğrudan Karayolları Genel Müdürlüğü'nce yapılması öngörülüyor. 
     Söz konusu otoyol ve köprülerin yıl sonu veya en geç gelecek yılbaşında özelleştirilebileceği belirtiliyor. 
     
     OTOYOL GRUPLARI 
     Toplam 1.851 kilometreyi bulan otoyollar 6 grupta özelleştirilecek. Gruplar, Edirne-İstanbul-Ankara Otoyolu, Pozantı-Tarsus-Mersin Otoyolu, Tarsus-Adana-Gaziantep Otoyolu, Toprakkale-İskenderun Otoyolu, İzmir-Çeşme Otoyolu ve İzmir-Aydın Otoyolu olarak belirlendi. 
     
</TEXT>
</DOC>
