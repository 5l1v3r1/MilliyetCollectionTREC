<DOC>
<DOCNO> 241458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo17.html </URL>
<DATE> 2004/05/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Barcelona, Rüştü ile yollarını ayırdı 
</HEADLINE>
<TEXT>

     Geçen sezon İspanyolların dünyaca ünlü kulübü Barcelona'ya transfer olan ve yalnızca 2 lig maçında forma giyebilen milli kalecimiz Rüştü Rençber'in İspanya macerası sona erdi. Barcelona Kulübü şu anda milli takımla birlikte Avustralya'da kampta olan kaleci Rüştü ile yollarını ayırdığını açıkladı. 
     CNN TÜRK'ün haberine göre, Barcelona kulübünden yapılan açıklamada, milli kaleci Rüştü’nün önümüzdeki sezon Barca forması giymeyeceği belirtildi. Haber tüm Catalan basınında geniş şekilde yer aldı. 
     
     RÜŞTÜ'NÜN YERİNE JORGUERA 

     Gerekçe olarak, Rüştü’nün ortaya koyduğu kötü performans ve takımda yabancı statüsünde oynaması gösterildi. Barcelona Kulübü ayrıca, Rüştü’nün yerine Victor Valdes’in yanında bu sezon üçüncü kaleci olarak başarılı bir grafik çizen Jorquera’nın forma giyeceğini ifade etti. 
     Böylece, Barcelona’ya büyük umutlarla gelen Rüştü, İspanya Ligi’nde sadece iki maç forma giyme şansı bularak takımdan gönderilmiş oldu. 
     Basına yansıyan haberlere göre Rüştü’nün gönderilmesinde Teknik Direktör Rijkaard’ın büyük etkisi olduğu öğrenildi. 
     
     RIJKAARD İSTEDİ 

     Rijkaard’ın sezon başından beri Rüştü’ye ısınmadığı ve ona güven aşılamadığına dikkat çeken Catalan gazeteler, Rüştü’nün gönderilmesi raporunu Hollandalı hocanın bizzat hazırladığını iddia etti. 
     
     TRANSFERDE KOLAYLIK 

     Bu arada, Barcelona Kulübü’nün Rüştü ile ilgilenen kulüplere bonservis bedelinde büyük kolaylık yapılacağı da açıklandı. Rüştü’ye, Almanya ve Türkiye’den teklifler olduğuna işaret eden kulüp, milli kalecimizin bu takımlardan birini kabul etmesi durumunda transferde engel oluşturmayacaklarını ifade etti. 
     
     RÜŞTÜ İDDİALARI YALANLADI 

     Barcelona'nın Rüştü'yü gönderme kararı aldığına ilişkin haberleri yalanlayan Rüştü ise bunların ''sadece söylenti'' olduğunu söyledi. 
     A Milli Futbol Takımı ile birlikte Avustralya'da kampta olan Rüştü, telefonda AA muhabirine yaptığı açıklamada, ''Barcelona'dayım ve transferi düşünmüyorum. Milli Takım kampı sona erdikten sonra Barcelona'ya geri döneceğim'' dedi. Milli Takım kampına katılmadan önce Barcelona kulübü ile bazı konuları görüştüğünü söyleyen Rüştü, ''Ancak takımdan ayrılmam söz konusu değil. Bu tür haberler sadece söylenti. Zaten Barcelona kulübünün benimle ilgili bir kararı olsa ilk önce bana söylerlerdi. Bana da hiç kimse bir şey söylemedi. Böyle bir şey konuşmadık. Ben, şu an için transfer olmayı düşünmüyorum'' açıklamasında bulundu. 
     Barcelona'daki ilk yılında şanssız bir sezon geçiren Rüştü, 3 lig ve 1 kupa maçında forma giyerken, yediği hatalı gollerden dolayı teknik direktör Frank Rijkaard tarafından yedek kulübesine alınmıştı. 
     Bu arada, La Liga'da 3'den fazla yabancı oyuncu oynatamama kuralı bulunduğundan, Rüştü'nün AB statüsünde oyuncu olarak tanınması için geçtiğimiz aylarda Barcelona Kulübü, Real Sociedad'ta Nihat Kahveci'ye bu hakkın tanınmasını örnek göstererek mahkemeye başvurdu. Söz konusu kararın önümüzdeki sezon başından önce çıkması beklenmiyor. 
     

     
</TEXT>
</DOC>
