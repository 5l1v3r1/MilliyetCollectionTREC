<DOC>
<DOCNO> 202211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun47.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Kıbrıslı Türkler statükoya karşı 
</HEADLINE>
<TEXT>

     AB Komisyonu, KKTC'de yapılan seçimlerin sonuçlarının, Kıbrıslı Türklerin çoğunluğunun çözümden yana olduğunu ve statükoya karşı çıktığını gösterdiğini kaydederek, müzakerelerin Annan Planı çerçevesinde tekrar başlaması çağrısında bulundu. 
     AB Komisyonu'nun genişlemeden sorumlu üyesi Günter Verheugen'in sözcüsü Jean-Christophe Filori, günlük olağan basın toplantısına, KKTC seçimlerine ilişkin açıklamasıyla başladı. 
     Sözcü, şu değerlendirmeyi yaptı 
     ''Ada'nın kuzeyindeki vatandaşlar, statükoya son verilmesinden yana iradelerini açık bir şekilde ifade ettiler. Bu durum, müzakere masasına dönme zamanı geldiğini kanıtlıyor. Verheugen'in de söylediği gibi, Kuzey Kıbrıslı yetkililer nezdinde, bu oylamanın sonuçlarını dikkate almaları ve vatandaşların çoğunluğunun istediği gibi, Annan Planı temelinde müzakere masasına dönmeleri için ısrarcıyız. 1 Mayıs'tan önce daha zaman var ve Kuzey Kıbrıs yetkililerinin bunu anlayacaklarını, fırsatı değerlendireceklerini umuyoruz.'' Filori, ''Bu, seçimleri tanıdığınız anlamına mı geliyor '' sorusuna şu yanıtı verdi 
     ''Hayır, seçim sonuçlarını tanımıyoruz. Siyasi gerçek hakkında bilgi alıyoruz. Orada insanların yaşadığı bir alan var ve bu insanlar, dikkate alınması gereken bir isteği açık bir şekilde ifade ettiler. Statükoya son verme zamanı gelmiştir. Bu fırsatın kaçırılmayacağını umuyoruz. Çıtayı 1 Mayıs'tan önce doğrultma olanağı vardır. Birleşmiş bir Kıbrıs'ın 1 Mayıs'ta AB'ye girmesi olanağının hala mevcut olduğunu düşünüyoruz.'' Sözcü, Verheugen'in seçimlere hile karıştırılmış olabileceğine ilişkin endişelerinin hatırlatılması üzerine, ''Verheugen'in söylediklerine ekleyecek bir şeyim yok. Bu noktaya dönmek istemiyorum. Manevralara rağmen, insanların çoğunluğu açık bir istek ifade ettiler'' dedi. 
     Filori, Kıbrıs'ta seçimlerin tekrarlanması olasılığından söz edilmesi üzerine şunları söyledi 
     ''Spekülasyon yapmam. Yeni seçimler olup olmayacağını bilmiyorum. Biz Kuzey Kıbrıslı yetkilileri, halkın iradesini dikkate almaya davet ediyoruz. AB Komisyonu, uluslararası fon konferansı düzenlemek istiyor ve çözüm halinde Kuzey Kıbrıs'ın ekonomik kalkınması için 206 milyon euro öngördü.'' Sözcü, bir soru üzerine, Kıbrıs sorununun çözümünün bir anahtarının da Türkiye'de olduğunu söyledi. 
     

     
</TEXT>
</DOC>
