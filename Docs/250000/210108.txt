<DOC>
<DOCNO> 210108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun21.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'da Türk balıkçı teknesi alıkonuldu 
</HEADLINE>
<TEXT>

     Gürcistan karasularında bir Türk balıkçı teknesinin alıkonulduğu belirtildi. 
     Gürcistan'ın Rustavi-2 televizyon kanalının haberinde, ''Damaleç-2'' isimli Türk balıkçı teknesinin, Abhazya özerk bölgesinin karasularından ayrıldığı sırada Poti limanı açıklarında Gürcü sahil güvenlik ekipleri tarafından alıkonulduğu kaydedildi. 
     Balıkçı teknesinin, 30 kişilik mürettebat ve 100 ton civarında balık yüküyle Poti limanına çekildiği ve yükün boşaltıldığı belirtildi. 
     Balıkçı teknesinin, Gürcistan karasularında izinsiz avlandığı gerekçesiye alıkonulduğu ve idari soruşturma başlatıldığı bildirildi. 
     Gürcistan karasularında bir süre önce de izinsiz avlandığı gerekçesiyle bir Türk balıkçı teknesi alıkonulmuş ve büyük miktarda para cezasına çarptırılmıştı. 
     
</TEXT>
</DOC>
