<DOC>
<DOCNO> 205610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sontur14.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times "Erdoğan Başbakan olabilir" 
</HEADLINE>
<TEXT>

     Cumhurbaşkanı Ahmet Necdet Sezer'in "kişiye özel" olduğu gerekçesiyle veto ettiği anayasa değişikliklerini onaylaması yurt dışında da ilgi çekti. 
     Financial Times gazetesi, Sezer'in kararıyla AKP Genel Başkanı Tayyip Erdoğan'ın Başbakan olma yolunu açtığına dikkat çekti. 
     İngiliz gazetesi, Türk Parlementosunun Cumhurbaşkanı Sezer'in veto ettiği anayasa değişikliklerini ikinci kez kabul ettiğini belirterek Parlamentonun Sezer'e değişikliklere destek vermekten başka bir seçenek bırakmadığını kaydetti. 
     
     LİBERAL 
     Anayasa Mahkemesi eski başkanı olan Sezer'in değişikliklerin, yasaların tek kişi için değil, herkes için olması gerektiği ilkesini ihlal ettiğini belirttiğini anımsatan gazete, "liberal" olarak nitelendirdiği AKP'nin seçimde büyük zafer kazandığına ancak lideri Erdoğan'ın yasaklı olduğu için secime katılmadığına dikkat çekerek "Artık Şubat'ta yapılması beklenen ara seçime katılabilir ve seçimden hemen sonra başbakan olarak Abdüllah Gül'ün yerini alabilir" diye yazdı. 
     





</TEXT>
</DOC>
