<DOC>
<DOCNO> 202796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur16.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
340 belde, köy oluyor... 
</HEADLINE>
<TEXT>

     TBMM İçişleri Komisyonu'nda, AK Parti Denizli Milletvekili Ümmet Kandoğan'ın, nüfusu 2 binin altına düşen belde belediyelerinin kaldırılmasına ilişkin yasa teklifi kabul edildi. 
     Kandoğan tarafından dün akşam saatlerinde TBMM Başkanlığı'na sunularak bugün komisyonda ele alınan teklif, 2000 yılı genel nüfus sayımı sonuçlarına göre il ve ilçe merkezleri hariç, nüfusu 2 binin altında olan belediyelerin tüzel kişiliklerinin sona erdirilmesini öngörüyor. Tüzel kişiliği kaldırılan belediyelerden sınırı diğer belediyeye yakın olanlar birleştirilecek, diğerleri ise aynı adla köye dönüştürülecek. 
     Belediyelerde çalışan işçi ve memurlar ise 3 ay içinde valilikler tarafından durumlarına uygun boş kadrolara atanacaklar. 
     Teklif, tüzel kişiliği kaldırılan belediyelerin ve seçilmiş organlarının yapılacak ilk mahalli seçimlere kadar görevde kalmalarını da düzenliyor. Buna göre, belediyeleri kaldırılan belediye başkanları ve meclisleri 28 Mart 2004 tarihinde yapılacak seçimlere kadar görevde kalacaklar. 
     TBMM İçişleri Komisyonu ayrıca Kamu Görevlileri Etik Kurulu Kurulması, Dernek ve vakıfların kamu Kurum ve Kuruluşları ile ilişkileri ve sporda şiddetin önlenmesine dair yasa tasarılarını da tali komisyon sıfatıyla görüştü. 
     
</TEXT>
</DOC>
