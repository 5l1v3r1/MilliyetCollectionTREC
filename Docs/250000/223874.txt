<DOC>
<DOCNO> 223874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas09.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eva Peron'nun kefeni rekor fiyata satıldı 
</HEADLINE>
<TEXT>

     Arjantin'in eski ''bir numaralı kadını'' Eva Peron'un kefeni, açık artırmada rekor fiyata satıldı. 
     İtalya'nın başkenti Roma'daki Christie's müzayede evinde yapılan açık artırmada, 1952 yılında 33 yaşında kanserden ölen Eva Duarte de Peron'un kefeni için en yüksek teklifi, 160 bin 100 euro ile Arjantinli havayolu şirketi Aerolinas Argentinas verdi. 
     Müzayede evinden yapılan açıklamada, kefenin beklenen fiyatın çok üstünde satıldığı kaydedildi. Üç parçadan oluşan ve Arjantin bayrağını temsil eden mavi ve beyaz renklerindeki kefenin en fazla 40 bin euro'ya satılması bekleniyordu. 
     Havayolu şirketinin, ayrıca Eva'nın kocası Arjantin'in eski diktatörü Juan Domingo Peron'un bir üniformasını 93 bin euro ve kütüphanesini 148 bin 250 euro'ya satın aldığı kaydedildi. 
     Satışa sunulan eşyaların, Peron'un özel sekreterliğini yapan Mario Rotundo tarafından kurulan ''Halklar Arasında Barış ve Dostluk'' adlı derneğe ait olduğu belirtildi. 
     
</TEXT>
</DOC>
