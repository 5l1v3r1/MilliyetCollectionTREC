<DOC>
<DOCNO> 214845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur36.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valiliği Trafiğin normal akışı sürüyor 
</HEADLINE>
<TEXT>

     İstanbul Valiliği, olumsuz hava koşullarının yaşandığı kentte, vatandaşların büyük oranda kurallara uyduğunu ve trafiğin normal akışının sürdüğünü bildirdi. 
     Valilik'ten yapılan yazılı açıklamada, İstanbul'daki kar yağışının etkisini devam ettirdiği ve ana arterlerde yer yer buzlanmalara neden olduğu kaydedildi. 
     Bu nedenle sürücülerin araçlarına zincir takmadan ana arterlerde trafiğe çıkmalarına izin verilmediği belirtilen açıklamada, zincirsiz araçların trafikten men edildiği ve haklarında cezai işlem uygulandığı bildirildi. 
     Açıklamada, ''Sayın vatandaşlarımızın büyük oranda kurallara riayet ettikleri ve trafiğin genel olarak normal akışını sürdürdüğü gözlemlendiğinden, kendilerine teşekkür ederiz'' denildi. 
     
</TEXT>
</DOC>
