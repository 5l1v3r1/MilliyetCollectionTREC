<DOC>
<DOCNO> 203832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/siyaset/siy04.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sonunuz Kubilay'a saldıranlar gibi olur' 
</HEADLINE>
<TEXT>

   Genelkurmay Başkanı Özkök, "Kubilay adı, Türkiye Cumhuriyeti'nin laik ve demokratik yapısını hedef alanların karşılaşacakları sonu da gösteriyor" dedi 
      ANKARA Milliyet 

   
   Genelkurmay Başkanı Orgeneral Hilmi Özkök, "Kubilay" adının Türk Devrim Tarihi'nde sembol haline geldiğini ve böyle kalacağını belirterek, "Diğer taraftan 'Kubilay' adı, Türkiye Cumhuriyeti'nin laik ve demokratik yapısını hedef alarak, her ne şekilde olursa olsun onunla mücadeleyi göze alacakların karşılaşacakları sonu da göstermesi bakımından bir moral kaynağıdır" dedi. 
   Özkök, 23 Aralık Şehit Asteğmen Kubilay'ı Anma Günü nedeniyle TSK'ya yayımladığı mesajında, Kubilay'ın şehit edildiği 23 Aralık 1930'u, "İslam dinini kendi sapık amaçları doğrultusunda kullanan karşı devrim iddiasındakilerin gerçek yüzlerinin anlaşıldığı dönüm noktası olarak kabul etmek gerektiği"ni kaydetti. 
   Özkök, mesajında sözlerine şöyle devam etti "Kubilay adı, genç kuşaklarımıza çağdaş cumhuriyetimizin temel değerlerini, Atatürk ilke ve devrimlerini ve her şeyden önemlisi çok sağlam temeller üzerine oturtulmuş cumhuriyeti bizlere emanet eden bir neslin dramını ve onların bu kutsal emaneti ne büyük mücadelelerle bugünlere taşıdığını anımsatacaktır." 
   Cumhurbaşkanı Ahmet Necdet Sezer de mesajında, "Kubilay, gericiliğe ve karanlık düşüncelere karşı verilen savaşın simgesi olmuş, laik ve demokratik Türkiye Cumhuriyeti'nin her koşulda, gerektiğinde can verilerek korunacağını göstererek ulusumuzun gönlünde ölümsüz yer edinmiştir" dedi. 
   
   'Asteğmen' demedi 
   TBMM Başkanı Bülent Arınç da, "asteğmen" ifadesini kullanmadığı mesajında, "Şehit öğretmen Kubilay'ı bir kez daha rahmetle anıyorum" dedi. 
   Başbakan Recep Tayyip Erdoğan da Kubilay için "teğmen" unvanını kullanarak "Vatanına gönülden bağlı genç teğmen Kubilay, milletimizin cumhuriyetimize, ülke birlik ve bütünlüğüne sahip çıkma ve onu yüceltme inancının bir sembolü olarak tarihimizdeki yerini almıştır" ifadelerine yer verdi. 
   
   
   
</TEXT>
</DOC>
