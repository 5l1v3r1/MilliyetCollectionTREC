<DOC>
<DOCNO> 205299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/yasam/yas01.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Böyle adaleti reddediyoruz ' 
</HEADLINE>
<TEXT>

   Kameraman Yıldız'ı düğününde öldürmekten 15 yıl ceza alan kuzeni Kaplan'ın İnfaz Kanuna göre 4 yıl yatacak olmasına ailesi isyan etti 
      M. AKİF ERDEM İstanbul 
   
   NTV kameramanı Hüseyin Yıldız'ı geçen yıl düğün gecesi öldürmekten yargılanan kuzeni Hüseyin Kaplan, 15 yıl ağır hapis cezasına çarptırıldı. Ancak, İnfaz Kanunu'na göre 5.5 yıl yatacak olan Kaplan, tutuklu kaldığı süre de bu süreden düşüleceği için yaklaşık 4 yıl sonra özgürlüğüne kavuşacak. Cezayı az bulan Yıldız'ın ailesi ise karara isyan etti. 
   Kartal 1. Ağır Ceza Mahkemesi'nde dün görülen duruşmaya, tutuklu sanık Kaplan ile Yıldız'ın annesi Şehriban ve babası Hüseyin Yıldız da katıldı. Mahkeme, son savunmasında "Pişmanım" demekle yetinen Kaplan'ı kasten adam öldürmekten önce 24 yıl hapis cezasına çarptırdı. Daha sonra sanığın duruşmalardaki iyi halini göz önünde bulunduran heyet, cezayı 15 yıl ağır hapis ve 2.3 milyar lira para cezasına çevirdi. İnfaz Kanunu'na göre 5.5 yıl yatacak olan Kaplan, tutuklu kaldığı süre bu cezadan düşeceği için 4 yıl sonra serbest kalacak. 
   
   Görüntüler saklanacak 
   Olayı görüntüleyen fotoğraf ve kasetlerin delil mahiyetinde olması nedeniyle dosyada saklanmasını da kararlaştıran mahkeme heyeti, ayrıca kendilerine yasal bir görev verilmediği halde dosyayı yönlendirmeye yönelik rapor düzenledikleri gerekçesiyle Balıklı Rum Hastanesi'nde görevli Rafet Ilgaz ve Şayetse Polat hakkında da suç duyurusunda bulunulmasını kararlaştırdı. 
   Mahkeme ayrıca, sanık avukatı Ali Baba Talipoğlu tarafından imzasız belgeyi gönderenler hakkında işlem yapılması için Adli Tıp Başkanlığı ve savcılığa suç duyurusunda bulunulmasını karara bağladı. 
   
      'Damatlığı üzerindeydi' 
   Karara tepki gösteren Yıldız'ın annesi ve babası, koridorda bağırdıkları için dışarı çıkarıldılar. 
   "Bu cani oğlumu bilerek öldürdü. Simit çalanlar bile 15 yıl ceza alırken oğlumu öldüren katile aynı ceza verildi" diyen anne Şehriban Yıldız, kararı temyize götüreceklerini söyledi. Baba Hüseyin Yıldız ise, "Oğlum damatlığı ve nikah yüzüğüyle mezara girdi. Eşi gelinliğiyle ortada kaldı. Bu cani, oğlumu kasıtlı öldürdü. Böyle adaleti kabul etmiyoruz " dedi. 
   
   
   
</TEXT>
</DOC>
