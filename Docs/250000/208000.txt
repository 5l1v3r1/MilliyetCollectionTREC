<DOC>
<DOCNO> 208000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/siyaset/siy02.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta CTP-DP koalisyonu tamam 
</HEADLINE>
<TEXT>

   CTP lideri Mehmet Ali Talat ve DP lideri Serdar Denktaş anlaştı. Talat, Annan planı esasında 1 Mayıs'a kadar çözüm hedefi belirlediklerini söyledi 
      SEFA KARAHASAN Lefkoşa 

   
   KKTC'de 14 Aralık seçimlerinden sonra başlayan hükümet kurma çalışmaları sonuçlandı. Hükümeti kurmakla görevlendirilen Cumhuriyetçi Türk Partisi CTP lideri Mehmet Ali Talat ve Demokrat Parti DP lideri Serdar Denktaş, koalisyon hükümeti kurma konusunda anlaştıklarını açıkladı. Talat, "toplumsal uzlaşı ve çözüm hükümeti kurduklarını", Annan planı esasında görüşmeler yoluyla 1 Mayıs'a kadar çözüm hedefi güdeceklerini söyledi. Talat'ın başbakan olacağı hükümette Serdar Denktaş da Dışişleri Bakanı ve Başbakan Yardımcısı olarak görev yapacak. 10 bakanlıktan dördü DP'de, altısı da CTP'de olacak. 
   Talat ve Denktaş, dün partilerinin ortak komitelerinin Cumhuriyet Meclisi'nde yaptığı toplantının ardından basın toplantısı düzenledi. Talat, bakanlar kurulu listesinin belirlenip bugün Cumhurbaşkanı Rauf Denktaş'a sunulacağını bildirdi. Talat, hükümet programının en kısa sürede meclise sunulacağını ve güvenoyu prosedürünün başlayacağını söyledi. Tüm toplumsal kesimlerin hükümeti desteklemesini isteyen Talat, "Biz kararlılıkla işbirliği içerisinde bir bütün hükümet olarak hareket edeceğiz" dedi. 
   Talat, Annan planının referanduma sunulması tarihiyle ilgili soru üzerine, referandumun, tarafların uzlaştığı bir tarihte olacağını kaydetti. CTP lideri, hükümete onay aldıktan sonra hemen Rum kesimiyle görüşmelere başlamalarının söz konusu olmadığını, önce Türkiye'de görüş oluşturulması gerektiğini belirtti. 
   
   Altı bakanlık CTP'de 
   Bakanlıkların dağılımı hakkında da bilgi veren Talat, Dışişleri, Ekonomi ve Turizm, Çalışma ve Sosyal Güvenlik'le Tarım ve Orman bakanlıklarının DP'de, Eğitim ve Kültür, İçişleri, Bayındırlık ve Ulaştırma, Sağlık Sosyal Yardım, Gençlik ve Spor Bakanlığı'yla Maliye bakanlıklarının da CTP'de olduğunu kaydetti. Serdar Denktaş da, riskleri göze alarak adım attıklarını söyledi. Denktaş, "Umarım hükümetin oluşumu ada üzerindeki sorunun kalıcı çözümüne yardımcı olur" dedi. Denktaş, "Biz iki parti olarak, samimiyetle ve birbirimizi anlayarak bu yolda yürüyebileceğiz" diye konuştu. 
   KKTC siyasi tarihinde ilk kez bir sol parti başkanının başbakanlığında hükümet kuruldu. 
   
   Denktaş'la Erdoğan mutabık    İSTANBUL Milliyet 

   Başbakan Recep Tayyip Erdoğan ve KKTC Cumhurbaşkanı Rauf Denktaş, aralarında görüş ayrılığı olmadığını bildirdi. Erdoğan, KKTC'de koalisyon hükümetinde anlaşmaya varılmasını "hayırlı bir gelişme" olarak nitelendirirken, "Beklediğimiz de buydu" dedi. 
   İstanbul Valiliği'nde dün gerçekleşen görüşme için Erdoğan saat 15.15'te, Denktaş da 15 dakika sonra valiliğe geldi. Yaklaşık bir saat süren görüşmenin ardından yapılan açıklamada Erdoğan şöyle dedi 
   "Ortak hedefimiz BM Genel Sekreteri'nin iyi niyet misyonu çerçevesinde ve Ada'daki gerçekler temelinde adil ve kalıcı bir barışa katkıda bulunmaktır. Kıbrıs'ta kalıcı barış ve çözüm için sarfedilecek gayretlerin bundan böyle Türkiye ile KKTC arasında esasen mevcut olan dayanışma ve işbirliği içinde yürütülmesi hususunda tam mutabakat halindeyiz." 
   Kıbrıs'ın "müşterek, milli bir dava" olduğunu dile getiren Denktaş da, "Hedef kalıcı barış, uzlaşmadır, geçmişin tekrarlanmamasıdır. Halkımızın refah ve güven içinde yaşamasıdır. Bunları konuştuk, ayrı bir görüşümüz yoktur. Bu güzel işbirliği devam edecek ve milli davamızın yararına olacak" dedi. 
   
   'Türkiye ile iyi ilişki zorunlu'    SEFA KARAHASAN Lefkoşa 

   Koalisyon hükümetinin kurulmasının ardından CTP Genel Başkanı Mehmet Ali Talat, ilk Milliyet'e konuştu. Ada'nın 20 yıldan sonra ilk sol görüşlü başbakanı olacak olan Talat, Türkiye ile birlikte hareket edeceklerini söyleyerek, "Türkiye'yle ilişkilerimizin çok iyi olması bir zorunluluk. İlk ziyaret tabii ki Ankara'ya olacak. Davet bekliyorum. Başbakan Erdoğan ABD'ye gitmeden önce. Yapılan çalışmayı görmek istiyoruz. Katkıda bulunmak istiyorum" dedi. 
   
   
</TEXT>
</DOC>
