<DOC>
<DOCNO> 210288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/spor/spo03.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne oldu böyle 
</HEADLINE>
<TEXT>

   Berkant'ı İstanbul'a yollayan Fatih Terim, imza atmayan Ümit Karan'a gözdağı verdi. "Bileğim ağrıyor ama kalırım" diyen golcüsünün idmanda iyi olduğunu gören tecrübeli çalıştırıcı, "Sakatlığın geçti galiba" diye takıldı 
   ERHAN TELLİ 

   
   'Bu nasıl sakatlık' 
   GALATASARAY Teknik Direktörü Fatih Terim, Berkant'ı İstanbul'a yolcu ettikten sonra sözleşmesi sezon sonunda bitecek olan ve henüz imza atmayan diğer gurbetçisi Ümit Karan'a da ultimatom verdi. Terim'in, önceki gün yapılan antrenmanda yanına çağırdığı Ümit'e, "Gazetelerde 15 gün oynayamayacağın yazıyor. Bu nasıl sakatlık Seni de mi İstanbul'a yollayalım " diye sorduğu iddia edildi. Ümit'in de, "Bileğimde ağrı var. Ama kalabilirim" yanıtını verdiği bildirildi. 
   
   Zorunlu tercih 
   İSTANBUL'A gönderilmekten son anda kurtulan futbolcu, antrenmanda da sürekli Terim'in iğneleyici konuşmalarına maruz kaldı. Çift kale maçta sağlam bir oyuncu kadar performans gösterdiği futbolcusuna göndermede bulunan Fatih hoca, "Ne oldu, sakatlığın geçti galiba. Bileğinin sakat olması koşmanı engellemez" ifadesini kullandı. Tecrübeli çalıştırıcının, golcüyü Diyarbakır maçı öncesinde göndermeyi düşündüğü, ancak kadrodaki eksikler nedeniyle bu düşüncesinden vazgeçtiği öğrenildi. 
   
   Hakan'dan taşlama    EROL DEMİRKOL 

      Ödülünü aldı 
   ÖZEL Coşkun Eğitim Kurumları tarafından düzenlenen ankette yılın en başarılı spor adamı seçilen Gençlik ve Spor Genel Müdürü Mehmet Atalay ile onur ödülüne layık görülen Galatasaraylı oyuncu Hakan Şükür ödüllerini aldı. Öğrencilerin sorularını yanıtlayan Sarı - Kırmızılı futbolcu, son dönemde kendilerini üzen olaylar yaşandığını söyledi. 
   
   İmalı konuştu 
   HAKAN, "Futbolu ne zaman bırakmayı düşünüyorsunuz" sorusuna ise imalı bir cevap verdi. Kral şöyle konuştu "Bu artık bizim dışımızda gelişiyor. Arkadaşlarımıza olanlardan sonra, futbolu ne zaman bırakacağım konusunda bir süre belirleyemiyorum. Ben hep 2005'i hedef göstermiştim. Ama her şeyi zaman gösterecek." 
   
   Aslan'ın Ulusoy gafı    HALİL ÖZER 

   'Hacizle alınır' 
   GALATASARAY yönetiminin, Futbol Federasyonu Başkanı Haluk Ulusoy'a, VIP locası borcu yüzünden icra takibi tehdidi yolladığı öğrenildi. Ailesi de koyu Galatasaraylı olan Ulusoy, her sezon Ali Sami Yen'den bir loca satın alıyordu. Ancak Başkan, Mehmet Cansun döneminde bu loca parasının büyük bölümünü ödemeyi geciktirdi. Özhan Canaydın da göreve gelir gelmez, Ulusoy'a bir yazı yazarak, "Ya 35 milyarı ödeyin ya da üç gün içinde bu para, haciz yoluyla alınacak" uyarısında bulundu. 
   
   'Evet oldu' 
   ULUSOY, yönetim karar defterinde de yer alan bu yazı eline geçince şaşkına döndü ve iş hacize gitmeden, 35 milyarı ödedi. Ancak bu ödemenin ardından Canaydın yönetimi, yaptığı gafın farkına vardı ve telefonlarla, Ulusoy'dan bin bir özür dilendi. Ama bu işin perde arkasında, seçim döneminde Ulusoy'un, Mehmet Cansun'u desteklemesinin yattığı ileri sürülüyor. Ulusoy da konuyla ilgili "Bu işi büyütmeyin. Tamam böyle bir şey oldu. Ama özür dilediler" ifadesini kullandı. 
   
   Elde kaldı 19 kişi    DİYARBAKIRSPOR maçının hazırlıklarını Antalya'da sürdüren Galatasaray dün sadece 19 kişiyle çalıştı. Cezalı olmaları nedeniyle yarınki maçta forma giyemeyecek olan Murat, Ömer, Emrah ile milli takıma çağırılan Cafer Can da dün İstanbul'a döndü. Terim, Ayhan'ı Murat'ın yerinde denerken, Ümit ise yedek takımda, az kişi olmaları nedeniyle defansta görev yaptı. Sarı - Kırmızılı takım bu sabah yapılacak antrenman sonrasında Diyarbakır'a uçacak. 
   
   Sarıgül'den brifing    ŞİŞLİ Belediye Başkanı Mustafa Sarıgül, Ali Sami Yen projesi hakkında dün akşam yöneticilere bilgi verdi. Sarı - Kırmızılılar, Seyrantepe'deki arsaya yeni stat, Mecidiyeköy'e de iş merkezi kurulma düşüncesi hakkında Sarıgül'e sorular yönelttiler. Eski yönetici Sarıgül'ün proje üzerinde çalışmayı sürdüreceği, tarafların da sürekli temas halinde bulunacağı bildirildi. 
   
   
</TEXT>
</DOC>
