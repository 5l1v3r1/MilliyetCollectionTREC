<DOC>
<DOCNO> 235958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo42.html </URL>
<DATE> 2004/04/29/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Kutlualp Daum ile maç izledik, transfer için ligin bitmesini bekliyoruz 
</HEADLINE>
<TEXT>

     Fenerbahçe Kulübü Asbaşkanı ve Dış İlişkiler Sorumlusu Hakan Bilal Kutlualp, teknik direktör Christoph Daum ile birlikte Budapeşte'de sadece Macaristan-Brezilya milli maçını izlediklerini belirterek, ''Transfer için ligin bitmesini bekliyoruz'' dedi. 
     Hakan Bilal Kutlualp ve Daum, Brezilya'nın dün Macaristan ile deplasmanda yaptığı özel maçı izledikten sonra bugün İstanbul'a döndü. 
     Kutlualp, AA muhabirine yaptığı açıklamada, kendisinin işleri nedeniyle Macaristan'da bulunduğunu ifade ederek, ''Daum ile orada buluştuk. Beraber maçı izledik. Ligde hedefimize doğru gidiyoruz. Lig bitince transfere başlayacağız. Transfer için önümüzde daha uzun süre var. Şu anda bu konuda açıklanacak bir şey yok'' diye konuştu. 
     Macaristan'da Brezilya Milli Takımı ile aynı otelde kaldıklarını kaydeden Hakan Bilal Kutlualp, şunları söyledi 
     ''Brezilyalı futbolcularla otelde ayak üstü sohbetler oldu. Herkes o otelde kalıyordu. Taraftarlar da otele gelip oyuncularla fotoğraf çektirip, sohbet ediyordu. Daum'un da otelde Alex ile sohbet etmesi normal. Alex'i istediğimizi herkes biliyor. Ama Brezilyalı oyuncunun kendisinin pazarlık etmesi söz konusu olamaz. Onun avukatları var. Bizde de para konusunu Daum değil, ben görüşürüm.'' 
     
</TEXT>
</DOC>
