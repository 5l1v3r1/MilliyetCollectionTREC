<DOC>
<DOCNO> 220344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur36.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, Antalya'da CHP'ye yüklendi 
</HEADLINE>
<TEXT>

     Başbakan Recep Tayyip Erdoğan, Antalyalılara, 2005 yılında doğalgaz getirileceği, Kepez'de iki yeni hastanenin hizmete gireceği ve Alanya karayolunun yıl sonuna kadar bitirileceği müjdesini verdi. 
     Başbakan Erdoğan, Antalya'nın Mevlana Kavşağı'nda düzenlenen mitingde yaptığı konuşmada, hortumları kesilen bazı kişilerin bağırmaya başladıklarını belirterek, ''Hortumcular bağırmaya başladılar. Niye bağırıyorlar Hortumları kesildi de ondan'' dedi. Erdoğan, hortumlar kesildikten sonra elde edilen kaynakla, 1,5 milyon aileye kömür, 15 milyon öğrenciye de ders kitaplarının ücretsiz dağıtıldığını söyledi. 
     Vatandaşların, ''Vur vur inlesin, Cem Uzan dinlesin'' diye tempo tutmaları üzerine Erdoğan, ''Gerek yok... Enerjinizi buna harcamanıza hiç gerek yok. Bizim yapacak çok işimiz var'' yanıtını verdi. Vatandaşların bu kez, ''Türkiye seninle gurur duyuyor'' sloganı atmalarına karşılık Erdoğan, ''Biz sizlerle gurur duyuyoruz'' dedi. 
     Antalya'nın sağlıkta ciddi sorunları bulunduğunun da altını çizen Başbakan Erdoğan, bu yıl içinde Kepez'de 400 yataklı yeni bir devlet hastanesinin temelinin atılacağını, yine Kepez'de yapımı tamamlanan Kepez Aşur Aksu Devlet Hastanesi ile Kumluca Devlet Hastanesi'nin nisanda açılacağını bildirdi. Temeli atılacak yeni Kepez Hastanesi'nin de verilen tarihte bitirileceğini vurgulayan Erdoğan, ''Biz tarih konuşuruz. Verdiğimiz tarihte de işi bitiririz'' diye konuştu. 
     Kendisinin gökten zembille inmediğini, damdan belediye başkanı olarak düştüğünü anlatan Erdoğan, İstanbul'da belediye başkanlığı görevini, CHP zihniyetinden devraldığını söyledi. Erdoğan, ''CHP zihniyeti susuzluktur, CHP zihniyeti hava kirliliğidir. CHP zihniyeti çöp dağlarının yükselmesidir. CHP zihniyeti kanalizasyonun caddelerin ortasından akmasıdır. Neden Çünkü beceremezler, başaramazlar. Yaptıkları ortada'' dedi. 
     ''Antalya'nın altyapısı var mı '' diye soran Başbakan Erdoğan, sözlerini, ''Böyle bir turizm kenti olur mu '' sorusuyla sürdürdü. 
     İstanbul belediye başkanlığı görevine geldiğinde su sıkıntısının had safhada olduğuna değinen Erdoğan, artık İstanbul'un 2040 yılına kadar su sorununun bulunmadığını belirtti. Kendisinden önce İstanbul Belediye Başkanı, şimdi CHP milletvekili olan kişinin bir televizyon programında, kendisi hakkında, ''Tayyip Bey'in yukarıyla arası iyi'' dediğini de hatırlatan Erdoğan, ''Herhalde yukarıyla Allah'ı kastediyor. Ama Allah sadece yukarda değil, her yerde hazır ve nazırdır'' diye konuştu. 
     Erdoğan, konuşmasında 2005 yılından itibaren Antalya'da doğalgaz ağını yaymaya başlayacakları müjdesini ve Antalya'ya doğalgaz gelmesiyle, kentin artık temiz hava soluyacağını ifade etti. Antalyalıların ayaklarının çamura basmaması, her yerin pırıl pırıl asfalt olması gerektiğini de anlatan Erdoğan, ''Bunlar ancak ak siyasetin yerel yönetimlerinde gerçekleşir'' diye konuştu. 
     
     ''TURİST BUNU ANLAMAZ Kİ...'' 
     Erdoğan gece Konyaaltı'nda kaldığı otelin penceresinden baktığında, otelin yanından akan derenin denize çamur taşıdığını ve denizin bu bölümünün mavi yerine kahverengi olduğunu gözlemlediğini de anlatarak, ''Bunu turiste nasıl anlatırsınız. Burada bir sosyal demokrat belediye başkanı var. Onun için bu dere böyle akıyor mu diyeceksiniz Turist bunu anlamaz ki...'' dedi. 
     Başbakan Erdoğan, yıllardır konuşulmasına rağmen bitirilemeyen 142 kilometrelik Antalya-Alanya karayoluna gereken parayı aktardıklarını ve bu yolun 29 ekim 2004'te duble yol olarak hizmete gireceğini açıkladı. 
     Antalya'yı çevre ilçelere bağlayan tüm yolları duble yol haline getirmek için de çalışmaların sürdüğünü söyleyen Erdoğan, Kemer, Kumluca, Finike ve Kalkan'a kadar devam eden yolun standartının yükseltilmesi için çalışmaların devam ettiğini açıkladı. 
     Antalya Uluslararası Havalimanı Dış Hatları'na ikinci terminal binasının ihale edildiğini ve 2005 turizm sezonuna yetiştirileceğini bildiren Erdoğan, ikinci pistin inşaatının da bu yılın ekim ayına kadar tamamlanacağını belirtti. 
     Antalya'nın bu kış dört kez sel felaketiyle karşı karşıya kaldığını da hatırlatan Erdoğan, zarar gören çiftçilere 30 trilyon lira destekleme ödemesi yapıldığını belirtti. 
     
     MANAVGAT SUYUNUN SATIŞI 
     Manavgat Suyu'nun pazarlanması konusunda bazı kesimlerin olumsuz propaganda yaptıklarından da yakınan Erdoğan, Manavgat suyunun başka ülkelere satılmasıyla Antalya'ya su kalmayacağı propagandasının doğru olmadığını bildirdi. Manavgat suyunun, ırmağın sağ ve sol kesiminde 35'er kilometrelik alana dağıtılacağını ve otellere de bu suyun verileceğini söyleyen Erdoğan, şöyle devam etti 
     ''Bunlar tilki kurnazlığıyla yetişemedikleri üzüme koruk diyorlar. Bizim suyumuz bize rahatlıkla yeter de artar bile. Biz vatandaşımıza lazım olanı başkasına satmayız. Sakın ha bu oyuna gelmeyin.'' 
     
     ANTALYA HAKETTİĞİNİ ALDI MI 
     Erdoğan, Kundu turizm bölgesinin elektrik sıkıntısının da yeni bir trafo yapılarak giderileceğini, Antalya'nın sahil şeridindeki havai elektrik hatlarının da TEDAŞ ve Büyükşehir Belediyesi işbirliğiyle yer altına alınarak, görüntü kirliliğine son verileceğini anlattı. 
     Antalya'da yeni bir değişim ve dönüşüm hamlesi gerçekleştirmek istediğini ifade eden Erdoğan, ''Antalya buna hazır mı '' diye sordu. Vatandaşların ''Hazırız'' cevabı üzerine Erdoğan sözlerini ''Ama çok çalışacağız ha... Kuru kuruya hazırız demekle olmuyor'' diye sürdürdü. 
     ''Bugüne kadar Antalya'nın hakettiğini aldı mı '' diye de soran Erdoğan, ''Ses, duygu ve gönül frekansları bizimle uyuşmayanlar hakettiğinizi veremezler, Ben bunu söylüyorum'' diye konuştu. 
     Erdoğan, Antalya'daki memur emeklilerinin işlemleri için Afyon'a gitmek zorunda kaldıklarına da işaret ederek, kısa sürede Antalya'da Emekli Sandığı'nın bir bürosunun açılması için talimat verdiğini açıkladı. 
     Kendisinin 3 kasım öncesi, ''Size helva yapacağız'' dediğini hatırlatan Erdoğan, ''Helvayı yaptık. Helvacı burada'' dedi. 
     Erdoğan, 2-B konusunun da muhalefet tarafından çarpıtıldığına değinerek, 2-B ile 28 milyar dolarlık kaynak yaratılabileceğini, seçimlerden sonra bir kampanya açarak, bunu vatandaşlara anlatacaklarını belirtti. Erdoğan, ''1 milyar dolar için dünyada fellik fellik dolaşırken, yanıbaşımızda 28 milyar dolarlık bir kaynak bulunuyor'' diye konuştu. 
     Vakıf arazileri ile Hazine arazilerini de takas ederek, Vakıf arazilerinin kullanılabilir hale getirileceğini bildiren Erdoğan, ''Çünkü Ak Parti çözümün adresidir'' dedi. 
     Konuşmasının sonunda, ''Antalya'da 4 belediyeyi de alacak mıyız '' diye soran Erdoğan vatandaşların sesinin az gelmesi üzerine, ''Bu ses bana tatmin edici gelmedi'' dedi. Vatandaşların bir kaç kez ''Alacağız'' demelerinden sonra, ''Beyler.... Hanımların sesi sizden çok çıkıyor'' diye seslendi. Meydandakilerin daha yüksek sesle yanıt vermelerinden sonra Erdoğan, ''Hah şöyle ya... Çalışacağız, durmak yok'' dedi. 
     Erdoğan sözlerinin sonunda, Büyükşehir Belediye Başkanı Menderes Türel, Muratpaşa Belediye Başkan adayı İzzet Bayar, Kepez Belediye Başkan adayı Erdal Öner ve Konyaaltı Belediye Başkan adayı Yaşar Tabur'u platforma çağırarak, ellerini havaya kaldırarak, vatandaşları selamladı. 
     
     BAŞBAKAN ERDOĞAN VALİLİK'TE 
     Başbakan Erdoğan, mitingin ardından Antalya Valiliği'ni ziyaret etti. 
     Valilikte törenle karşılanan Erdoğan, beraberinde Kültür ve Turizm Bakanı Erkan Mumcu ile Enerji ve Tabii Kaynaklar Bakanı Hilmi Güler'le birlikte Vali Alaaddin Yüksel'den kentin sorunları hakkında bilgi aldı. 
     Yaklaşık 25 dakika basına kapalı gerçekleşen görüşme sonrasında Vali Yüksel, ziyareti anısına Başbakan Recep Tayyip Erdoğan'a plaket sundu. 
     Ziyaretin ardından Erdoğan'ın Valilik binasından çıkarak aracına bineceği sırada, kapı önünde toplanan kalabalık, tezahüratta bulundu. Başbakan Erdoğan, kalabalığın yanına giderek halkı selamladı ve daha sonra aracına binerek Havalimanı'na hareket etti. 
     
     MİTİNGDEN NOTLAR 
     -Başbakan Erdoğan, Konyaaltı'nda kaldığı otelden miting meydanına Ak-1 adlı seçim otobüsüyle, kent caddelerinde bir süre tur atıp, vatandaşları selamlayarak geldi. 
     -Erdoğan miting meydanındaki platforma çıktığında ve konuşmasının sonunda vatandaşlara karanfil attı. 
     -Başbakan Erdoğan'ın eşi Emine Erdoğan da mitingi, platformun hemen önünde, kadınların arasından izledi. 
     -Mitingi izleyenler arasında Çalışma ve Sosyal Güvenlik Bakanı Murat Başesgioğlu, Enerji ve Tabii Kaynaklar Bakanı Hilmi Güler, Kültür ve Turizm Bakanı Erkan Mumcu da vardı. 
     -Başbakan Erdoğan'ın konuşması, platformda hemen yanında yer alan bir kadın tarafından, sağırlar için işaret diliyle aktarıldı. 
     -Ak Parti Antalya İl Başkanı Hamza Taş, Başbakan Erdoğan'a Döşemealtı halısı hediye etti. 
     -Erdoğan, konuşmasının ardından, her mitinginde olduğu gibi, ''Beraber yürüdük biz bu yollarda'' şarkısının ilk dörtlüğünü vatandaşlarla birlikte okudu. 
     -Güneşli bir havada gerçekleşen miting sırasında, kalabalık ve sıcaktan bazı kadınlar baygınlık geçirdi. Platformdaki Başbakan Erdoğan, her seferinde parti ve sağlık görevlilerine seslenerek, kadınlara bir an önce müdahale edilmesini istedi. 
     
</TEXT>
</DOC>
