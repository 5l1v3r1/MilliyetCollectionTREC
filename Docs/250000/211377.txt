<DOC>
<DOCNO> 211377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/spor/spo07.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın adam Nihat 
</HEADLINE>
<TEXT>

   Real Sociedad'ın Celta Vigo'yu 5-2 yendiği maçta iki gol atan milli oyuncumuz, İspanya'da haftanın futbolcusu seçildi, ülke basında yine manşetleri süsledi 
      
   Övgüler aldı 
   CELTA Vigo deplasmanında iki harika gol atan Nihat Kahveci, İspanya'da gündeme oturdu. Real Sociedad'ın galibiyetinde büyük rol oynayan milli oyuncumuz, haftanın futbolcusu seçilirken, attığı iki golle de gol sayısını 8'e çıkararak, krallıkta yeniden iddialı duruma geldi. İspanyol basını, Bask takımının yeniden tırmanışa geçmesinde en büyük faktör olarak Nihat'ın eski performansını bulmasını gösterdi. 
   
   Öldürücü darbe 
   İSPANYOL gazete, radyo ve televizyonları Nihat'ın iki golünü de haftanın en güzel golüne aday gösterdi. Yıldız oyuncuya dört üzerinden dört veren gazeteler, "Özlenen Nihat geri döndü" başlıklarını kullandı. Başarılı futbolcu için "öldürücü" yakıştırmasında bulunan As Gazetesi, "Onu topa doğru koşarken görmenin zevki bambaşka. İkili mücadelelerde üstünlüğüyle kendisine geniş bir alan yarattı" diye yazdı. 
   
   'Teşekkürler Nihat' 
   GAZETE, ilk kez AB ülkesi oyuncusu statüsünde sahaya çıkan Nihat'ın, kontraataklarda kendisine yarattığı pozisyonlarda iki gol atıp "kral" olduğunu gösterdiğini belirtip, "Teşekkürler Nihat" ifadesini kullandı. Ayrıca Nihat Kahveci'nin Real Sociedad'ın diğer etkili iki ismi Kovaçeviç ve Xabi Alonso ile birlikte Celta De Vigo'nun Teknik Direktörü Lotina'nın sonunu hazırladığının altı çizildi. 
   
   
</TEXT>
</DOC>
