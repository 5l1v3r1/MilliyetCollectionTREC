<DOC>
<DOCNO> 207744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo14.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Son 10 yılın en kötü sonuçlarından sonra konuşmak zor 
</HEADLINE>
<TEXT>

     Galatasaray Kulübü Başkanı Özhan Canaydın, futbol takımının ligin ilk yarısında aldığı başarısız sonuçlar sonrası konuşmanın zor olduğunu söyledi. 
     Florya Metin Oktay Tesisleri'nde Galatasaray Taraftar Dernekleri Bütünleşme Projesi hakkında bilgi alan Canaydın, burada dernek üyelerine yönelik yaptığı konuşmada, geleceğe yönelik olumlu mesajlar verdi. 
     Konuşmasına, ''Futbol takımımızın ligin ilk yarısında son 10 yılın en kötü sonuçlarını alması sonrası konuşmak kolay değil'' diye başlayan Canaydın, ''Ama şimdi tek yumruk olma dönemi. Ekonomik açıdan bir düzene girdik. Bundan sonra futbolda da başarıya doğru emin adımlar atacağız. Güzel günler yakındır'' diye konuştu. 
     Özhan Canaydın, Grand Cevahir Otel'de Fenerbahçe Kulübü Başkanı Aziz Yıldırım ve yöneticileriyle birlikte Başbakan Recep Tayyip Erdoğan ile yaptıkları görüşme konusunda da bilgi vererek, şunları söyledi 
     ''Fenerbahçeli yöneticilerle birlikte Başbakan Erdoğan ile görüştük. Görüşme talebi zaten Başbakan Erdoğan'dan gelmişti. Stat, amatör şubeler ve diğer dertlerimizle ilgili olumlu bir görüşme oldu. Başbakanımız bize bu konularda yardımcı olacağını söyledi.'' Canaydın, ayrıca ligin ikinci yarısında Atatürk Olimpiyat Stadı'nın sorunlarının maksimum düzeyde giderilmiş olacağını dile getirerek, rüzgar panellerinin tamamlanmakta olduğunu, diğer konularda da kendilerine verilen taahhütler bulunduğunu kaydetti. 
     Başkan Canaydın, daha sonra Galatasaray Taraftar Dernekleri Bütünleşme Projesi kapsamında biraraya gelen üyelerle fotoğraf çektirdi. 
     
</TEXT>
</DOC>
