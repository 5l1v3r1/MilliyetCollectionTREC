<DOC>
<DOCNO> 217805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur21.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti seçim bürosuna bomba... 
</HEADLINE>
<TEXT>

     AK Parti Gaziantep Şahinbey İlçe Seçim Koordinasyon Merkezi önüne paket içinde bırakılan bomba, fünyeyle patlatılarak imha edildi. 
     AA muhabirinin edindiği bilgiye göre, İncilipınar Mahallesi Nail Bilen Caddesi'nde bulunan AK Parti Şahinbey İlçe Seçim Koordinasyon Merkezi önünde şüpheli bir paket gören büro görevlileri, durumu polise bildirdi. 
     İhbar üzerine bölgeye gelen Gaziantep Emniyet Müdürlüğü Terörle Mücadele ekipleri ve bomba imha uzmanları, çevrede geniş güvenlik tedbirleri alarak, şüpheli pakette bulunan bombayı fünyeyle patlatarak imha ettiler. 
     Patlama sırasında seçim koordinasyon merkezinin camları kırıldı ve şiddetli patlama, çevrede bulunan vatandaşların kısa süreli panik yaşamasına neden oldu. 
     İçinde bomba olduğu belirlenen paketin imhası sırasında ekipler, ip ucu olabilecek her türlü delili toplarken, yolu 2 saat süreyle trafiğe kapatıp, yayaların geçişine de izin vermediler. 
     Yetkililer, bombanın tahrip gücünün yüksek olduğunu, paketin zamanında fark edilmesinin can ve mal kaybını önlediğini belirttiler. Bombanın büyük ihtimalle sol örgütler tarafından konulmuş olabileceğini belirten yetkililer, bombanın, bir süre önce Gaziantep MHP İl Başkanlığı binası önüne konan bombayla benzerlikleri bulunduğunu ifade ettiler. 
     Toplanan delillerin kriminal laboratuvarında inceleneceği ve özellikle MHP İl binası önüne konulan bombayla benzer özelliklerinin bulunup bulunmadığının, laboratuvar sonuçlarıyla ortaya çıkacağı ifade edildi. 
     
     ''BİZİ HİÇBİR BOMBAYLA YILDIRAMAZLAR'' 
     Olaydan sonra seçim koordinasyon merkezine gelen AK Parti Şehitkamil İlçe Başkanı Mehmet Ali Çiftçi, polis tarafından, soruşturmanın sürdürüldüğü gerekçesiyle binaya alınmadı. 
     Çiftçi, gazetecilere, olayın bir provokasyon olduğunu belirterek şunları söyledi 
     ''Bizi hiçbir bombayla yıldıramazlar. Türkiye'nin gündeminde terör diye bir şey yoktur. Hükümet, ülkenin kalkınmasına kilitlenmiş durumda. Biz ise şu anda yerel yönetimlerde iş başına gelmek için seçimlere adapte olmuş durumdayız. Bu tür bombalarla bizleri başarısız kılmak isteyenler amaçlarına ulaşamazlar.'' 
     
</TEXT>
</DOC>
