<DOC>
<DOCNO> 229109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/dunya/dunz1.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

   
   ETA'ya 11 yılın en büyük darbesi    İspanya'nın kuzeyindeki Bask bölgesinin bağımsızlığını savunan terör örgütü ETA'ya yönelik olarak geçen hafta Fransa'da düzenlenen operasyonlarda 500 kiloya yakın patlayıcı madde ve çeşitli silahlar ele geçirildi. 15 Şubat 1993 tarihinde Fransa'nın Bidart kentinde ETA'nın silah ve patlayıcı fabrikasının ortaya çıkarılmasından bu yana ETA'ya vurulan en büyük darbe olarak nitelenen operasyonu yürüten İspanyol ve Fransız güvenlik birimleri, bir hafta içinde toplam 6 ETA üyesinin yakalandığını belirtti. Yakalanan ETA üyeleri arasında örgütün askeri koordinatörü "Mobutu" lakaplı Felix Alberto Lopez ile lojistik destek sorumlusu Inaki Esparza Luri de bulunuyor. 
   
   İnguş lidere suikast girişimi    DIŞ HABERLER SERVİSİ 

   Rusya Federasyonu'na bağlı İnguş Cumhuriyeti'nin lideri Murat Ziyazikov, dün düzenlenen suikast girişiminden ufak yaralarla kurtuldu. Konvoyuyla Nazran kentinden başkent Magas'a gittiği sırada bir intihar bombacısının patlayıcı yüklü otomobiliyle konvoya dalması sonucu hafif olarak yaralanan Ziyazikov'un korumalarından birkaçı ağır yaralandı. Zyazikov, olayın ardından yaptığı açıklamada, saldırıdan şoförünün direksiyonu kırması ve aracının zırhlı paneli sayesinde sağ kurtulduğunu söyledi. Savcı, patlayıcılarla dolu araçta iki intihar bombacısı olduğunu açıklarken, olayda aralarında bir çocuğun da bulunduğu 7 kişinin yaralandığı belirtildi. 
   
   Rus mafyası bağlantılı başkan azledildi    Litvanya Parlamentosu, Devlet Başkanı Rolandas Paksas'ı, Rus mafyasıyla bağlantısı olduğundan şüphelenilen bir işadamına vatandaşlık verilmesini sağladığı gerekçesiyle görevden azletti. Baltık haber ajansı, Paksas hakkında üç ayrı suçlama bulunduğunu, parlamentoda görüşülen ilk suçlamayla ilgili oylamada, milletvekillerinden üçte ikisinin Devlet Başkanı'nın suçlu olduğu yönünde oy kullandığını bildirdi. Suçlamalardan birinin kabul edilmesinin, Paksas'ın görevden alınması için yeterli olduğu belirtiliyor. 
   
   'İslam düşüncesi ve Türkiye' tartışması    Aralarında 9. Cumhurbaşkanı Süleyman Demirel'in de bulunduğu 45 kişilik bir Türk heyeti bugün Brüksel'de düzenlenen bir toplantıda AB yetkililerine "İslam düşüncesi ve Türkiye modeli" konusundaki görüşlerini anlatacak. Belçika Kraliyet Enstitüsü IRRI ile Marmara Grubu Vakfı'nın ortaklaşa düzenlediği sempozyumda Belçika Devlet Bakanı François de Donnea, AB Komisyonu'ndan Alessandro du Lusignano, Türk tarafından da Marmara Grubu Başkanı Dr. Akkan Suver, Diyanet İşleri Başkanı Dr. Ali Bardakoğlu, milletvekilleri Mehmet Dülger ve Onur Öymen ile bazı akademisyenler Türkiye'nin AB ve Müslüman dünyası ile diyaloğunu tartışacak. 
   
   
</TEXT>
</DOC>
