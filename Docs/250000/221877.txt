<DOC>
<DOCNO> 221877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur32.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna'dan Ahmet İhsan Kırımlı'ya liyakat nişanı... 
</HEADLINE>
<TEXT>

     Kırım Türkleri Kültür ve Yardımlaşma Derneği Başkanı Ahmet İhsan Kırımlı, Türkiye-Ukrayna ilişkilerine yaptığı katkılardan ötürü Ukrayna Cumhurbaşkanı Leonid Kuçma tarafından Liyakat Nişanı ile ödüllendirildi. 
     Kırımlı'ya ödülünü, Ukrayna'nın Ankara Büyükelçiliği'nde düzenlenen törende, Ankara'da bulunan Ukrayna Parlamento Başkanı Volodimir Litvin takdim etti. Ödül, Ukrayna Cumhuriyeti'nin yabancılara verdiği ilk madalya olması açısından da özel bir önem taşıyor. 
     Kırımlı, törende yaptığı konuşmada, bu nişanı bütün Kırım Tatar Türkleri'ne verilmiş bir madalya olarak kabul ettiğini söyledi. 
     Kırım Türkleri'nin, Türkiye ile Ukrayna arasında ''güçlü ve haysiyetli bir dostluk köprüsü'' olduğunu belirten Kırımlı, ''iki büyük devlet Türkiye ve Ukrayna'nın, el ele vermeleri halinde Avrupa barışına etki edecek güçte olduklarına'' inandığını kaydetti. 
     Kırımlı, AA muhabirine yaptığı açıklamada da, 60 yıl önce Stalin döneminde sürgüne gönderildikten sonra Kırım'a dönmüş 380 bin civarındaki Kırım Tatar Türkleri'nin yaşam şartlarını iyileştirmeyi gaye edindiklerini ifade ederek, ''Orada Kırım'da yaşayan soydaşlarımız hapşırsa biz burada öksürürüz'' dedi. 
     Dostluk ve barış içinde yaşamak istediklerini vurgulayan ve bir daha insan haklarını çiğneyen hadiselerin olmamasını temenni eden Kırımlı, Türkiye ile Ukrayna arasındaki dostluğu güçlendirmeye çalıştıklarını ve bunda da birçok bakımdan başarılı olduklarını belirtti. 
     Ukrayna Parlamento Başkanı Litvin de, konuşmasında, Kırımlı'ya sunulan devlet nişanının sadece Cumhurbaşkanı Kuçma adına değil, tüm Ukrayna halkı adına verildiğini söyledi. 
     Litvin, Kırımlı'ya hitaben, ''Ukrayna hükümeti ve halkı adına, bizim vatandaşlarımız için yaptığınız çalışmalardan dolayı büyük saygılarımızı ve içten teşekkürlerimizi sunmak istiyorum'' diye konuştu. 
     Kırım Tatar Türkleri'nin yaşam şartlarının iyileştirilmesinin önemini vurgulayan Litvin ayrıca, Türkiye ile Ukrayna arasındaki işbirliğini yeni bir düzeye çıkartmak için daha fazla gayret gösterilmesi gerektiğini belirtti. 
     Ukrayna'nın Ankara Büyükelçisi İhor Dolhov da, Kırımlı'ya Ukrayna devletinin Yüksek Devlet Nişanı'nın sunulmasından dolayı tebriklerini sunarak, Ukrayna Cumhurbaşkanı Leonid Kuçma'nın nişana ilişkin yönetmeliğini okudu. 
     Kuçma'nın okuduğu yönetmelikte şu sözlere yer verildi 
     ''Ukrayna ile Türkiye arasındaki kültürel ilişkilere katkıları ve Kırım Tatarları'nın yeniden yerleşmesine büyük desteğinden dolayı, Kırım Türkleri Kültür ve Yardımlaşma Derneği Başkanı Ahmet İhsan Kırımlı'yı devlet nişanıyla onurlandırıyorum.'' Bu arada, Ukrayna Parlamento Başkanı Litvin, Kırımlı'ya, üzerinde Ukrayna parlamento binasının resmi bulunan bir tabak hediye etti. 
     Ukrayna Büyükelçiliği'ndeki törene AK Parti İstanbul milletvekili Nevzat Yalçıntaş, Türkiye-Ukrayna Dostluk Grubu Başkanı Emin Bilgiç ve çok sayıda davetli katıldı. 
     
</TEXT>
</DOC>
