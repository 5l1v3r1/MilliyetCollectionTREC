<DOC>
<DOCNO> 225401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yazar/kohen.html </URL>
<DATE> 2004/03/25/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Böyle giderse... 
</HEADLINE>
<TEXT>

   
   New York'ta varılan mutabakat açık ve netti Kıbrıs'ta çözüm için öngörülen "takvimli yol haritası"nın ilk aşamasında, müzakereler Lefkoşa'da "ikili" olarak yapılacak, ikinci aşaması da İsviçre'de "dörtlü" olarak devam edecekti. Bu sürecin üçüncü raundunda BM Genel Sekreteri Kofi Annan, "tek" başına devreye girip kendi adını taşıyan plana son şeklini verecek, dördüncü ve son aşamada da Kuzey ve Güney Kıbrıs'ta "çifte" referandum gerçekleşecekti... 
   Lefkoşa'daki ilk "ikili" aşama, hiçbir anlaşma sağlanamadan sonuçlandı. Dün, İsviçre'de "dörtlü" görüşmeler faslının başlaması için bütün hazırlıklar yapıldı. Kıbrıslı Türk ve Rum liderlerin dışında, Türkiye ve Yunanistan Dışişleri Bakanları, heyetleri ile birlikte, Alp dağlarının eteğindeki Bürgenstock'a gittiler. BM Genel Sekreteri'nin temsilcisi De Soto, ayrıca AB ve ABD diplomatları da yoğun kar altındaki bu kasabada bekleyişe geçtiler... 
   Ne var ki, Yunan - Rum tarafının ayak sürümesi sonunda, "dörtler" bir araya gelemedi. Yani fiilen, dün başlaması gereken müzakere sürecinin ikinci aşaması, start alamadı. 
   
   Dün dörtlü toplantının gerçekleşemeyeceğinin anlaşıldığı akşam vaktine kadar, sorulan soru şuydu Acaba, Lefkoşa'da "ikiler"in başaramadığını, Bürgenstock'ta "dörtler" becerebilecek mi 
   Bu konuda tam bir iyimserlik olmamakla beraber, bazı umutlar ifade ediliyordu. Nedeni de şuydu Kıbrıs Türk ve Rum liderleri anlaşamadılar ama, bu kez masaya Türkiye ve Yunanistan liderleri de oturacaktı. Bir bakıma Kıbrıs meselesi, Türk - Yunan ilişkilerinin ve diyaloğunun bir unsuru olarak ele alınacaktı. Bu, çözüm yolunu açabilecek önemli bir gelişme olabilirdi. 
   Bundan 45 yıl önce, gene İsviçre'de, iki anavatanın "müdahil" olması ile, Kıbrıs meselesi hal yoluna sokulmuştu. Evet, 1959'da Zürih'te, Kıbrıs'ın bağımsızlığını sağlayan ilk anlaşma gerçekleşmişti. Bunu Londra'daki anlaşma izlemişti ... 
   Zürih'te bin bir zorluktan sonra anlaşma imzalandığında "bu bir mucize" diyenler olmuştu. Düne kadar, Kıbrıs'la ilgili yeni bir "mucize"nin - gene İsviçre'de - gerçekleşebileceği umuluyordu veya daha doğrusu böyle bir şeyin olması temenni ediliyordu. Ama ne yazık ki, bu gerçekleşmedi... 
   
   Şimdi tek bir umut var O da, gecikmeyle de olsun, bu sürecin başlaması ile ilgili. Dışişleri Bakanlarının Brüksel'deki AB zirvesine gitmesi nedeni ile, Bürgenstock'ta resmen başlayamayan görüşmelere iki gün ara verilmiş olacak. Ama hafta sonu Başbakanların Erdoğan ve Karamanlis'in gelmesi ile, artık "dörtlü" müzakerelerin yapılması şart. O görüşmeden de sonuç çıkar mı, çıkmaz mı ayrı mesele. Ama eğer dün Bürgenstock'taki karmaşa ve belirsizlik böyle devam ederse, zaten bir şey çıkmaz. Ve ikinci aşama da, birincisinden beter bir fiyasko ile - hem de başlamadan - son bulur... 
   
      
   
   
</TEXT>
</DOC>
