<DOC>
<DOCNO> 213739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo11.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım 6-7 Mart'ta yapılacak kongrede başkan adayıyım... 
</HEADLINE>
<TEXT>

     Fenerbahçe Kulübü Başkanı Aziz Yıldırım, sarı-lacivertli kulübün yüksek divan kurulu toplantısında, 6-7 Mart tarihlerinde yapılacak olağan genel kurul toplantısında başkanlığa yeniden aday olduğunu resmen açıkladı. 
     Aziz Yıldırım, Fenerbahçe Faruk Ilgaz Sosyal Tesisleri'nde yapılan toplantıda, yönetim kurulu faaliyetlerinin değerlendirilmesinin ardından söz alarak, açıklamalarda bulundu. 
     Kulüple ilgili sorunların her zaman genel kurallarda tartışılması gerektiğini ifade eden, ancak özellikle kendisine muhalefet edenlerin bunu yapmadığını anlatan Yıldırım, ''Ben her zaman burada konuştum. Gazete ve televizyonlara konuşmam. 6-7 Mart'ta yapılacak kongrede başkan adayıyım. Bunu da burada açıklıyorum'' dedi. 
     Kulübün kapısının herkese açık olduğunu belirten Yıldırım, şöyle devam etti 
     ''Bizleri neden buraya gelip tenkit etmezler anlamıyorum. Biz bir süre önce hatalarımızdan ders aldığımızı ifade ettik ve üyelerimiz bizi yine göreve getirdi. 'Hata yapmıyordum' diyen insan yalan söyler. Ama hata yaptığımız yerde bize yol gösterecek olanlar, bizi karalamak ve yok etmek için çalıştılar. Şair demiş ki, 'Terketmedi sevdan beni, ayağımda parangalar eskittim.' Bu sevda bizi de terketmedi. Çünkü biz Fenerbahçe sevdalısıyız, Fenerbahçe için çalışıyoruz. Kimseye hiçbir konuda başkanlığımın sonu da olsa taviz vermem.'' 
     
     ''BETON YIĞININA DEĞİL, GELECEĞE YATIRIM'' 

     Fenerbahçe'nin geleceğine yatırım yaparken çok ağır bir biçimde eleştirildiklerini ifade eden başkan Yıldırım, '' Fenerbahçe'ye çivi çakanın heykelini dikeriz diyenler, stadı yaptığımızda beton yığını yaptı dediler. Bugün yalnızca maraton tribünü 10 milyon dolar gelir getiriyor. Beton yığını değil, Fenerbahçe'nin geleceğine yatırım yaptık. Fenerbahçe'de tesisleşme bitmeyecek'' diye konuştu. 
     Yıldırım, kendisini yıpratmak için bugüne dek yapılan herşeyin karşısında onurla mücadele ettiğini kaydederek, şöyle devam etti 
     ''Fenerbahçe'nin geleceğini yıkmak isteyenler tarafından oyunlar oynandı. Göztepe maçında taraftarların içine adam sokarak, aleyhime bağırttılar. Bütün bunların karşısında onurumla duruyorum. Bizler Fenerbahçe'den birşey almaya gelmedik, Fenerbahçe'ye vermeye geldik.'' 
     
     KIYAT'A SERT YANIT 

     Yıldırım, yönetim kurulundan istifa ettikten sonra sık sık yönetimi eleştiren eski asbaşkan Atilla Kıyat'a da bu toplantıda yaptığı açıklamalar nedeniyle sert yanıt verdi. 
     Kıyat'ın yönetim kurulundayken değil de, ayrıldıktan sonra konuşmaya başladığını ifade eden Yıldırım, şunları söyledi 
     ''Neden yönetimde konuşmuyordunuz Atilla Paşa Paşam sizin bildiğiniz gibi değil bu işler. İçeride konuşmadınız, dışarıda konuşuyorsunuz. Sadettin Saran'ın aidatını yatırıp yatırmaması konusunda yönetim kurulunun yönlendirme yetkisi yok. Sizin kanunsuz bir işi burada söylemeye hakkınız var mı Hep Daum'u şikayet ettiniz. Daum buraya oybirliğiyle getirildi. Bu takımı şampiyon yapacak olan Daum'dur. Şampiyon olduğumuzda bunu içinize sindirebilecek misiniz Sadettin Saran, dürüstçe çıkıp 'adayım' desin herkes saygıyla karşılar. Sizin onun namına konuşmanızı yakıştıramadım.'' 
     
     ALİ ŞEN'E ELEŞTİRİ 

     Yıldırım, eski başkanlardan Ali Şen'i de bazı açıklamaları nedeniyle eleştirdi. 
     Teknik direktör Christoph Daum'a güvence mektubu vermediklerini kaydeden Yıldırım, futbolcu transferlerinde kulüplerine her zaman güvence verileceğini ve bunun böyle süreceğini bildirdi. 
     Yıldırım, Şen'in ''Ben olsam Beşiktaş'tan 8 puan önde olurduk'' biçimindeki açıklamasına da tepki göstererek, ''O zaman 17 maçı kazanmanız lazımdı. Biz şimdi 17 maçı kazanıp şampiyon olacağız. Çifte şampiyon olacağız. Fenerbahçe uzun yıllar şampiyon olacaktır. Ama hep bu yaptıklarımızdan dolayı şampiyon olacağız, bunu da kimse unutmasın'' diye konuştu. 
     Ortega konusunda dünya futboluna örnek oluşturacak bir karar aldırdıklarını belirten Yıldırım, Arjantinli futbolcunun Fenerbahçe'nin vereceği karar dışında hareket edemeyeceğini ve giderek kendi koşullarının kabul edileceğini anlattı. 
     
     ''GÜNAY OLMASAYDI, KEÇELİ'YE YİNE OY VERMEZDİM'' 

     Başkan olduğu günden bu yana tüm yüksek divan kurulu toplantılarına katıldığını ve hiçbir zaman da taraf olmadığını vurgulayan Yıldırım, bugün yapılacak seçimde adaylardan Yüksel Günay'ı desteklediğini söyledi. 
     Diğer aday Orhan Keçeli'nin seçilmesi durumunda yüksek divan kuruluyla olan ilişkilerinde sorun yaşayacağına inandığını anlatan Yıldırım, sözlerini şöyle sürdürdü 
     ''Yüksel Günay'ı desteklemeseydim, Orhan Keçeli'ye yine de oy vermeyecektim. Bugüne kadar taraf olmadım, ama bugün tarafım. Muhalefet dediğimiz insanlar, bana nasıl muhalefet ediyorsa ben de bunu yapacağım. Hep yanımdan gidenler bana muhalefet yapıyor. İstesem gruplarla oturup işi halledirim.'' 
     
</TEXT>
</DOC>
