<DOC>
<DOCNO> 234720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonyas11.html </URL>
<DATE> 2004/04/25/ </DATE>
<TIME> 11.00 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
''Aşil'' olacağım derken ''Aşil tendonunu'' koparmış... 
</HEADLINE>
<TEXT>

     Ünlü aktör Brad Pitt'in sadece topuğundan vurulduğunda öldürülebildiği rivayet edilen yarı tanrı Aşil'i canlandırırken, ''aşil tendonunu'' kopardığı ortaya çıktı. 
     Internetteki ''imdb'' sitesinin haberine göre, Truva Savaşı'nı konu alan ''Troy'' adlı filmde Aşil'i canlandıran Pitt, çekimler sırasında bacağını incitti. 
     Tenisçilerde de sıklıkla görülen ''aşil tendonunun yırtılması'' rahatsızlığıyla karşı karşıya gelen Pitt, haftalarca çekimlere katılamadı. Evinde dinlenen Pitt'in geçirdiği bu ağır sakatlığa rağmen filminden endişe duymayan yönetmen Wolfgang Peterson, kaybedeceği para ve zamana aldırmadan sanatçının iyileşmesini bekledi. 
     Pitt'in nekahet döneminin hemen ardından yeniden çekimlere başlayan Peterson, ''Eğer filmimizden bu yüzden endişe duysaydık başarılı olamazdık. Bence tüm zamanların en iyi filmlerinden birini çektik'' açıklamasında bulundu. 
     ''Troy'', ABD sinemalarında Mayıs ayında gösterime girecek. 
     
     PARİS'İN OKUYLA ÖLDÜ 

     Efsaneye göre, ''Akhilleus-Aşil'' adıyla bilinen yarı tanrı, küçüklüğünde annesi tarafından ayağından tutularak ölüler ülkesinin ırmağı Stiks'e batırıldı. 
     Tam bu sırada Zeus'un gelmesiyle topuğu dışarıda kalan Aşil'in sadece topuğundan vurularak öldürülebileceği söylendi. Helena'yı geri almak için yapılan Truva Savaşı'nın onuncu yılında en sevdiği kölesi Briseis'i Agamemnon'un alması üzerine savaştan çekildi. Öfkeyle çadırına kapanan Aşil, yakın arkadaşı Patroklos'un Hektor tarafından öldürülmesiyle yeniden savaşa katıldı. Silah takımını kuşanıp Hektor'u teke tek vuruşarak öldürdü. Cesedini arabasının arkasında sürükleyerek surların etrafını yedi kez dolaştı. Ancak, Hektor'un babası Priamos geldiğinde yüreği yumuşadı ve oğlunun cesedini kendi elleriyle yıkayarak ona verdi. 
     İntikamını alan Aşil, kısa bir süre sonra ''ölümlü erkeklerin en güzeli'' olarak bilinen Paris'in zehirli okuyla topuğundan vuruldu, tek zayıf noktasından aldığı bu yara yüzünden can verdi. 
     Aşil'den dolayı baldırın arka kısmındaki kas grubunun topuk kemiğine birleşmesini ve ayağın aşağı-yukarı hareketini sağlayan yapı, ''aşil tendonu'' adını taşıyor. 
     
</TEXT>
</DOC>
