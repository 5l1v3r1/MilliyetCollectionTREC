<DOC>
<DOCNO> 249085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur22.html </URL>
<DATE> 2004/06/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Gençliğe moral konserinde, arbede çıktı... 
</HEADLINE>
<TEXT>

     Gaziantep'te metropol İlçe Şahinbey Belediyesi tarafından ÖSS sınavı öncesinde öğrencilere moral vermek amacıyla düzenlenen halk konserinde, izleyicilerin platforma çıkmak istemesi üzerine arbede yaşandı. 
     İstasyon Meydanı'nda düzenlenen konserde, pop sanatçısı Hatice'nin sahne almasıyla izleyiciler platforma çıkmak istedi. Polisin müdahalesine karşın izleyicilerin taşkınlığı sürdü. 
     Bu sırada çok sayıda kişi baygınlık geçirdi, çevik kuvvet görevlileri ile gençler arasında tartışmalar yaşandı. 
     Sahneye izleyiciler tarafından taş, çakmak, sandalye atılması üzerine, zaman zaman şarkılarına ara veren Hatice, konserini güçlükle tamamlayabildi. Sanatçının konser sırasında tacize uğradığı da görüldü. 
     Bu arada, Şahinbey Belediye Başkanı Ömer Can ile AK Parti İl Başkanı Ökkeş Eruslu ve diğer davetliler alandan ayrıldılar. 
     Daha sonra sahneye çıkmaya hazırlanan Murat Göğebakan, basın mensuplarının platform üzerinden inmesini istedi. Göğebakan'ın sahne almasıyla polis, platformda güvenlik çemberi oluşturdu. 
     Göğebakan'ın, gazetecilerin platformdan inmesi konusunda ısrar etmesi üzerine, basın mensupları da konser alanını terk etti. 

     
</TEXT>
</DOC>
