<DOC>
<DOCNO> 245361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo30.html </URL>
<DATE> 2004/06/04/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İviç'in durumu karışık... 
</HEADLINE>
<TEXT>

     Beşiktaş'ın daha önce prensip anlaşmasına ulaştığı Partizanlı futbolcu Vladimir İviç'in transferindeki belirsizlik sürüyor. 
     Futbolcunun Türkiye'deki haklarına sahip olduğunu belirten menajer Saffet Sancaklı, futbolcunun durumunun biraz karışık olduğunu belirterek, ''İviç'in hangi takıma gideceğine ben karışmam'' dedi. 
     Sancaklı, Beşiktaş Kulübü Başkanı Yıldırım Demirören'in bugün Almanya'da Matthaeus ile biraraya geleceğini kaydederek, ''Şu anki durum, İviç gelip Pazartesi günü Beşiktaş ile sözleşme imzalayacak. Ancak, Beşiktaş'ın hocasıyla yapacağı ve genel konuların görüşüleceği toplantı sonrasında da bazı şeyler olabilir'' diye konuştu. 
     Beşiktaş'taki kongre öncesinde Yıldırım Demirören'in seçimde kaybetmemesi için, verdikleri sözü açıkladıklarını ve Galatasaray'ın oyuncuyu Türkiye'ye getirmesine engel olduğunu anlatan Saffet Sancaklı, ''Şu andan sonra ise İviç'in hangi takıma gideceği benim için önemli değil. İster Beşiktaş'a, isterse Galatasaray'a gitsin. Oyuncuyu ikna edebilirse, Galatasaray'a da transfer olabilir'' dedi. 
     Menajer Sancaklı, kendisinin İviç'ten ekstra bir para talep etmesinin sözkonusu olmadığını, sadece FIFA ölçülerinde yapılacak anlaşmadan doğan ücretini alacağını sözlerine ekledi. 

     
</TEXT>
</DOC>
