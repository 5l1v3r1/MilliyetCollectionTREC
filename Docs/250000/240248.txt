<DOC>
<DOCNO> 240248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun32.html </URL>
<DATE> 2004/05/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İspanya, kraliyet düğününden dolayı Schengen anlaşmasını dondurdu 
</HEADLINE>
<TEXT>

     İspanya, Prens Felipe ile eski gazeteci Letizia Ortiz'in 22 Mayıs'taki düğün törenleri dolayısıyla, bugünden itibaren AB ülkeleri arasında serbest dolaşım hakkı verilen Schengen anlaşmasını dondurduğunu açıkladı. 
     Dünyanın dört bir yanından 1500'e yakın devlet ve hükümet başkanı ile kraliyet ailelerinin katılacağı kraliyet düğünü, geniş güvenlik önlemleri altında yapılacak. 14 AB ülkesinin imzaladığı Schengen anlaşmasını 15-24 Mayıs arasında donduran İspanya, sınırlarda pasaport ve kimlik kontrolü yapmaya başladı. 
     Savunma Bakanlığı, düğünün yapılacağı 22 Mayıs günü Madrid hava sahasının uçuşa kapalı olacağını, Hava Kuvvetleri'nin F-18 uçakları, helikopterler ve NATO'ya ait AWACS uçağıyla güvenliğin sağlanacağını duyurdu. 18 bin kadar polis ve jandarma da düğün günü Madrid'de görev yapacak. 
     Bu arada Madrid halkı şimdiden düğün havasına girerken, kentteki birçok dükkan ve mağazaya Prens Felipe ve Letizia Ortiz'in resminin bulunduğu, altında ''Mutluluklar'' yazan kartlar asıldığı görüldü. Kraliyet düğünü için, televizyon ve radyolar özel yayınlar yapmaya, gazete ve dergiler ise özel ekler vermeye başladı. 
     
</TEXT>
</DOC>
