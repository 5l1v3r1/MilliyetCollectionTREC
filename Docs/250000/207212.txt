<DOC>
<DOCNO> 207212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/yasam/yas08.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milliyet yarışması başarının anahtarı' 
</HEADLINE>
<TEXT>

   Milliyet Türkiye İlköğretim Okulları Yarışması'nda ilk üçe giren iki eski şampiyon, "Bu yarışma sayesinde diğer sınavlarda da başarılı olduk" diyor 
      İSTANBUL Milliyet 
   
   Gazetemizin 1966 yılından itibaren geleneksel olarak düzenlediği Türkiye İlköğretim Okulları Yarışması'nda ilk üçe girmeyi başaran iki eski şampiyon, ortak bir görüşü dile getirdi "Bu sınav kendimize güvenimizi sağladı. Böylece diğer sınavlarda da başarılı olabildik." 
   Bilgi yarışmasının 1968 yılı üçüncüsü Sevan Nişanyan, yarışmanın kendisi için çok heyecanlı ve keyifli olduğunu belirtti. Böyle bir yarışmada dereceye girmenin insanı inanılmaz gururlandırdığını ifade eden Nişanyan, sınav heyecanını ve başarısının kendisine kazandırdıklarını da şöyle anlattı 
   "Bu heyecanı öğrencilerin o yaşta yaşaması başka bir duygu. O dönemlerde kendimize güvenimiz şaşılacak kadar yüksekti. İnsan bu gibi gurur verici durumların önemini ve değerini farkına varıyor." 
   
   'Büyük bir gururdu' 
   Nişanyan, Pangaltı İlköğretim Okulu öğrencisiyken dereceye girdiği Milliyet Bilgi Yarışması'nın ardından, öğrenimine Işık Ortaokulu, Robert Koleji ve ardından da Amerika'nın ve dünyanın en etkin eğitim kurumlarından Yale Üniversitesi Felsefe Bölümü'nde devam etti, Colombia Üniversitesi'nde de siyaset üzerine master yaptı. 
   Yarışmanın 1993 yılı üçüncüsü Bekir Sarp Erzi de, Kadıköy Bahariye İlköğretim Okulu'ndan mezun olduktan sonra Hüseyin Avni Sözen Anadolu Lisesi'ni bitirdi. Şu anda Galatasaray Üniversitesi Uluslararası İlişkiler Bölümü 2'nci sınıf öğrencisi. Yarışmanın kendini geliştirme ve sosyalleşme fırsatı verdiğini belirten Erzi de, yaşadıklarını ve duygularını şöyle özetliyor 
   "Yarışma öncesinde okulda birinci olarak seçilmek benim için en iyi moral oldu. Milliyet gibi büyük bir gazetenin düzenlediği bir yarışmada dereceye girmek, kendime güvenimi arttırdı. Çok heyecanlı bir yarışmaydı ama beni en çok gururlandıran final gecesi olmuştu. Orada sahneye çıkıp, herkesin beni alkışlaması çok gurur vericiydi." 
   
   
   
   
</TEXT>
</DOC>
