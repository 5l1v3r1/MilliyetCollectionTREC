<DOC>
<DOCNO> 202639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/spor/spo08.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef sadık yatırımcı 
</HEADLINE>
<TEXT>

   SONGÜL HATISARU 

   
   Ocak ayında borsaya açılmayı hedefleyen Fenerbahçe, farklı bir modelle yatırımcısının karşısına çıkıyor. Sarı - Lacivertli kulüp hissesini alacak yatırımcılarına üçer aylık dönemler itibariyle nakit temettü avansı dağıtacak. Şirketlerin elde ettikleri karın hisseleri oranında, ortaklarca paylaşılması anlamına gelen temettü, borsada yatırım yapıldığında hisse senedi satılmadığı müddetçe elde edilecek tek gelirdir. Yatırımcı hissesini satmasa, hissesi borsada değer kazanmasa bile, yatırım yaptığı şirket temettü öderse düzenli bir gelir olanağına kavuşmuş oluyor. ABD'deki büyük şirketler düzenli olarak temettü öderler. Yatırımcılarda bu şirketlerin hisselerine düzenli bir gelire kavuşmak için ilgi gösterirler. Türkiye'de ise ardı ardına yaşanan ve şirketlerin mali yapılarını zayıflatan krizler nedeniyle Sermaye Piyasası Kurulu 1990'lı yılların ortalarında borsada işlem gören şirketler için temettü dağıtma zorunluluğunu kaldırarak ihtiyari hale dönüştürdü. 
   SPK, 2004 yılında şirketlerin temettü dağıtmasını yeniden zorunlu hale getirecek projeler üzerinde çalışıyor. Fenerbahçe bu anlamda mevzuatı önden takip ediyor. Uygulanan modelin, kulübün 23 - 30 milyon gelir beklediği halka arza ilgiyi artırması bekleniyor. Çünkü biliniyor ki, temettü yatırımcının yatırım kararını olumlu yönde etkiliyor. 
   
   Mali bünye etkilenecek 
   Fenerbahçe'nin uygulayacağı modelde, halka açılacak olan Fenerbahçe Sportif AŞ'ye, kulüp gelirleri aktarılıyor. Şirkete, futbolcular ve transfer harcamaları aktarılmayacak. Hazırlanan modele göre giderlerin, gelirlerin yüzde 10'u geçmemesi kısıtlaması getirildi. Model yatırımcı sadakatini oluşturmaya dönük. Çünkü yatırımcı temettü almak için hissesini kısa sürede satmayıp üçer aylık dönemleri beklemeyi tercih edebilir. Yatırımcı açısından avantajlı olan bu model şirket açısından bazı dezavantajlar taşıyor. Çünkü şirket elde ettiği gelirleri temettü ödemesinde kullanmayıp birçok enstrümanda değerlendirerek gelirlerini artırabilirdi. Mesela kaynaklarını bono ve tahvil yatırımına yönlendirerek faiz geliri elde edebilirdi. Ancak uygulanan modelde gelirler öncelikle temettü ödemeye ayrılıyor. Bu nedenle üç aylık temettü ödemesinin şirketin nakit akışını olumsuz etkileyebileceği söylenebilir. 
   
   Avantajları 
   Güçlü şirket imajı 
   Yatırımcı bağlılığı 
   Halka arzın başarısı 
   Hisselere talep yaratma 
   Hisselerin elde tutma süresini uzatma 
   
   Dezavantajları 
   Nakit akışının zayıflaması 
   Mali bünyenin güçlenememesi 
   
   
</TEXT>
</DOC>
