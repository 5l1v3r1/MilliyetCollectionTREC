<DOC>
<DOCNO> 217558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/ekonomi/aeko.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirimler bitti, zam geliyor 
</HEADLINE>
<TEXT>

   Başbakan Erdoğan 7 katrilyon liralık açığın kapatılması için doğalgaz ve akaryakıta sembolik zamlar yapılacağını ancak tüpgaz ve elektrik fiyatının artmayacağını söyledi 
      ANKARA Milliyet 
   
   Yarın, ek önlemler paketinin de ele alınacağı yedinci gözden geçirme çalışmaları için Türkiye'ye gelecek olan IMF heyetinin ziyaretinden önce hükümetten, peşpeşe 'akaryakıta zam yapılacağı' sinyalleri geliyor. Maliye Bakanı Kemal Unakıtan İskenderun ziyareti sırasında, "Akaryakıta küçük çaplı zam yapılabilir" dedi. 
   Başbakan Tayyip Erdoğan da önümüzdeki günlerde doğalgaz ve akaryakıta sembolik zamlar yapılacağını açıkladı. Erdoğan, CNN Türk'teki "Başbakan'la Özel" programında nelere zam yapacaklarını anlattı. 7 katrilyon açık olduğunu belirten Erdoğan, "Bu açığı gidermek için ya geliri artıracaksınız ya da gideri kısacaksınız. Darda kalmadıkça temel ihtiyaçlara zam yapmayacağız. Vergi artırma asla çözüm yolu olmamalı. Vergide indirim yapacağız" dedi. 
   Tüpgaza zam olmayacağını ancak akaryakıta sembolik bir zam yapılacağını belirten Erdoğan, "Ciddi bir şey olmayacak. Doğalgazda da az miktarda bir ayarlama yapılacak. Doğalgazda gelecek açısından bu yine telafi edilecek. Elektriğe, ekmeğe zam yok" diye konuştu. 
   Giderlerin de azaltılacağını belirten Erdoğan, "IMF ile anlaşma olacak, ondan endişemiz yok" dedi. 
   
   'Yüzde 10 düşmeli' 
   Türkiye Akaryakıt Bayileri Petrol ve Gaz Şirketleri İşveren Sendikası TABGİS Yönetim Kurulu Başkan Vekili Rasih Arbay ise doların Şubat 2003 ve Şubat 2004 tarihleri arasında yüzde 19 düştüğünü belirterek, "Petrol piyasalarında aynı tarihlerde fiyat değişmedi. Buna rağmen doların bu kadar düşmesiyle akaryakıt fiyatlarının yüzde 10.5 oranında düşmesi lazımdı" dedi. 
   Geçen sene kurşunsuz benzinin 1 milyon 900 bin liraya kadar çıktığını ancak petrol fiyatlarının ve doların düşüşüne paralel olarak fiyatların Türkiye'de de indiğini kaydeden Arbay, "1 milyon 745 binden sonra ise hiç hareket olmadı. Bu durum vergiyle oynanarak kompanse edilmeye çalışıldı" diye konuştu. 
   
   Petrol fiyatı yükselişe geçti    OPEC üyelerinin günlük kotalarının üzerinde yapılan 1.5 milyon varillik üretimi kesme ve 1 Nisan'dan itibaren de günlük üretimi 1 milyon varil aşağı çekme kararı üzerine petrol fiyatları 10 Şubat'tan bu yana varil başına 2 dolar yükseldi. ABD'nin benzin stoklarının azalmasından kaynaklanan endişe de petrol fiyatını yükseltiyor. Dün Londra'da hampetrolün varili 31 sent yükselip 31.12 dolar oldu. 
   
   İran gazı ucuzlamıyor    İRAN, doğalgaz ihraç ettiği Türkiye'nin doğalgaz fiyatında değişiklik yapılması yolundaki teklifini reddetti. İran resmi haber ajansı İRNA'nın haberine göre, İran Ulusal Gaz İhracatı Şirketi Genel Müdürü Ruknoddin Cevadi, "Türk yetkililerin doğalgaz fiyatlarına ilişkin teklifi iki ülke arasındaki anlaşmayı ihlal ediyor ve bu talebi geri çevirdik" dedi. 2003'te Türkiye'ye 3.5 milyar metreküp doğalgaz ihraç ettiklerini belirten Cevadi, bu yıl da 6 milyar metreküp doğalgaz pompalayacaklarını bildirdi. 
   
   Akaryakıt fiyatı son bir yılda ucuzladı TL Litre Tarih Fiyat Değişim 4.1.2003 1.714.000 3.50 11.1.2003 1.756.000 2.51 22.1.2003 1.787.000 1.71 4.2.2003 1.849.000 3.52 21.2.2003 1.865.000 0.86 4.3.2003 1.901.000 1.93 20.3.2003 1.877.000 - 1.26 4.4.2003 1.893.000 0.80 18.4.2003 1.855.000 - 2.31 14.4.2003 1.814.000 - 2.15 17.9.2003 1.782.000 - 1.82 26.9.2003 1.745.000 - 2.07 
   İstanbul Anadolu yakasında kurşunsuz benzin fiyatlarının seyri. 
   
</TEXT>
</DOC>
