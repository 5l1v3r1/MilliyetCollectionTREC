<DOC>
<DOCNO> 211239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko10.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, Başbakan'ın ABD ziyaretini izliyor... 
</HEADLINE>
<TEXT>

     Piyasaların en önemli gündem maddesini, Başbakan Recep Tayyip Erdoğan'ın ABD ziyareti oluşturuyor. 
     Gedik Yatırım Menkul Değerler tarafından hazırlanan haftalık strateji raporunda, geçen hafta IMF'nin 7. gözden geçirme çalışmalarını yakından izleyen piyasalarda, bu haftadan itibaren başlıca gündem maddesinin, Başbakan Tayyip Erdoğan'ın ABD ziyareti olacağı kaydedildi. 
     Raporda, Başbakan Erdoğan'ın ABD temaslarında ön plana çıkması beklenen gündem maddelerinin Irak'ın geleceği ve Kuzey Irak ile ilgili son gelişmeler, Kıbrıs sorununun çözümü ve buna paralel olarak Türkiye'nin Avrupa Birliği üyeliği ile Türkiye-ABD arasındaki ekonomik ilişkilerin daha da kuvvetlendirilmesi olacağının tahmin edildiği belirtildi. 
     Borsa endeksine teknik olarak bakıldığında, 18,500 destek seviyesinin altına sarkılması durumunda bir sonraki desteğin 17,500 puan olduğu bildirilen raporda, 18,500 seviyesi üzerinde yeterli kuvvetlenmenin gerçekleşmesi halinde ise hedef direnç seviyesinin 19,650'de bulunduğu kaydedildi. 
     
</TEXT>
</DOC>
