<DOC>
<DOCNO> 236519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur04.html </URL>
<DATE> 2004/05/01/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
İzmir'de "Huzur Operasyonu"... 221 kişi gözlem altına alındı 
</HEADLINE>
<TEXT>

     İzmir Emniyet Müdürlüğü tarafından düzenlenen ''Huzur Operasyonu''nda durumları şüpheli olan ve kimliksiz 221 kişi gözlem altına alındı. 
     İzmir merkezinde ve dış ilçelerde düzenlenen operasyona, 9 İl Emniyet Müdür Yardımcısı, 14 Şube Müdürü ve İlçe Emniyet Müdürü, 18 Emniyet Amiri, 43 Başkomiser, 24 Komiser, 31 komiser Yardımcısı, 1341 polis olmak üzere toplam, 1480 emniyet personeli katıldı. 
     Operasyonda şüpheli ve kimliği olmayan 221 kişi gözlem altına alınırken, merkez ve dış ilçelerde çeşitli suçlardan haklarında yakalama ve gıyabi tevkif müzekkeresi bulunan 5 kişi yakalandı. 
     Menemen ilçesindeki aramalarda menşei belli olmayan 7.65 çapında ruhsatsız tabanca ve 6 adet fişek ele geçirildi. Kurallara uymadıkları belirlenen 11 işyerine idari işlem yapıldı. 
     Düzenlenen operasyona trafik ekipleri de katıldı. Ekipler denetimlerde 5 aracı trafikten men ettiler. 
     Trafik ekiplerinin denetimleri sırasında alkollü, emniyet kemersiz, bozuk ışıklı ve ehliyetsiz araç kullanan 31 sürücüye işlem yapıldı. Kurallara uymayan sürücülere toplam 2 milyar 540 milyon 700 bin lira para cezası uygulandı. 
     
</TEXT>
</DOC>
