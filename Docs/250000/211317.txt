<DOC>
<DOCNO> 211317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sontur18.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Çözüm 1 Mayıs'a yetişmeyebilir 
</HEADLINE>
<TEXT>

     KKTC Cumhurbaşkanı Rauf Denktaş, 1 Mayıs 2004'e kadar Kıbrıs sorununda çözüme gidilmesinin, her iki taraf da iyi niyetini ortaya koysa dahi zor olduğunu söyledi. 
     KKTC'ye dönmek üzere Esenboğa Havalimanı'ndan ayrılışından önce gazetecilerin sorularını yanıtlayan Denktaş, ''meselenin, müzakerelerin başlayıp her iki tarafın kabul edebileceği ve karşılıklı haklarını koruyan bir anlaşmayı sürdürmek meselesi olduğunu'' belirtti. 
     Denktaş, Kıbrıs'ta ulaşılacak uzlaşmanın, "Türkiye'nin yeniden gelip kendilerini kurtarmak zorunda kalmayacağı" bir uzlaşma olması gerektiğini vurguladı. 
     Denktaş, MGK'da Kıbrıs'a ilişkin olarak alınan kararın olumlu olduğunu belirterek, "Üzerimize düşeni yapacağız" dedi. Denktaş, hükümet ile birlikte çalışacaklarını bildirdi. 
     
     "RUMLAR HAZIRSA, ANNAN DA ÇAĞIRIRSA BAŞLARIZ" 

     Başbakan Recep Tayyip Erdoğan'ın ABD ziyaretinin ardından, bir kez daha durum değerlendirmesi yapacaklarını kaydeden Denktaş, Rum tarafının da hazır olması halinde müzakerelere BM Genel Sekreteri Kofi Annan'ın çağrısıyla başlayabileceklerini belirtti. 
     Lahey toplantısında, kendilerinden, uzlaşma sağlanmasa bile referandum yapılması garantisi istendiğini söyleyen Denktaş, kendisinin de Türkiye açısından bir engel olmadığını vurguladı. Denktaş, Türkiye'nin kararını, bu ayki MGK toplantısında ortaya koyduğunu belirterek, "Uyum içinde devam ediyoruz" dedi. 
     
     "AYRILIK GAYRILIK YOK" 

     Basında, Genelkurmay Başkanlığı, Hükümet ve Cumhurbaşkanlığı arasında görüş ayrılıkları olduğu yönünde çıkan haberleri anımsatan Denktaş, her üç tarafla da görüştüğünü belirterek "Ayrılık gayrılık görmedim" diye konuştu. Denktaş, özellikle arabulucu konusunda kendisiyle Başbakan Erdoğan arasında anlaşmazlıklar olduğu iddiasıyla ilgili olarak ise, "Tamamen uydurma" ifadesini kullandı. 
     Denktaş, Türkiye'nin, konunun halledilmesi için hzla çare arayışına girdiğini belirtti. 
     
     "DE SOTO HAYALKIRIKLIĞINA UĞRATTI" 

     Rauf denktaş, Annan'ın temsilcisi olarak Rum ve Türk tarafları arasında müzakereleri yürüten Alvaro De Soto için "Hepimizi hayal kırıklığına uğratmıştır" derken, müzakerelerin yürütülmesi için, De Soto'nun yardımcılarının da dahil olduğu bir "taze kan"a ihtiyaç olduğunu belirtti. 
     
     1 MAYIS HEDEF AMA YETİŞMEYEBİLİR 

     Rum tarafının taktiğinin, Türkler'in ve kendisinin Ada'da bir çözüme yanaşmadığı izlenimi vermek olduğuna dikkat çeken Denktaş, 1 Mayıs tarihinin kendileri için Ada'da çözüme ulaşılması açısından halen hedef olduğunu bildirdi. Denktaş, Rum tarafınının çok iyi niyetle görüşmelere yaklaşmasının düşünülmesi halinde bile, teknik prosedür nedeniyle çözümün 1 Mayıs'ayetişmeyebileceğini belirtti. Denktaş, önemli olanın müzakerelere başlanması ve samimi, iyi niyet çerçevesi içinde devam edilmesi olduğunu kaydetti. Taraflardan birisinin, diğer tarafın hükümeti olduğu iddiasıyla masaya oturmasının yanlış olduğunu vurgulayan Denktaş, "Denge bozulursa, Rumlar uzlaşmaz hale gelecekler. Denge önemlidir" diye konuştu. 
     
</TEXT>
</DOC>
