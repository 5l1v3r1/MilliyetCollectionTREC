<DOC>
<DOCNO> 203479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/yasam/yas00.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiğdem öldü ama ailesini kurtardı 
</HEADLINE>
<TEXT>

   4 yaşındaki Çiğdem, ilaçları parasızlıktan alınamadığı için zatürreeden öldü. Bu acı olay üzerine sağlık kontrolünden geçirilen ailesi hasta çıktı 
      HÜSEYİN TÜCCAR Bursa DHA 
   
   Bursa'da, işsiz olan boyacı Cengiz Bayram 35 , iki ay önce rahatsızlanan kızı Çiğdem'i doktora götürdü. Çiğdem'e zatürree tanısı konuldu. Ancak Bayram, kızı için yazılan 80 milyon liralık ilaçları, parasızlık yüzünden alamadı. 
   
   'Bebek alırsan geçer' 
   Perşembe gecesi nefes alamadığını ve karın ağrılarının arttığını söyleyen Çiğdem, babasına "Bana Cindy bebek alırsan hastalığım geçer" dedikten sonra uykuya daldı ve bir daha uyanmadı. Babasının sabah yatağında ölü bulduğu Çiğdem'in acı sonu, İl Sağlık Müdürlüğü'nü ve Bursa Eczacılar Odası'nı harekete geçirdi. Bayram ailesinin Tuna Mahallesi'ndeki evine ambulans gönderildi. 
   
   Bir dolu hastalık çıktı 
   Ali Osman Sönmez Onkoloji Hastanesi'ne götürülen Havva Bayram ile çocukları Pınar 2 ve 7 aylık İlyas da Çocuk Hastanesi'nde muayene edildi. Anneyle çocuklarında, yetersiz beslenme, kansızlık, bronşit ve zatürree başlangıcı tespit edildi. 
   Doktorların yazdığı ilaçlar da Eczacılar Odası'nca ücretsiz temin edildi. İlaçlarıyla birlikte eve dönen Havva Bayram, "Keşke Çiğdem ölmeseydi de, biz muayene olmasaydık" dedi. 
   
   
   
</TEXT>
</DOC>
