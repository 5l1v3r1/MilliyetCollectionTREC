<DOC>
<DOCNO> 237709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/ygokce.html </URL>
<DATE> 2004/05/06/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Tek taraflı final 
</HEADLINE>
<TEXT>



İşte, size sezonun en şaibesiz maçı. Şike yok... Dışarıdan teşvik primi gönderen yok... Dedikodu yok, kavga yok, kocaman bir final var İyi ki Türkiye Kupası var. 
Lig ve Avrupa Kupaları heyecanına kendini kaptırıp Türkiye Kupası'nı gereksiz görenlerin, hafife alanların kulakları çınlasın. Şu kupa maçı da olmasa futbolu, futbol olarak yazamayacağız. Trabzonspor da, Gençlerbirliği de Atatürk Olimpiyat Stadı'na gelene kadar güçlü rakiplerini elediler. Meşin topun peşinde onurlarıyla terlediler. 
Trabzonspor'un kafası şampiyonluğa takılmış durumda, Gençlerbirliği'nin geçen yıldan kalma bir rövanş duygusu var. Özellikle Ersun Yanal için bu maç aynı zamanda Milli Takıma temelli giderken kulübüne bir veda armağanı bırakma anlamını içeriyordu. Bu nedenle saha içindeki rekabetin final ateşiyle futbola çok büyük heyecan getireceğini, tabloyu renklendireceğini düşündük. 
Dedikodusuzdu, şaibesizdi, mertçe ve yiğitçeydi, ama yine de gerçeyi söyleyelim bu final tek taraflı bir final oldu. 
Türkiye'nin, Şampiyonlar Ligi'ndeki yeni temsilcisi aynı ciddiyetle şampiyonluk kovalar gibi kupa zaferini de aşkla, ısrarla kovaladı. Gençlerbirliği, Bordo - Mavili takımın gösterdiği kaliteye, gayrete ve başarıya ortak olamadı. Bu sezon Ahmed Hassan'ın satışından sonra ortaya çıkan hücum eksikliği bellerini büküyordu. Ligde çektikleri sıkıntıyı aynen kupada da yaşadılar. Savunmadan, orta alandan teperek, kontrolsüz çıkardıkları topları Youla'ya ulaştıramadılar. Youla da pek az yakaladığı topu genellikle yaptığı gibi zaman zaman ezdi, belki de kırdı Ali Tandoğan, Mustafa Özkan, sonradan oyuna giren Veysel, Serkan, Skoko ve Filip hiçbir hücum etkinliği sağlayamadılar. Bol bol korner kazanıp, o fırsatları da harcadılar. 
Trabzonspor, Türkiye'de takım içi dayanışması en üst düzeyde olan ekip... Savunma - orta alan - ileri uç yardımlaşmanın en iyi örneklerini veriyor. Dünkü oyunun lideri Gökdeniz'di. Hem Mehmet Yılmaz'a gol attırdı, hem de iki kez gol attı. Orta alana geldi, top kaptı, rakip kaleye gitti, yıldırım gibi çarptı. Gökdeniz'i, Yattara'sı, Mehmet Yılmaz'ı ve Augustine'i ile Trabzonspor hem iş yaptı, hem şov yaptı, hem de hak ettiği tacı taktı. 
Hayır, bu maçın hakem kararlarını da tartışmayalım. Avrupa temsilcilerimize başarılar diliyorum. Trabzonspor ve Ziya Doğan'ı yürekten alkışlıyorum. 



</TEXT>
</DOC>
