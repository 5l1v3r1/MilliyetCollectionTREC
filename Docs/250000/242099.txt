<DOC>
<DOCNO> 242099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun01.html </URL>
<DATE> 2004/05/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Washington Post Sanchez, Ebu Garib cezaevinde olanlardan haberdardı 
</HEADLINE>
<TEXT>

     Irak'taki Amerikan güçlerinin komutanı Korgeneral Ricardo Sanchez'in, Iraklı esirlere işkence edildiği ortaya çıkan Bağdat yakınlarındaki Ebu Garib cezaevinde olanlardan haberi olduğu ileri sürüldü. 
     Washington Post gazetesinin internet sitesindeki habere göre, Ebu Garib cezaevinde esirlere kötü muamelede bulunmakla suçlanan Amerikan askerlerinden birinin avukatı olan Yüzbaşı Robert Shuck, bu cezaevinde görev yapan bir subayın, ''Korgeneral Sanchez'in bazı esirlerin sorgulanması ya da bazı esirlere kötü muamelede bulunulması sırasında cezaevinde olduğunu'' söylediğini iddia etti. 
     Askeri bir duruşmanın ses kayıtlarına dayandırılan habere göre, askeri avukat Shuck, aynı subayın kendisine, ''Korgeneral Sanchez ve diğer üst düzey subayların Ebu Garib cezaevinde olan bitenden haberi olduğunu söylediğini'' belirtti. 
     Robert Shuck'a göre, cezaevindeki bir Amerikalı çavuş da ''askeri istihbarat yetkililerinin, tutuklulara kötü muamelede bulunulmasının, yapılması gereken olduğunu söylediği konusunda, ifade vermeye hazır olduğunu'' belirtti. 
     Yüzbaşı Shuck, tutuklulara işkence ve kötü muamele ettiği gerekçesiyle hakkında dava açılan çavuş Ivan Frederick'in avukatlığını yapıyor. 
     Shuck, 2 Nisan'daki halka açık bir duruşmada, Irak'taki bölük komutanı Yüzbaşı Donald Reese'in, Sanchez ile ilgili olarak ifade vermeye hazır olduğunu söylemişti. 
     Gazetenin ele geçirdiği, Bağdat'taki Amerikan kampı Victory'de kaydedilen geçen ayki duruşmanın ses kaydına göre, Yüzbaşı Shuck bu açıklaması hakkında askeri savcıya ifade verdi. 
     Ses kaydına göre, askeri savcı Yüzbaşı John McCabe'in, ''Yüzbaşı Reese'in Korgeneral Sanchez'in orada olduğuna ve olan biteni gördüğüne dair ifade vereceğini mi söylemek istiyorsunuz'' sorusu üzerine avukat Shuck, ''Bana böyle söyledi'' yanıtını verdi. Shuck, ''Ben mahkemenin subayıyım ve yalan söylemem. Evde iki çocuğum var. Kariyerimi riske atmam'' diye konuştu. 
     Yüzbaşı Shuck'ın, Reese'in, Ebu Garib'de görev yapan kadın Yüzbaşı Carolyn Wood aleyhinde de tanıklık edeceğini söylediği ileri sürüldü. 
     Shuck'ın ses kaydındaki ifadesine göre Reese, Ebu Garib'deki askeri istihbarat operasyonlarını denetleyen Wood'un ''esirlerin sorgulamalarına katıldığını, bazı faaliyetlerin haklı olduğunu söylediğini ve suç sayılacak olayların standart prosedür olduğunu belirttiğini'' ifade etti. 
     Haberde, ABD Savunma Bakanlığı'ndan bir sözcünün Korgeneral Sanchez ile ilgili ifadeleri Ortadoğu'daki askeri yetkililere ilettiği ve yetkilileri, ''avukat ve sanıkların ifadelerinin çok dikkatli incelenmesi'' konusunda uyardığı belirtildi. 
     Habere göre, Irak'taki Amerikan ordusunun sözcüsü Mark Kimmitt de ''Sanhchez'in şu an bu haber için yorum yapacak durumda olmadığını, ileride yanıt vereceğini'' söyledi. 
     Sanchez, geçen hafta ABD Senatosu'nda yaptığı konuşmada, Ebu Garib'te tüm olan bitenin kendi sorumluluğunda olduğunu, ancak esirlere işkence ya da kötü muamele yapıldığından haberi olmadığını söylemişti. 
     
</TEXT>
</DOC>
