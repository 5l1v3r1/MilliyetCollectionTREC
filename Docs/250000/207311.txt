<DOC>
<DOCNO> 207311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko41.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'de üretim rekorları... 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş'nin, 2003 yılında nihai mamul üretiminin 3 milyon 2 bin 887 ton olarak gerçekleştiği bildirildi. 
     ERDEMİR Genel Müdürlüğü'nden yapılan yazılı açıklamada, dünyada demir- çelik sektöründe yaşanan tüm gelişmeler ve kararsızlıklara rağmen ERDEMİR'in, çalışanlarıyla bütünleşen etkin ve kararlı yöntemiyle yıl boyunca başarılı performans sergilediği belirtildi. 
     Türkiye'nin en büyük entegre tesisi ve tek yassı çelik üreticisi olarak sorumluluğun bilincindeki ERDEMİR'in, Türkiye'nin ihtiyaçlarını göz önünde bulundurarak yatırım hamlelerini devam ettirdiği kaydedilen açıklamada, şöyle denildi 
     ''Dünya çelik piyasaları açısından rekabet koşulları her geçen daha da güçleşmektedir. Üretim maliyetlerinin düşürülmesi, şirketlerin var olma savaşında birinci derecede önem arz etmektedir. Şirketimiz 2003 yılında maddi ve manevi öz kaynaklarını en verimli biçimde kullanmış, elde edilen başarılı sonuçlarla önceden belirlenmiş tüm üretim, satış, yatırım ve kar hedefleri revize edilmiştir. Fabrikanın 2003 yılı itibariyle nihai mamul üretimi 3 milyon 2 bin 887 ton olarak gerçekleşti. 2002 yılını zararla kapatan ERDEMİR, 9 aylık resmi sonuçlara göre 291 trilyon 863 milyar lira net dönem karı elde etmiştir.'' 
     
     SATIŞLAR 
     Açıklamada, geçen yıl üretimin yanı sıra satışta da başarılı bir yıl olduğu belirtilen açıklamada, şu bilgilere yer verildi 
     ''Ereğli Bölge Satış Müdürlüğümüz 1 milyon 287 bin 500 ton olan satış-sevkıyat hedefini 1 milyon 351 bin 314 ton olarak gerçekleştirmiştir. Ankara Bölge Satış Müdürlüğümüz de 1997 yılına ait 277 bin 69 tonluk satış rekorunu 335 bin tonla yenilemiştir. Fabrikanın geçen yıl 3 milyon 274 bin 402 ton yıllık satışı, 3 milyon 560 bin tona ulaşmıştır. Sinter ve Kok Fabrikası, 1. ve 2. Yüksek Fırınlar, Sürekli Döküm Tesisleri, 1. ve 2. Sıcak Haddehaneleri, 1. ve 2. Soğuk Haddehaneler, Enerji Üretim ve Dağıtım Müdürlüğü, Oksijen Fabrikaları ve Su Tesisleri'nde üretim, Liman ve Nakliyat Müdürlüğü'nde de hizmet ve sevkıyat rekorları kırılmıştır.'' 
     
</TEXT>
</DOC>
