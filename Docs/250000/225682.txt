<DOC>
<DOCNO> 225682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy07.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bartholomeus'un 'hayır duası'nı aldı 
</HEADLINE>
<TEXT>

      TAHSİN AKSU İstanbul 

   
   AKP Sarıyer Belediye Başkan adayı Yusuf Tülün, Panayia Evangelistra Rum Ortodoks Kilisesi'nde Meryem Ana'nın hamile kaldığı gün nedeniyle düzenlenen ayine katıldı. Ayini yöneten Rum Ortodoks Patriği Bartholomeus'la görüşen Tülün, "Patrik Hazretleri'nin dualarını aldık" dedi. Sarıyer Boyacıköy'deki ayini ön sıradaki özel locada izleyen Tülün, Patriğin ayin sonunda dağıttığı ekmekten aldı. Ayinin ardından kilisenin karşısındaki eski ruhban okulunda düzenlenen ikrama da katılan Tülün, burada Patriğe çiçek verdi. Patrik Bartholomeus, "İnşallah belediye başkanlığı koltuklarına sizin gibi hizmet etmek isteyen kişiler geçer" dedi. 
   AKP Sarıyer İlçe Teşkilatı Üyesi Beyza Demircan da Patriğin dağıttığı ekmekten aldı. Demircan, "Bugün dua edilen her yerde hissedilen duygular içinde ayini izledim" dedi. 
   
   
   
</TEXT>
</DOC>
