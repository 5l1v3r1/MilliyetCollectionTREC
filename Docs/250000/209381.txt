<DOC>
<DOCNO> 209381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/spor/aspo.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'A LAF YOK 2-0 
</HEADLINE>
<TEXT>

   Galatasaray, Efes Cup'ın finalinde Werder Bremen'e şans tanımadı, kupayı kaldırdı. Cim - Bom gençlerden kurulu kadrosuyla yine tam not aldı, gelecek için ışık saçtı 
      
   Fırtına gibi estiler 
   GALATASARAY, Alman Ligi lideri Werder Bremen'i 2 - 0 yenerek, Efes Cup'ta şampiyonluğa ulaştı. Sarı - Kırmızılı takımın genç yıldızları başarılı performanslarıyla alkış alırken, gol perdesini 40. saniyede Bratu'nun kaleye yolladığı topu tamamlayan Murat Erdoğan açtı. 30'da sahanın en iyi isimlerinden Sabri farkı 2 - 0'a taşıdı. Bratu birbirinden kolay fırsatları kaçırırken, Rumen yıldız ve Ümit Karan'ın birer vuruşu direkten döndü. 
   
   Maçın karnesi 
   HAKEMLER Berkant Mercanlı, Suat Tıknaz, Arif Çelik 
   GALATASARAY Mondragon 7 - Suat Usta 6 , Tamas 7 , Orhan Ak 7 , Ergün 7 Emrah Dk.83 - Petre 8 - Sabri 8 Eyüp Dk.88 , Batista 7 Cafercan Dk.81 - Volkan 7 Ayhan Dk.60 6 , Murat 7 - Bratu 6 Ümit Karan Dk.70 6 
   W.BREMEN Reinke 6 - Ümit Davala 6 , Baumann 5 Frederich Dk.64 6 , Krstajic 5 , Stalteri 5 Schultz Dk.76 4 - Lisztes 6 , Ernst 5 , Micoud 6 , Borowski 5 - Klasnic 6 , Charistean 6 
   GOLLER Murat Erdoğan Dk.1 , Sabri Dk.30 
   SARI KARTLAR Tamas, Ümit Karan G.Saray , Ernst, Klasnic W.Bremen 
   KIRMIZI KART Ernst Dk.77 
   
   'Mükemmel oynadık'    Terim'den övgü 
   TEKNİK Direktör Fatih Terim, Werder Bremen maçında sergilenen futboldan memnun olduğunu söyledi. Tecrübeli teknik adam, "Gelecekle ilgili olarak önemli mesajlar verdiğimizi düşünüyorum. Kupa alırken ister istemez eski günlere gittik. Biz bu başarılara alışığız. Bu başarıyı ne abartıyoruz, ne de küçümsüyoruz. Ancak bu maçta mükemmel oynadık" dedi. 
   
   'Üstüne koyacağız' 
   TERİM, bazı eksiklerinin olduğunu, bunları da zamanla düzelteceklerini dile getirdi. Galatasaray Teknik Direktörü şunları söyledi "Üstüne hep koyacağız. Kendine güvenen, oynadıkça zevk alan bir takım görmek istiyorum. Taraftarlarımızı memnun etmek gibi bir mecburiyetimiz var. Ayrıca hepsine borcumuz var. Özlenen başarılara el birliğiyle koşacağız." 
   
   Her bira bir maç    Batista'ya takıldı 
   SARI - Kırmızılı takımın Brezilyalı yıldızı Batista'nın, bir gece barda 19 şişe bira içip, sabaha kadar dağıtması Fatih Terim'in dilinden düşmedi. Tecrübeli hocanın, antrenmanlarda sık sık Batista'ya takılıp, "Hadi bakalım 19 biracı... Bana da 19 maç iyi oynama borcun var" demesi esprilere neden oldu. Hazırlık maçında sakatlanan Ömer Erdoğan, Diyarbakır maçına yetişebilmesi için sıkı tedavi altına alındı. 
   
   
</TEXT>
</DOC>
