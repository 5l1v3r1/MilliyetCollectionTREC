<DOC>
<DOCNO> 243505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun30.html </URL>
<DATE> 2004/05/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Mahkumlar seçimlerden sonra hapse girecek... 
</HEADLINE>
<TEXT>

     Belçika Başbakan Yardımcısı ve Adalet Bakanı Laurette Onkelinx, savcılıklara gönderdiği bir yazıda, 3 yıldan daha az süre için hapis cezasına çarptırılan kişilerin tutuklanarak hapishanelere gönderilme işlemlerinin 13 Haziran'da yapılacak seçimlere kadar askıya alınmasını istedi. 
     Onkelinx, bu talebine gerekçe olarak, hapishanelerin yatak ve hücre kapasitelerinin aşılmasını ve gardiyanların grev tehdidinde bulunmalarını gösterdi. 
     Belçika'da, 13 Haziran'da Avrupa Parlamentosu seçimleriyle birlikte bölgesel seçimler de yapılacak. 
     
     HAPİSHANELER SIKINTILI 
     Belçika Ulusal İstatistik Enstitüsü'nün INS verilerine göre, Belçika'daki 7 bin 820 yatak kapasiteli toplam 34 hapishanede 9 bin 500 tutuklu ve mahkum bulunuyor. 
     Her yıl 300 kadar intihar girişimi kaydedilen ve en az 30 tutuklunun bu nedenle öldüğü hapishaneler dışında, yüzlerce mahkum da uzaktan kumandalı ''elektronik bilezik'' sistemiyle ''ev hapsinde'' tutuluyor. Bu mahkumların hareketleri, bilgisayar bağlantılı elektronik sistemlerle sürekli kontrol ediliyor. 
     Avrupa Konseyi'nin İşkenceyi Önleme Komitesi CPT , Belçika polisine ve hapishanelerine yönelik ağır eleştiriler içeren raporunu, 2002 yılı sonunda Brüksel hükümetine iletmişti. 
     Raporda, hapishane koşullarına yönelik ağır eleştirilerin yanı sıra belirlenen işkence vakalarına yer verilmişti. 
     Gardiyanlar ve hapishane personeli, Brüksel hükümetinin gereken önlemleri almamasını gerekçe göstererek grev hareketlerinin tekrar başlatılacağını belirtiyor. 
     
</TEXT>
</DOC>
