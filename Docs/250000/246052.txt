<DOC>
<DOCNO> 246052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur16.html </URL>
<DATE> 2004/06/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kadın doğum servisinde 2 hastaya 1 yatak... 
</HEADLINE>
<TEXT>

     Edirne Devlet Hastanesi'nde Kadın-Doğum Servisi'nde yatak sayısının azlığı nedeniyle, doğum yapacak kadınlar özellikle hafta sonu aynı yatağı paylaşmak zorunda kalıyor. 
     Edirne Devlet Hastanesi Başhekimi Opr. Dr. Adnan Çakır, AA muhabirine yaptığı açıklamada, doğum olayında hastaneye gelen kadınları ''acil vaka'' olarak değerlendirildiğini belirterek, geri çevirmediklerini söyledi. 
     Kadın-Doğum Servisi'ne gönderilen kadınların bir kısmının hafta sonu ''izinli'' ya da ''çıkış'' işlemi yapılmış gözüktükleri halde hastanede kalmalarının, yatak konusunda sıkıntı yaratmış olabileceğini ifade eden Opr. Dr. Çakır, şunları kaydetti 
     ''Gelen hastayı çek yat ya da yere kilim dahi sererek tedavisinin yapılmasını sağlarız. Ek hasta ünitesi yapıldığında hastalar daha rahat edecekler. Bu konuda çalışmalar sürüyor. Yatak kapasitesi olmadığı durumda gerekirse Edirne Sosyal Sigortalar Kurumu SSK Hastanesi'ne gönderiyoruz. Bu arada SSK'lı hastaların da Edirne Devlet Hastanesi'ne gelmeleri hasta yoğunluğunu çok artırdı.'' AA muhabirinin görüştüğü, Edirne Devlet Hastanesi Kadın-Doğum Servisi'nde yatan hastalar, 5-6 Haziran 2004'te aynı yatağı 2 hastanın paylaşmak zorunda kaldığını belirttiler. Tedavi ya da doğum için geldikleri hastanede ''kalmak'' zorunda olduklarını anlatan hastalar, ''Başka çaremiz olmadığı için 2 kişi de olsa aynı yatağı paylaşmak zorunda kaldığımız oluyor. Yatak boşalınca tek yatıyoruz'' dediler. Adını açıklamak istemeyen bir hasta da ''Hafta sonu aynı odayı ve yatağı paylaştığımız kişi ile ben sezaryenle doğum yapacaktık. İki hamile kadının aynı yatağı paylaşması bizi tedirgin etti. Birbirimize zarar vermekten korktuk'' dedi. 
     Bu arada Devlet Hastanesi'nde toplam yatak kapasitesi 200 olurken, Kadın-Doğum Servisi'nde ise 2 özel oda olmak üzere toplam 17 yatak bulunuyor. 
     
</TEXT>
</DOC>
