<DOC>
<DOCNO> 221145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/spor/spo05.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavuz'un dediği oldu 
</HEADLINE>
<TEXT>

   MHK Başkanı, derneklerin seçimine el attı, kendi istediği isimlerin göreve gelmesini sağladı. Şimdi de Türkiye Faal Futbol Hakemleri ve Gözlemcileri Derneği'nin başına Ali Aydın'ı seçtirmek istiyor 
      CEMAL ERSEN 

   
   Dostlar kavgası 
   HAKEMLERİN dernek seçimlerinde "Dostlar kavgası" başladı. MHK Başkanı Bülent Yavuz tarafından uzun süredir adaylığını koymaması için baskı yapılan Metin Tokat sonunda pes etti. Türkiye Faal Futbol Hakemleri ve Gözlemcileri Derneği'nin başında bulunan Tokat'ın, Yavuz'un isteğiyle seçime girmeyeceği, onun yerine Ali Aydın'ın başkan adayı olacağı ifade edildi. Tokat'ın, yakın arkadaşı Aydın'ın dışında bir ismin aday olması durumunda durumu yeniden gözden geçireceği öğrenildi. 
   
   Faal hakemler görevde 
   GENEL kurula az bir süre kala seçimde ipleri elinde tutmayı hedefleyen MHK Başkanı Bülent Yavuz'un isteği ile Eskişehir'de Hakan Sivriselvi, Balıkesir'de Aytekin Durmaz, Kocaeli'nde Mustafa Çulcu, İzmir'de Çetin Sarıgül, Muğla'da Mutlu Çelik, Antalya'da ise Cem Deda TFFHGD il başkanlıklarına seçildi. Oy kullanacak delegeler üzerinde etkili olacak bu isimlerin, Ali Aydın başkanlığındaki yeni yönetimde de yer alacakları vurgulandı. 
   
   
</TEXT>
</DOC>
