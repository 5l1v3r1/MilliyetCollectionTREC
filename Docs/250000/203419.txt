<DOC>
<DOCNO> 203419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur15.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu ''Polislere psikolojik eğitim veriliyor'' 
</HEADLINE>
<TEXT>

     İçişleri Bakanı Abdülkadir Aksu, bütün illerde polislere, psikolojik eğitimle rehberlik hizmeti verildiğini, psikolog açığı olan illere ise atama yapacaklarını söyledi. 
     Trafik kazalarında geçen yıllara göre, yaşanan azalmanın gündeme getirilmesini isteyen Aksu, kazalardaki azalmanın en büyük nedeninin hükümetin hayata geçirdiği duble yol projeleri olduğunu söyledi. 
     Duble yolu tamamlanmış bölgelerdeki trafik kazası sayısının yüzde yüze yakın oranda azaldığını belirten Aksu, ''Hükümetin hedefi önümüzdeki 5 yılda 15 bin kilometre duble yolu tamamlamaktır'' dedi. 
     Aksu, İstanbul'da yaşanan bombalama olaylarıyla ilgili bir soru üzerine, polisin gereğini yaptığını belirterek ''Bu aşamadan sonra hukuki süreç başlamıştır. Konuşmak doğru olmaz'' dedi. 
     
</TEXT>
</DOC>
