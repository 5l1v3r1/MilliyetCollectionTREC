<DOC>
<DOCNO> 239389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy19.html </URL>
<DATE> 2004/05/12/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Kılıç "İmam hatip lisesinden mezun olan daha dindar " 
</HEADLINE>
<TEXT>

     Milli Eğitim Komisyonu Başkanı Tayyar Altıkulaç, YÖK Tasarısı ile millete meydanlarda verilen sözün milli irade tarafından yerine getirildiğini söyledi. 
     Altıkulaç, TBMM Genel Kurulu'nda tasarıın tümü üzerinde AK Parti grubu adına söz aldı. 
     Tasarı ile İmam Hatip Liselerinin İHL önünün açıldığı ya da 65 bin kişiye yeni haklar tanındığı yolundaki değerlendirmelerin doğru olmadığını savunan Altukulaç, bu liselerin önünün zaten açık olduğunu söyledi. 
     2000 yılı Haziran ayında sekizinci 5 yıllık kalkınma planı tartışılırken, TBMM'de bulunan 5 siyasi partinin grup başkanvekilinin 4'ünün imzası ile verilen önergeyle İHL'lerle ilgili bugün yapılmak istenen düzenlemeler öngörüldüğünü hatırlatan Altıkulaç, ''DSP, MHP, DYP ve ANAP başkanvekilleri imzaladı. Refah Partisi'nin başkanvekilinin imzası yoktu önergede. O günkü milli iradenin temsilcileri bunu önerdiler. Milli irade dışarda değil içeride, yani burada. Onların o zaman yerine getiremediği milli iradeyi şimdi yerine getiriyoruz'' diye konuştu. 
     Başbakan Erdoğan'ın İHL'lerle ilgili sözlerinin yeni olmadığını ifade eden Altıkulaç, ''Bugün yapılan iş, meydanlarda verilen sözün milli irade temsilcileri tarafından yerine getirilmesidir''dedi. 
     İHL'lerle ilgili olarak ortaya koymak istedikleri düşünceleri parti olarak anlatmakta zaman zaman zorluk çektiklerini ifade eden Altıkulaç, sözlerini şöyle tamamladı 
     ''Bu konuda bir çözüm üretmemiz gerekiyor. Herkes biliyor ki bu okullara gidenlerin hepsi imam ve hatip olmak için değil, yeterli din eğitimi almak için gidiyorlar. Normal liselerdeki zorunlu dersler din eğitimi değil, öğretimdir. Hıristiyan çocuğu da ateistin çocuğu da bu dersleri alıyor. 
     Yüzde 99'u müslüman olan bir ülkede özlü bir din bilgisi için konan bu zorunlu dersleri vatandaş yeterli görmüyorsa bu bir hak değil midir Masaya oturup bu soruların yanıtını bulmak gerekiyor. Millet bizden bunu bekliyor. 
     2,5 milyon çocuk din eğitimi alıyor, peki bu eğitim yeterli mi Doğru dürüst okuma yazma bilmeyen insanlar evlerde din eğitimi veriyor bu doğru mu Din eğitimini önemseyen vatandaş çocuğunu doktor da avukat da yapmak istiyorsa bunun tek adresi var, imam hatip liseleri. 
     Ben buradan CHP'lilere el uzatıyorum, gelin Anayasa'nın 24. maddesini tartışmaya açalım.'' 
     
     KILIÇ'IN SÖZLERİ 
     AK Parti Samsun Milletvekili Suat Kılıç da tasarının tümü üzerinde şahsi görüşlerini açıklarken, CHP Grup Başkanvekili Ali Topuz'un AK Parti sıralarına dönerek, Sizin burada bulunmanız bir tesadüf sözlerini eleştirdi. 
     TBMM'nin, milli iradenin tecelli ettiği kutsal bir yer olduğunu ve 550 milletvekilinin hepsinin demokratik parlamenter rejimin temsilcisi olduğunu belirten Kılıç, ''Bize burada demokrasi dersi vermeye kalkanlar, milli iradenin temsilcilerine tesadüf olarak burada diyerek demokrasi dersi ihtiyacı içinde olmuşlardır ve demokrasi dersi almışlardır'' dedi. 
     CHP Genel Başkanı Deniz Baykal'ın hem İHL'nin önünü açalım hem de bunlardan doktor hakim olmaz dediğini ifade eden Kılıç, ''Bu ne yaman çelişki, insaf diyorum '' diye konuştu. Kılıç, İHL'lerle ilgili tartışmalarda İHL'nden mezun olanlar daha dindar, normal liselerden mezun olanlar daha az dindar değerlendirmelerinin doğru olmadığını belirterek, ''Bunu asla kabul etmiyoruz'' dedi. 
     
</TEXT>
</DOC>
