<DOC>
<DOCNO> 219272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo30.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
National Golf Club'a Avrupa'dan onur... 
</HEADLINE>
<TEXT>

     Antalya'nın Serik İlçesi'ne bağlı Belek Beldesi'ndeki National Golf Club sahası, Almanya'da yayınlanan Golf Journal adlı dergi tarafından yapılan ankette, Avrupa'nın en tanınmış 14'üncü golf sahası seçildi. 
     National Golf Club Genel Müdürü Kurtuluş Gülşen yaptığı yazılı açıklamada, National Golf Club'ün uluslararası golf turnuvalarının oynanmasına olanak sağlayan Avrupa Profesyonel Golfçüler Birliği standartlarına uygun Türkiye'nin ilk şampiyona sahası olduğunu belirtti. Gülşen, National Golf Club'ün, 2000 yılından beri, Avrupa'nın en iyi 100 golf sahası içinde sırasıyla 42'incilik, 39'unculuk ve 43'üncülük dereceleri aldığını, dünyanın en iyi golf sahaları sıralamasında da 2002 yılında 16'ıncı olduğunu hatırlattı. Bu yıl, Almanya'nın yüksek tirajlı golf dergisi Golf Journal'in, okuyucuları arasında en iyi golf sahalarını seçmek amacıyla bir anket düzenlediğini kaydeden Gülşen, anket sonucunda, National Golf Club'ün, uluslararası en tanınmış ve en iyi golf sahaları arasında 14'üncü olduğunu bildirdi. 
     Gülşen, Türkiye'nin dünya golf haritasında yer edinme çabaları ve çalışmalarının çok yeni olmasına rağmen, elde edilen bu başarının önemli olduğuna dikkati çekti. 
     
</TEXT>
</DOC>
