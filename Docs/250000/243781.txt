<DOC>
<DOCNO> 243781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun26.html </URL>
<DATE> 2004/05/29/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Tahran'a güven mektubu sunuldu... 
</HEADLINE>
<TEXT>

     Türkiye'nin Tahran Büyükelçisi Halit Bozkurt Aran, güven mektubunu bugün İran Cumhurbaşkanı Muhammed Hatemi'ye sundu. 
     Hatemi tarafından cumhurbaşkanlığı makamında kabul edilen Büyükelçi Aran, kabulde, dün İran'da meydana gelen deprem nedeniyle üzüntülerini dile getirdi. 
     Cumhurbaşkanı Ahmet Necdet Sezer'in ve Başbakan Recep Tayyip Erdoğan'ın selamlarını Hatemi'ye ileten Aran, Türkiye'nin Tahran'da görev yapan 63. büyükelçisi olduğunu belirtti. 
     Türkiye ve İran arasındaki ilişkileri geliştirmek niyetinde olduklarını söyleyen Aran, Türkiye'nin, Hatemi'nin ilişkilerin gelişmesindeki kararlılığının ve tayin edici rolünün farkında olduğunu kaydetti. 
     Büyükelçi Aran, iki ülke üst düzey yetkililerinin karşılıklı ziyaretlerinin sürmesinden memnuniyet duyduklarını belirterek, ''Karşılıklı saygı, iyi niyet, işbirliği ve içişlerine karışmama temelinde bu ilişkileri geliştirmeyi amaçlıyoruz'' dedi. 
     Türkiye ile İran arasında ekonomik alanda önemli gelişmeler kaydedildiğini, Türkiye'nin İran'da 5. büyük yatırımcı olduğunu belirten Aran, gelişen ekonomik ilişkiler içinde bazı sorunların görüldüğünü, İmam Humeyni Uluslararası Havaalanı'ndaki IKIA sorunun çözümünü beklediklerini kaydetti. 
     Büyükelçi Aran, iki ülke arasındaki kültürel ilişkilerin gelişmesinin amaçlandığını, iki ülkenin kültürel ortamında benzerlikler bulunduğunu ve çeşitli kültür faaliyetleri düzenlemeyi planladıklarını da söyledi. 
     Hatemi de iki ülke arasındaki ilişkilerin geliştirilmesinde kararlı olduklarını ifade etti. 
     
</TEXT>
</DOC>
