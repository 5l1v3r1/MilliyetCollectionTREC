<DOC>
<DOCNO> 246590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo31.html </URL>
<DATE> 2004/06/09/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Galatasaray Hakan Şükür ile süresiz sözleşme imzaladı... 
</HEADLINE>
<TEXT>

     Transferin sessiz takımlarından Galatasaray, iç transferde sessizliğini bozdu ve takımın yıldız oyuncularından Hakan Şükür ile süresiz sözleşme imzaladı. 
     Galatasaray Kulübü İkinci Başkanı ve Futbol Şube Sorumlusu Ergun Gürsoy ile Hakan Şükür, Galatasaray A.Ş'de biraraya gelirken, resmi internet sitesinde yapılan açıklamada, ''Galatasaray ve Türk futboluna unutulmaz hizmetleri olan Hakan Şükür ile Galatasaray Kulübü yeniden anlaştı. Kendisine gelen tüm transfer tekliflerini bir kenara iterek, yıllardır simgelerinden biri haline geldiği kulübü ile süresiz sözleşme imzalayan Hakan Şükür, 100. yılımızda yine Galatasaray forması giyecek'' denildi. 
     Açıklamada, Hakan Şükür'ün, Galatasaray Kulübü ile sözleşmesinin uzatılması amacıyla yapılan görüşmede, maddi konulara hiç değinmeden, ''kulübün 100. yılında forma giymek isteği içinde olduğunu'' beyan ettiği kaydedildi. 

     
</TEXT>
</DOC>
