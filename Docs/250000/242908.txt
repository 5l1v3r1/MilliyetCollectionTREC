<DOC>
<DOCNO> 242908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun30.html </URL>
<DATE> 2004/05/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
NYT İşkencelere daha çok asker karıştı 
</HEADLINE>
<TEXT>

     Irak ve Afganistan'da Amerikan gözetimi altındayken ölen ya da kötü muameleye uğrayan tutuklulara dair yapılan soruşturmadan sonra hazırlanan bir askeri belgenin, bu tür kötü muamele ve işkencelere bilinenden daha çok askeri birliğin karıştığını ve bu tür uygulamaların çok daha yaygın olduğunu gösterdiği kaydedildi. 
     Irak'taki ilk vakanın Saddam Hüseyin'in Bağdat meydanındaki heykelinin devrilmesinden sadece birkaç gün sonra, 15 Nisan 2003 tarihinde meydana geldiğini belirten New York Times gazetesi, bu olaylar zincirinin geçen aya kadar devam ettiğini yazdı. 
     Gazetenin ele geçirdiği bir askeri belgedeki bilgilere göre, Üçüncü Piyade Bölüğü'ne bağlanan bir Ulusal Muhafız birimine bağlı askeri sorgu görevlilerinin, 2003 baharında tutuklulardan bilgi almak amacıyla 10 hafta boyunca yaptıkları kötü muameleler sırasında pek çok tutuklunun ''nefes almasını engelleyerek boğulmasına'' sebep olduğu kaydedildi. 
     Suç Soruşturma Komutanlığı tarafından hazırlanan 5 Mayıs 2004 tarihli belgenin Ebu Garib hapishanesindeki skandalla ortaya çıkanlar da dahil, pek çok soruşturmayı listelediği bildirildi. Belgede yer alan en eski vakanın ise, Aralık 2002'de Afganistan'daki bir sorgulama sırasında öldürülen bir tutukluyla ilgili olduğu belirtildi. 
     Belgedeki detayların, bu tür uygulamaların bilinenden daha yaygın olduğunu gösterdiğini kaydeden New York Times, Irak ve Afganistan'da hapishanedeyken ölen 37 tutukludan çoğuna otopsi bile yapılmadığını ve bu olayların kayıtlara ''ölüm sebebinin tespit edilemediği'' şeklinde geçtiğini yazdı. 
     
</TEXT>
</DOC>
