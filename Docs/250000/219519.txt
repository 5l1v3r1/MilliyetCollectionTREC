<DOC>
<DOCNO> 219519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo01.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Hakan Şükür sevinci 
</HEADLINE>
<TEXT>

     Galatasaray'da sakatlığı nedeniyle bir süredir antrenmanlara çıkamayan Hakan Şükür'ün, Villarreal ile yarın yapılacak UEFA Kupası üçüncü tur rövanş maçı öncesinde takımla çalışması teknik heyeti sevindirdi. 
     Belindeki sakatlığı nedeniyle geçen günlerde yürümekte bile zorlanan futbolcu, bu akşam maçın oynanacağı El Madrigal Stadı'nda yapılan son çalışmada, düz koşu ve egzersiz hareketlerinden sonra kendini iyi hissedince takımla çalıştı. Hakan'ın zaman zaman belini tutması dikkat çekerken, futbolcunun her geçen gün iyiye gittiği ve yarın yapılacak kontrol ve test idmanından sonra Villarreal maçında oynayıp oynamayacağının belli olacağı açıklandı. 
     
     HAZIRLIKLAR TAMAM 
     Bu arada Galatasaray, Villarreal maçının hazırlıklarını yaptığı 1,5 saatlik antrenmanın ardından maç saatini beklemeye başladı. 
     Teknik Direktör Fatih Terim yönetimindeki antrenmana tüm futbolcular katılırken, sarı-kırmızılılar tek pas çalışmasının ardından taktik idman yaptı. Futbolcuların idmanda neşeli olmaları dikkat çekti. 
     
     TERİM ''ERKEN GOL BULMALIYIZ'' 
     Galatasaray Teknik Direktörü Fatih Terim, antrenman sonrasında basın mensuplarının sorularını yanıtlarken, ilk maçta aldıkları 2-2'lik skorun dezavantajıyla yarınki karşılaşmaya çıkacaklarını belirterek, mutlaka gol atmaya çalışacaklarını söyledi. 
     Şimdiye kadar oynadıkları maçlarda genellikle erken gol yiyen taraf olduklarını anlatan Terim, ''İnşallah bu kez biz erken gol atarız. Ancak gol atmak isterken de zaafa düşmemek için dikkatli olmalıyız. Aynı zamanda altı günde üç maç yaptığımız için gücümüzü ekonomik sarf etmeliyiz'' diye konuştu. 
     Fatih Terim, maçın oynanacağı statta tribünlerin sahaya yakın olduğuna da dikkati çekerek, ''Bu bizim Avrupa'daki maçlardan alıştığımız bir şey. Futbol için ideal bir statta oynayacağız. Ancak oldukça da zor olacak. Villerreal, UEFA'da tecrübeli bir takım değil. Galatasaray ise tecrübeli bir kulüp, bunun avantajını kullanmaya çalışacağız'' dedi. 
     
     MUHTEMEL 11'LER 
     Galatasaray'ın, Villarreal maçına Mondragon, Prates, Orhan, Ömer, Ergün, Sabri, Petre, Batista, Murat Volkan , Hakan Şükür Necati , Ümit Karan muhtemel 11'iyle çıkması bekleniyor. 
     Sarı-Kırmızılılar'dan cezası nedeniyle Bratu da statü gereği maçta yer alamayacak. 
     Villarreal'in ise maça Reina, Josico, Coloccini, Belletti, Arruabarena, Victor, Battaglia, Roger, Venta, Riquelme, Andersson muhtemel 11'iyle çıkması bekleniyor. 
     Karşılaşma için en pahalı biletin 45, en ucuz biletin ise 20 euro olduğunu bildirildi. 
     
</TEXT>
</DOC>
