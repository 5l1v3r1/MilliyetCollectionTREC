<DOC>
<DOCNO> 230322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/siyaset/siy20.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   AKEL Oylama ertelensin 
   Kıbrıs Rum Kesimi'nde en büyük siyasi parti konumundaki komünist AKEL, günlerdir referandum için "evet" sinyalleri vermesine rağmen, 2 gün süren Merkez Komitesi toplantısında "referandumun birkaç ay ertelenerek müzakareler yapılmasını, aksi takdirde Annan Planı'nın desteklenmemesini" kararlaştırdı. AKEL Genel Sekreteri Dimitrios Hristofyas, nihai kararın 14 Nisan'daki kongrede alınacağını belirtti. AKEL'in desteklememesi halinde plana 'evet' çıkmasının zor olduğu belirtildi. 
   
   Erdoğan Karışmayacağız 
   Başbakan Recep Tayyip Erdoğan, 7 saat süren dünkü AKP Merkez Yönetim Kurulu toplantısında, KKTC'deki referanduma Türkiye'nin karışmayacağını söyledi. "Yapılabileceklerin büyük çoğunluğu yapıldı. Fevkalade iyi noktaya gelindi" diyen Erdoğan, KKTC'deki referandumdan 'evet' çıkmasının iyi olacağını da ifade ederek, "İki tarafta da 'evet' çıkarsa iyi. KKTC'de 'evet', Rumlarda 'hayır' çıkarsa da iyi bir sonuç. İki tarafta da 'hayır' çıkarsa eskiye dönüş olur" dedi. 
   
   Denktaş İmza yok 
   KKTC Cumhurbaşkanı Rauf Denktaş, Türk Dünyası Dayanışma Grubu'nca dün Topkapı Eresin Otel'de düzenlenen toplantıda Kıbrıs'taki son gelişmeleri değerlendirdi. Referundumda, ABD ve İngiltere'nin baş başa vererek hazırladığını öne sürdüğü Annan Planı'na 'Hayır' demenin görevi olduğunu söyleyen Denktaş, Türkiye'nin Kıbrıs üzerindeki haklarını yok farz eden anlaşmayı imzalamayacaklarını söyledi. 
   
   Özkök'ün Sabancı duyarlılığı... 
   Genelkurmay Başkanı Orgeneral Hilmi Özkök, yarın düzenleyeceği basın toplantısını, Sakıp Sabancı'nın cenaze töreni nedeniyle bir gün erteledi. Genelkurmay Başkanlığı Genel Sekreterliği açıklamasında şöyle denildi "Değerli işadamı, mümtaz insan Sakıp Sabancı'nın vefatı büyük üzüntüyle öğrenilmiştir. Merhumun naaşının toprağa verilecek olması nedeniyle, basın toplantısı 13 Nisan'a ertelenmiştir." 
   
   Meclis'in devamsız milletvekilleri AKP'li 
   TBMM'nin 22. Dönem 2. Yasama Yılı'nın ilk 3 ayına ilişkin "devamsızlık cetveli" yayımlandı. AKP Grup yönetiminin sıkı denetimine rağmen devamsız milletvekilleri arasında büyük çoğunluğu yine AKP milletvekilleri oluşturdu. Rekoru 3 ay boyunca 8 birleşime katılmayan AKP Kahramanmaraş Milletvekili Mehmet Yılmazcan, komisyon toplantılarına katılmama rekorunu da Plan ve Bütçe Komisyonu üyesi AKP Giresun Milletvekili Nurettin Canikli kırdı. 
   
   Çiller ve Ağar yan yana gelmedi 
   Ankara Başkent Hastanesi'nde 3 gün önce yaşamını yitiren eski Sağlık Bakanlarından Dr. Doğan Baran, memleketi Niğde Bor'da düzenlenen törenin ardından toprağa verildi. Törende DYP Genel Başkanı Mehmet Ağar ile eski başkan Tansu Çiller yan yana gelmedi. 
   
   Kadıköy'den laiklik treni 
   CHP Kadıköy Belediye Başkanı Selami Öztürk, eşi Sevgi Öztürk ve yaklaşık 1100 partilinin bulunduğu "laiklik treni" Ankara'ya sabah erken ulaşınca karşılamaya az kişi katıldı. Kadıköy Belediyesi'nin "Kadıköy'den Anıtkabir'e sevgi seferi" adıyla düzenlediği ziyaret için Öztürk ve partililer 07.00'de Ankara Garı'na geldi. Karşılamaya, CHP Çankaya İlçe Başkanı Mustafa Yıldırım ve 5 kişi katıldı. Grup daha sonra otobüslerle Anıtkabir'e geçti. 
   
   
   
</TEXT>
</DOC>
