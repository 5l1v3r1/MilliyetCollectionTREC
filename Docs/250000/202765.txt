<DOC>
<DOCNO> 202765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sonspo06.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci Lig takımları Fener'e ters geliyor 
</HEADLINE>
<TEXT>

     Türkiye Kupası'nda yarın Gaziantepspor Büyükşehir Belediyespor ile karşılaşacak Fenerbahçe'ye İkinci Lig ekipleri ters geliyor. 
     Sarı-lacivertliler, bugüne dek 6 kez İkinci Lig takımları karşısında kupadan elenmekten kurtulamadı. 
     1966-67 sezonunda çeyrek final maçında deplasmanda Samsunspor'a 2-1 yenilen sarı-lacivertliler, kendi sahalarındaki 0-0'lık beraberlikle kupadan elendi. 
     1979-80 sezonunda yine çeyrek finalde Lüleburgazspor ile eşleyen Fenerbahçe, deplasmanda 0-0 berabere kaldığı rakibi ile kendi sahasında da 1-1 berabere kalarak kupaya veda etti. 
     1980-81 sezonunda ise yarı finalde Ankaragücü ile karşılaşan sarı-lacivertliler, ilk maçta rakibine 1-0 yenilip, rakip sahasındaki ikinci maçta da 1-1'lik eşitliği bozamayınca elenmekten kurtulamadı. 
     
     PENDİKSPOR ''FACİASI'' UNUTULMADI 
     Fenerbahçe'de, Dereağzı Tesisleri'nde futbolcuların dövülmesi olaylarına sebebiyet veren Pendikspor yenilgisi hafızalardan silinmedi. 
     1999-2000 sezonunda 3. turda Pendikspor ile eşleşen Çek asıllı İtalyan çalıştırıcı Zdenek Zeman yönetimindeki Fenerbahçe'nin, tek maçlı eleme usulüne göre yapılan maçta rakibine deplasmanda 2-1 yenilerek kupadan elenmesi camiada şok yaratmıştı. 
     Maçtan sonra futbolculara adeta öfke kusan taraftarlar, Dereağzı Tesisleri'ni basarak olaylar çıkarıp, kaptan Rüştü'ye arabasının içinde saldırmıştı. 
     1991-92 sezonunda 6. tur maçında Kocaelispor'a deplasmanda 1-0 yenilerek kupadan elenen Fenerbahçe, son olarak geçen sezon 2. turda karşılaştığı Konyaspor'a deplasmanda 1-0 mağlup olarak kupaya veda etti. 
     
</TEXT>
</DOC>
