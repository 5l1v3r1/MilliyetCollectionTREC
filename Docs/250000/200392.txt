<DOC>
<DOCNO> 200392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko16.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener, KKTC'ye gitti... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye ile KKTC arasında Nisan ayında imzalanan ekonomik ve mali işbirliği protokolünun uygulama sonuçlarını değerlendirmek üzere KKTC'ye gitti. 
     Şener, hareketinden önce Esenboğa Havalimanı'nda düzenlediği basın toplantısında, Çarşamba günü öğlene kadar sürecek gezisi sırasında, KKTC Cumhurbaşkanı, Başbakanı ile Kıbrıs Türk Barış Kuvvetleri Komutanı'nı da ziyaret edeceğini belirtti. 
     KKTC'ye bu yıl 17-20 Nisan'da, teknik bir heyet ile birlikte yaptığı ziyaret sırasında, iki ülke arasında ekonomik ve mali işbirliğini öngören 3 yıl süreli bir protokol imzalandığını hatırlatan Bakan Şener, bu protokol çerçevesinde KKTC'de acil ekonomik önlemler programı uygulanmaya başlandığını kaydetti. 
     Nisan ayında imzalanan protokolden sonra KKTC'ye hemen hemen her ay gittiğini, bu ziyaretin 8 veya 9'uncu ziyaret olduğunu anlatan Şener, ''Bu, KKTC ekonomisine ve buradaki gelişmelere, KKTC ile ilişkilere verilen önemi gösteriyor'' dedi. 
     Protokol kapsamında KKTC'ye, 2005 yılına kadar 450 milyon dolar kredi kullandırımının öngörüldüğünü hatırlatan Bakan Şener, şöyle devam etti 
     ''Bu çerçevede KKTC, acil ekonomik önlemler programı uygulamaya koydu. Bu programa Türkiye'nin teknik ve mali desteği öngörüldü. Küreselleşmenin bu boyutlara ulaştığı bu dönemde, hükümetlerin ve ülkelerin karşılıklı işbirliği, iştirakçi ülkelere önemli potansiyeller katıyor. KKTC ve Türkiye arasındaki işbirliği ve dayanışma da bu çerçevede sürdürülmektedir.'' İşbirliğinin bir uzantısı olarak, KKTC ekonomisinde önemli gelişmeler olduğuna işaret eden Şener, 2000 ve 2001'e ekonomik küçülme yaşanırken, 2002'de yüzde 6.9 büyüdüğünü, 2003'te yüzde 5.4'lük büyüme tahmin edildiğini, 2004'te yüzde 7 büyüme öngörüldüğünü anlattı. Önceki yıllarda yüzde 70'lerde olan enflasyonun bu yıl itibariyle yüzde 15 olarak gerçekleşmesi beklendiğini belirten Şener, şöyle devam etti 
     ''KKTC'de önemli bir turizm patlaması yaşanıyor. 2001 yılında 93 milyon dolar olan turizm geliri bu yıl 224 milyon dolara yükseldi. Turist sayısının 400 bine ulaşması bekleniyor. 2004 yılında da bu işbirliği devam edecek.'' Protokolde, işbirliği uygulamalarının her yıl Aralık ayında değerlendirilmesinin öngörüldüğünü kaydeden Bakan Şener, ziyaretinin bu çerçevede gerçekleştiğini belirterek, ''2003 yılını ne kadar iyi değerlendirirsek, işbirliği uygulaması 2004 ve 2005'te daha etkin olur. Daha etkin işbirliği imkanları araştırılacak'' dedi. 
     
</TEXT>
</DOC>
