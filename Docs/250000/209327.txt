<DOC>
<DOCNO> 209327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur18.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Gürtuna'yı aday göstermedi... 
</HEADLINE>
<TEXT>

     ANAP Genel Başkanı Nesrin Nas, İstanbul Büyükşehir Belediye Başkanı Ali Müfit Gürtuna'nın 28 Mart'ta yapılacak yerel seçimlerde partisinin adayı olmadığını bildirdi. 
     Nas, yaptığı yazılı açıklamada, yerel seçimlerin sadece partilerin değil, aday adaylarının da samimiyetlerinin test edileceği seçim olacağını ifade etti. 
     Şartlar ne olursa olsun siyasetin ilkeler ve tutarlılıklar üzerinden yürütülmesi gerektiğini kaydeden Nas, ANAP'ın yerel seçimlerdeki temel dayanağı ve güvencesinin ilkeler olduğunu ifade etti. Nas, ''Hiçbir seçim kazanma gayreti ya da hesabı, ilkelerimizden daha değerli olamaz. Seçim dönemleri geçici, ilkeler kalıcıdır'' dedi. 
     ANAP adaylarının, ilkeleri, dürüstlükleri ve çalışkanlıklarıyla toplumun karşısına çıkacaklarını ve oy isteyeceklerini belirten Nas, sadece seçim kazanmak için ilkelerinden taviz veren partiler ya da adayların, süreç içinde mutlaka başka arayışlara da gireceklerini ve siyasi ömürlerinin çok kısa süreceğini dile getirdi. 
     Nesrin Nas, ''28 Mart seçim sürecinde adı birçok parti ile birlikte anılan Sayın Ali Müfit Gürtuna, partimizin adayı değildir'' dedi. 
     
</TEXT>
</DOC>
