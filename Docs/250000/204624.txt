<DOC>
<DOCNO> 204624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sonspo12.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Mahkeme mahkeme dolaştım, Ulusoy'un hakkından gelemedim " 
</HEADLINE>
<TEXT>

     Ankara Üniversitesi İletişim Fakültesi Spor Topluluğu, ''Spor ve Siyaset'' konulu söyleşide, eski Devlet Bakanı ve CHP Karaman Milletvekili Fikret Ünlü'yü konuk etti. 
     Öğrencilerle, yeni hükümetin spor politikaları hakkında sohbet eden Fikret Ünlü, ''Futbolda herhangi bir durumda spor bakanlarının federasyona müdahale hakkı var mıdır '' sorusuna, ''Spor bakanlarının denetim ve gözetim hakkı vardır. Ben Futbol Federasyonu Yasası'nı değiştirmek istedim. Herkes ayağa kalktı'' dedi. 
     Federasyonlarda özerkliğin korunması gerektiğini savunan Ünlü, şöyle devam etti 
     ''Özerklik korunmalı ancak bunu kaldırabilecek olgunluğa sahip olmak lazım. Ben istedim ki bir teftiş kurulu olsun, gerekli gördüğünde genel kurulu toplayıp federasyona hesap sorabilsin. Görevde kalması sakıncalı olan kişilere gerekli müdahaleyi yapabilsin. 
     Örneğin Futbol Federasyonu Başkanı Haluk Ulusoy'a karşı olan insanlar bana çok kırıldılar. Çünkü Ulusoy'un hakkından gelemedim. Mahkeme mahkeme dolaştım, birçok yere başvurdum ama yapamadım. Bu tür konularda denetim ve gözetim doğru dürüst yapılmalı.'' Futbolda şiddet olayları hakkında düşünceleri sorulan Ünlü, federasyonun ceza uygulamalarını ihmal etmemesi gerektiğini söyleyerek, ''Bir olay varsa, cezası son derece açıktır. Futbolda şiddeti tartışmaya gerek yok. Örneğin Beşiktaş'ın ceza alması söz konusu. Ciddi bir ceza verildiği takdirde, bakın bakalım bir daha böyle olaylar yaşanıyor mu '' dedi. 
     
     ''SPOR, TEK BİR KİŞİYE BAĞLI OLMALI'' 
     Bir öğrencinin ''Yeni hükümette spor Bakanı yok yorumları yapılıyor, bu konuda ne söyleyeceksiniz '' sorusuna Ünlü, ''Medya, göreve geldiği ilk zamanlarda Başabakan Erdoğan'ın sporcu kişiliğini yansıtacak birçok habere yer verdi. Biz de sevindik ama onun yaptığı ilk şey, sporu Başbakan Yardımcısı'nın yetkisine bırakmak oldu. Oysa spor, tek bir kişiye bağlı kalmalıydı. Spor için sahipsiz diyemem ama herşeyi zaman gösterecek'' diye yanıt verdi. 
     Sporda sponsorluk yasasına da değinen Ünlü, bu yasanın ihtiyaçlara karşılık verebilecek nitelikte olduğunu belirterek, ''Yarım kalmış tesisler bile sponsorlukla tamamlanabilir. Bu konuda da denetime karşı çıkıyorlar. Denetim olmassa, kim salon yapıyor, kim vergi kaçırıyor bilemezsiniz'' dedi. 
     ''Tenis ve yüzme gibi sporlara neden yeterli yatırım yapılmıyor'' sorusunu ise Ünlü, ''Bu doğru bir tespit ama bunların tesisleri için büyük paralar gerekli, biraz da bu açıdan bakmak lazım. Yüzmede yetersiz olduğumuz doğru. Teniste ise tesisler çoğalıyor ancak bir Wimbledon düzenleyecek düzeye gelmek için çok çalışmamız lazım'' diyerek yanıtladı. 
     
     ''OLİMPİYATLAR YAKIN DEĞİL'' 
     Ünlü, Türkiye'de Olimpiyat Oyunları'nın ne zaman düzenlenebileceğine ilişkin soru üzerine de, ''Bunun tarihini gün gibi görüyorum ancak söylemem, çünkü bu istismara açık bir konu. Sadece yakın bir tarih olarak görmediğimi söyleyebilirim'' dedi. 
     Eski bakan, 2005'ten itibaren İstanbul'da da bir ayağı yapılacak olan Formula 1 yarışlarıyla ilgili olarak, ''Bu konuda içiniz rahat olsun. Çalışmalar devam ediyor. Zaten bunu yetiştirmek zorundalar çünkü yetişmediği takdirde cezai yaptırımı çok büyük'' yorumunu yaptı. 
     Son olarak ''sporda özerklik'' konusuna değinen Ünlü, ''Ben 30 yıldır özerkliği savunuyorum'' diyerek, şunları söyledi 
     ''Sporun uluslararası kuralları ve standartları var. Bunları değiştiremezsiniz. Öyleyse neden özerklik getirilmesin. Hayatında spor yapmamış insanlar gelip koltuğa oturuyor. Böyle birşey olabilir mi '' 
     
</TEXT>
</DOC>
