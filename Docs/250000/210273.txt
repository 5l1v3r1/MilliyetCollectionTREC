<DOC>
<DOCNO> 210273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/siyaset/siy03.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Almanya'nın merkezindeki ülke 
</HEADLINE>
<TEXT>

   Frankfurter Rundschau gazetesinde yayımlanan analizde, Türkiye'nin Alman dış politikası açısından merkezi önemde olduğu vurgulandı 
      GÜRSEL KÖKSAL Frankfurt 

   
   Türkiye'nin son zamanlarda Alman dış politikasının merkezine yerleştiği ve güvenlik açısından da Almanya'nın "merkezi ortağı" olduğu savunuldu. Almanya Dışişleri Bakanı Joschka Fischer'in Yeşiller dün Ankara'ya gelmesi nedeniyle ülkenin önde gelen gazetelerinden Frankfurter Rundschau'da yayımlanan bir haber analizde, ayrıca "Ankara'yla ilişkilerin çok tartışmalı ve aynı zamanda çok önemli olduğu bir dönem" yaşandığı vurgulandı. 
   
   Partisine karşı 
   Haberde, Fischer'in ardından ana muhalefet partisi CDU Hıristiyan Demokrat Birlik Genel Başkanı Angela Merkel ve Başbakan Gerhard Schröder'in SPD de Türkiye'ye gideceğine dikkat çekildi. CDU'nun önde gelen isimlerinden Federal Meclis Dış İlişkiler Komisyonu Başkanı ve eski Savunma Bakanı Volker Rühe'nin CDU partisinin genel çizgisine karşı çıkarak, Türkiye'nin AB üyeliğini desteklemesinin, Berlin'deki Dışişleri Bakanlığı'nca "çok olumlu" bulunduğu belirtildi. 
   
   Kampanya konusu 
   CDU'nun bu yıl gerçekleştirilecek Avrupa Parlamentosu seçimlerinde Türkiye'nin AB üyeliğini kampanya konusu yapacağı ve buna karşı cephe oluşturacağı vurgulandı. CDU'nun engelleyici tavrının Türkler tarafından yakından izlendiği de belirtilerek, "Ankara, önümüzdeki 10 yıl içinde olası AB üyeliği sürecinde CDU'nun hükümet olma olasılığını da dikkate alıyor" denildi. 
   
   40 yıllık politika 
   SPD'nin Türkiye'ye AB üyeliği perspektifinin verilmesi politikasının, Federal Almanya'nın kurucusu ilk Başbakan Konrad Adenauer'le birlikte, 40 yıl boyunca CDU'nun da politikası olduğuna dikkat çekilen haberde, Başbakan Schröder ve Dışişleri Bakanı Fischer'in reform politikalarının hızlanmasını savunmaktan başka alternatiflerinin olmadığı belirtildi. Fischer ve Schröder'in Ankara'daki temaslarında da Kıbrıs konusundaki yeni gelişmeleri zorlayacakları belirtildi. 
   
   Almanlar daha çok harcayacak    FRANKFURT Milliyet 

   Almanlar, tatil için 2004'te önceki yıllara göre daha fazla para ayırıp harcayacak. Ülkenin en büyük bankalarından biri olan Dresdner Bank'ın yaptığı bir araştırma, önceki yıllara göre tatile gideceklerin ayıracağı paranın yüzde 5 artarak, 52.5 milyardan 55 milyar euroya yükseleceğini ortaya koydu. Araştırmada tatile gidecek Almanların daha fazla para harcamak istemesine gerekçe olarak, 1 Ocak 2002'den itibaren yürürlüğe giren euro ile birlikte gelen pahalılığın durması gösterildi. 
   
   
</TEXT>
</DOC>
