<DOC>
<DOCNO> 246446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun17.html </URL>
<DATE> 2004/06/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Irak'ın yeni başbakanı CIA'ya bombalı saldırılarda yardım etmiş 
</HEADLINE>
<TEXT>

     New York Times gazetesi, Irak'ın yeni başbakanı İyad Allavi'nin, 1990'ların başında hükümet binalarını bombalamak için Bağdat'a ajan gönderen sürgündeki bir grubun başı olarak Amerikan Merkezi Haberalma Teşkilatı CIA ile çalıştığını yazdı. 
     Haberde, Allavi'nin grubu Irak Ulusal Mutabakatı'nın Devlet Başkanı Saddam Hüseyin'i devirme faaliyetleri çerçevesinde, kuzey Irak'tan Bağdat'a bombalar ve diğer patlayıcı malzeme taşıdığı belirtildi. 
     Gazetenin eski istihbarat kaynaklarından aldığı bilgiye göre, etkisi tartışmalı olan bu bombalar hiçbir zaman Saddam yönetimini sarsmadı. 
     Haberde, Irak yönetiminin o dönemde bombaların çok sayıda sivilin ölmesine ve yaralanmasına yol açtığını iddia ettiği, ancak ABD'nin Irak'ta önemli istihbarat kaynağı bulunmadığı için bu iddianın doğru olup olmadığının bilinemeyeceği belirtildi. 
     Allavi geçen ay, 30 Haziran'da yönetimi devralacak hükümetin başbakanı seçilmişti. 

     
</TEXT>
</DOC>
