<DOC>
<DOCNO> 249284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur04.html </URL>
<DATE> 2004/06/19/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
İstanbul ve İzmir'de dört ayrı patlama... 
</HEADLINE>
<TEXT>

     Kadıköy'de, bir bankanın iki ayrı şubesi yakınında patlama oldu. Patlamaların, ses bombasından kaynaklandığı sanılıyor. 
     AA muhabirinin aldığı bilgiye göre, Bağdat Caddesi Şaşkınbakkal Işıklar'daki banka şubesinin önünde patlama meydana geldi. 
     Bankada küçük çapta hasara yol açan patlamadan yaklaşık yarım saat sonra, aynı bankanın Göztepe İstasyon Caddesi'ndeki şubesi yanında bir patlama daha oldu. 
     Banka şubesinin camları kırılırken, ayağına cam parçası isabet eden bir kız çocuğu hafif yaralandı. 
     Ses bombasından kaynaklandığı sanılan patlamalara ilişkin bomba uzmanı ekiplerin incelemeleri sürüyor. 
     
     İZMİR DE KORKTU 

     İzmir'de de 2 bankanın önüne bırakılan bombalar, eş zamanlı patladı. Patlamalarda maddi hasar meydana geldi. Edinilen bilgiye göre, Çankaya'da bulunan bir banka şubesi önünde saat 22.30 sıralarında bir bomba patladı. Patlamadan yaklaşık 5 dakika sonra 1. Kordon'da bulunan banka şubesi yanında bir patlama daha meydana geldi. 
     Her 2 patlamanın da ses bombasından kaynaklandığı sanılıyor. İzmir Emniyet Müdürü Halil Tataş patlamaların meydana geldiği bankalara gelerek incelemelerde bulundu. Polis, diğer bankalara bomba bırakılma ihtimaline karşı araştırmalarını sürdürüyor. 

     
</TEXT>
</DOC>
