<DOC>
<DOCNO> 240108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur29.html </URL>
<DATE> 2004/05/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Nusaybin'de okul yolunda patlamaya hazır mayın bulundu .. 
</HEADLINE>
<TEXT>

     Mardin'de Terör Örgütü PKK KONGRA-GEL'e yönelik yapılan operasyonda, patlayıcı madde ile uzun namlulu silah ele geçirildi. Olayla ilgili olarak 1 kişi gözaltına alındı. 
     Valilik'ten yapılan açıklamaya göre, Mardin İl Jandarma Komutanlığı'nca bölgede faaliyet gösteren terör örgütü PKK KONGRA-GEL mensuplarının faaliyetlerinin önlenmesine yönelik olarak icra edilen operasyonlarda, son 1 hafta içinde Dargeçit İlçesi'ne bağlı Kısmetli Köyü Latakema mevkiinde yola yerleştirilmiş toplam 7.6 kilogram uzaktan kumandalı patlayıcı madde ele geçirildi. 
     Midyat İlçesi Gülveren Köyü'nde bir evde yapılan aramada da yola yerleştirilmek üzere uzaktan kumandalı olarak hazırlanmış ve kullanılmaya hazır 5 kilogram patlayıcı madde ile 1 uzun namlulu silah ele geçirilirken, 1 kişi gözaltına alındı. 
     Nusaybin İlçesi Üçköy İlköğretim Okulu yakınında bulunan patika yol üzerinde de patlamaya hazır 1 mayın ile Ömerli İlçesi Sulakdere Köyü bölgesinde teröristler tarafından kullanılmak üzere araziye gizlenen 2 el bombası ele geçirildi. 
     Bölgede operasyonlar sürüyor. 
     
</TEXT>
</DOC>
