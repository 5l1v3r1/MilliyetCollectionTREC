<DOC>
<DOCNO> 224872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo10.html </URL>
<DATE> 2004/03/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Gaziantepspor'da Beşiktaş maçı hazırlıkları... 
</HEADLINE>
<TEXT>

     Deplasmanda yapacağı Beşiktaş maçının hazırlıklarını sürdüren Gaziantepspor'da, sakat ve cezalı futbolcuların çokluğu endişe yaratıyor. 
     Kart cezalısı olan Jaziri'nin bu hafta forma giyemeyecek olması, sakat olan İlhan, Hakan Bayraktar, Mehmet Polat ve Hasan Özer'in tedavilerinin sürmesi kırmızı-siyahlı ekibi Beşiktaş maçı öncesinde endişelendiriyor. 
     Teknik Direktör Nurullah Sağlam, AA muhabirine yaptığı açıklamada, cezalı ve sakat futbolcuları bulunmasının sıkıntısını yaşamakla birlikte Beşiktaş maçına puan parolasıyla hazırlandıklarını söyledi. 
     Beşiktaş maçını kazanmak istediklerini ve tüm hesapların galibiyete yönelik olduğunu ifade eden Sağlam, şöyle konuştu 
     ''Samsunspor maçını kazanıp, ligdeki tırmanışımızı devam ettirdik, UEFA iddiamızı sürdürdük. Şimdi önümüzde çok zorlu bir Beşiktaş maçı var. Deplasmanda yapacağımız bu maçı kazanmak istiyoruz. İşimizin zor olduğunu biliyoruz. Yoğun bir hazırlık döneminden geçiyoruz. 
     Cezalı ve sakat futbolcularımız bulunmasına karşın Beşiktaş maçını kazanmak istiyoruz. İşimiz zor ama başarılı olmak istiyoruz. Futbolcularım hırslı ve istekli çalışıyor. Hedefimiz, İstanbul deplasmanından galibiyetle dönüp, ligdeki istikrarlı çıkışımızı sürdürebilmek. Rakibimiz Beşiktaş'ın da sahaya galibiyet için çıkacağını biliyoruz. Çok zorlu bir 90 dakika bizi bekliyor.'' Sağlam, Gaziantepspor'un hedefinin yeniden UEFA Kupası'na katılmak olduğunu kaydederek, ''Ligin bitimine 8 maç kaldı. Bu maçlardan en zorlu engel Beşiktaş maçı. Bu engeli 3 puan alarak aşmamız durumunda, hedefimize ulaşma yolunda önemli bir avantaj yakalamış olacağız. Daha sonra da kalan tüm maçlarımızı kazanıp, hedefimize ulaşmaya çalışacağız'' diye konuştu. 
     
</TEXT>
</DOC>
