<DOC>
<DOCNO> 210909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur18.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valiliğinden uyarı 3 gün boyunca buzlanma bekleniyor 
</HEADLINE>
<TEXT>

     İstanbul Valiliği İl Kriz Merkezi, önümüzdeki 3 gün boyunca kentte kuvvetli don ve buzlanma beklendiğini vurgulayarak, ilgililer ile vatandaşların dikkatli olmalarını ve araçlarla ilgili daha önce belirtilen önlemlerin sürdürülmesi gerektiğini bildirdi. 
     İl Kriz Merkezi'nden, İstanbul Valiliği Basın ve Halkla İlişkiler Müdürlüğü aracılığıyla yapılan yazılı açıklamada, şöyle denildi 
     ''Meteoroloji yetkililerinden alınan bilgiye göre, İstanbul ilinin yarın ve pazartesi günü parçalı bulutlu ve aralıklı kar yağışlı geçeceği, rüzgarın kuzey yönlerden orta kuvvette eseceği, hava sıcaklığının en yüksek 1 derece olmak üzere yarın eksi 8, pazartesi günü de eksi 4'e kadar düşeceği, 27 Ocak Salı günü ise parçalı bulutlu ve sisli geçeceği, rüzgarın kuzey yönlerden orta kuvvette eseceği, hava sıcaklığının eksi 8 dereceye kadar düşeceği belirtilmektedir. 
     Bu 3 gün boyunca İstanbul'da kuvvetli don ve buzlanma beklenmektedir. İlgililer ile vatandaşların dikkatli olmaları ve araçlarıyla ilgili tedbirleri sürdürmeleri, önden çekişli veya arazi vitesi olmayan araçlarına zincir takmaları ya da kar lastiği kullanmaları gerektiği vatandaşlarımıza önemle duyurulur.'' 
     
</TEXT>
</DOC>
