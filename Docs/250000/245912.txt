<DOC>
<DOCNO> 245912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun06.html </URL>
<DATE> 2004/06/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
ABD'den Şaron'a 'çekilme' kutlaması... 
</HEADLINE>
<TEXT>

     İsrail Başbakanı Ariel Şaron'un Gazze'den tek taraflı çekilme planının İsrail kabinesi tarafından dün prensipte onaylanmasından sonra, Beyaz Saray İsrail hükümetini kutladı. 
     Beyaz Saray'dan yapılan yazılı açıklamada, İsrail hükümetinin kararı ''tarihi ve cesur bir aşama'' olarak değerlendirildi. 
     Açıklamada, ''Daha önce belirttiğimiz gibi, İsrail Başbakanının Gazze'deki Yahudi yerleşim birimlerinin tamamı ve Batı Şeria'daki bazı yerleşim birimlerimden çekilme planını tarihi ve cesur bir aşama olarak görüyoruz'' ifadesi kullanıldı. 
     Gazze Şeridi'ndeki 21, Batı Şeria'daki 4 Yahudi yerleşim biriminden, 2005 yılı sonuna kadar aşamalı olarak çekilmeyi öngören plan, Yahudi yerleşim birimlerinin, yeniden bir oylama yapılıncaya kadar boşaltılmaması koşuluyla dün İsrail kabinesi tarafından onaylandı. 
     Plan, Batı Şeria'nın İsrail tarafından işgal edilen ve 240 bin yerleşimcinin yaşadığı kesimlerinde sürekli olarak kalma niyetini de içeriyor. 
     Şaron, ABD Başkanı George Bush'un da destek verdiği planın ilk halini, Likud Partisi üyelerinin onayına sunmuş, ancak plan kabul görmemişti. 
     
</TEXT>
</DOC>
