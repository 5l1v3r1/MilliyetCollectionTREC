<DOC>
<DOCNO> 244589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/dunya/adun.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın tepesine iki Şii, bir Kürt, bir Sünni 
</HEADLINE>
<TEXT>


Ülkeyi seçimlere götürecek yeni yönetimin en üst düzey dört görevinde nüfusa göre etnik ve dini denge korundu. Türkmenlere bir koltuğun verildiği kabinede altı da kadın bakan var 

DIŞ HABERLER SERVİSİ 


Irak'ta egemenliğin ABD önderliğindeki işgal kuvvetlerinden Iraklılara devredileceği 30 Haziran'da işbaşına gelecek yeni geçici yönetim belli oldu. Daha önce BM Temsilcisi Lahdar Brahimi tarafından Başbakanlığa Şii Arap İyad Allavi'nin atandığının açıklanmasından sonra dün de devlet başkanı ile 2 yardımcısı belirlendi. 
Devlet Başkanlığı'na Irak'ın en büyük aşiretinin lideri, şimdiki Geçici Yönetim Konseyi GYK Başkanı Sünni inşaat mühendisi Gazi Meşal Acil El Yaver getirilirken, yardımcılıklarına Kürdistan Demokratik Partisi KDP üyesi ve Kuzey Irak'taki "bölge parlamentosu"nun Başkanı Roj Nuri Şaveys ile Şii İslami Dava Partisi üyesi İbrahim El Caferi atandı. Böylece Irak'ta yeni anayasayı hazırlayacak ve ülkeyi seçimlere götürecek yeni geçici yönetimde 2 Şii ile 1 Sünni Arap ve 1 Kürt yer aldı. Böylece nüfusa göre etnik ve dini denge korunmuş oldu. 
Irak'ta gelecek yıl yapılması planlanan seçimlere kadar işbaşında kalacak yeni yönetimin 33 kişilik bakanlar kurulu da açıklandı. Kabinede Talabani'nin KYB'sinden Berham Salih, Ulusal Güvenlik'ten Sorumlu Başbakan Yardımcılığı görevine getirilirken, KDP'li Dışişleri Bakanı Hoşyar Zebari yerini korudu. Kürtler, Salih ve Zebari'nin yanı sıra 5 bakanlık daha alarak kabinede 7 koltuğa sahip olurken, Türkmenlere ve Hıristiyanlara birer bakanlık verildi. Türkmen kabine üyesine, Bilimler ve Teknoloji Bakanlığı bağlandı. Yeni kabinede 6 kadın bakanın yer alması dikkat çekti. Yeni kabine kısa süre içinde, 30 Haziran'dan sonra Irak'taki ABD ve diğer ülke askerlerinin statüsünü görüşecek. 
Devlet başkanlığına kimin oturacağını belirleme süreci GYK ile ABD arasında 2 gün süren çetin bilek güreşine sahne oldu. ABD, 81 yaşındaki eski Dışişleri Bakanı Sünni Adnan Paçacı'dan yana tavır koyarken, GYK Yaver'de ısrar etti. Sonuçta Paçacı, görevi Suudi Arabistan ile yakın ilişkileri olan Yaver'e bıraktı. El Yaver, düzenlediği basın toplantısında, BM'ye sunulan karar tasarısı çerçevesinde Irak'ın tam egemenliğinin tanınmasını istedi. Bu arada GYK, dün kendisini feshetti. Bu durumda başkanlığını Amerikalı sivil yönetici Paul Bremer'in yaptığı Geçici Koalisyon Yönetimi, 30 Haziran'a kadar yetkili ve egemen tek organ olmaya devam edecek. 


</TEXT>
</DOC>
