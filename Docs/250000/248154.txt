<DOC>
<DOCNO> 248154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo26.html </URL>
<DATE> 2004/06/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Mehmet Ali Yılmaz Ulusoy'un aday olup olmayacağına karar verilmeli 
</HEADLINE>
<TEXT>

     Futbol Federasyonu başkan adayı Mehmet Ali Yılmaz, mevcut durumda yapılacak olan genel kurulun kaosu da beraberinde getireceğini belirterek, ''Karambol bir genel kurula karşıyım'' dedi. 
     Mehmet Ali Yılmaz, A.A muhabirine yaptığı açıklamada, Devlet Bakanı ve Başbakan Yardımcısı Mehmet Ali Şahin'e bu aşamada büyük görev düştüğünü kaydederek, ''Olması kuvvetli kaosu sayın Şahin önlemek durumundadır. Kanun gereği milli görevi olan Futbol Federasyonu üzerindeki denetim ve gözetim hakkını kullanmak zorundadır'' diye konuştu. 
     Bu kongrenin sağlıklı olmayacağını ifade eden Yılmaz, ''Kanunda bir sürü boşluklar var. Şimdi adayların kriterlerinin tutup tutmayacağına kimin karar vereceği belli değil. Her aday olmak isteyen, kongrede genel kurula ya da divana mı adaylık başvurusu yapacak'' diye konuştu. 
     Yasadaki boşlukların doldurulması gerektiğini belirten Yılmaz, genel kurulun en az 1 hafta ertelenmesi gerektiğini kaydederek, şunları söyledi 
     ''Bu boşluklar tamamlanarak kongre en az 1 hafta ertelenmeli. Kanun gereği delegelerin 15 gün öncesinden bildirilmesi gerekir. Bu da şu anda yasaya uygun değil. Aynı zamanda kendisi de hukukçu olan sayın Şahin'in, Haluk Ulusoy'un bir kez daha başkan adayı olup olamayacağını yüksek yargı organlarından görüş alarak netleştirmesi lazım. Bu kendisinin milli görevidir. Kulüpler Birliği'nin de bu konuya titizlikle uyması gerekir. Seçim yapıldıktan sonra yapılacak itirazlar sonucunda futbolun kaos içine girmesi herkesi zor durumda bırakır.'' 
     
</TEXT>
</DOC>
