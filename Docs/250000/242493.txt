<DOC>
<DOCNO> 242493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas08.html </URL>
<DATE> 2004/05/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
ÖSS'ye hazırlanan öğrencilere ''ekşikara'' dopingi... 
</HEADLINE>
<TEXT>

     Karaman bölgesine özgü, iri ve mayhoş bir cins olan ekşikara üzümü, zihni açtığına inanıldığı için özellikle ÖSS'ye hazırlanan öğrencilerden büyük talep görüyor. 
     AA muhabirin edindiği bilgiye göre, Karaman'da yetiştirilen ''ekşikara'' adı verilen siyah üzüm, özel teknikle kurutuluyor. Karaman Karası olarak da bilinen ekşikara, olimpiyat öncesi Karaman'da yarışmalara hazırlandığı dönemde, Gençlik ve Spor İl Müdürlüğü'nce milli atlet Süreyya Ayhan'a ikram edildi. Karaman'da bol miktarda ekşikara tüketen milli atletin dünya şampiyonasındaki başarısında bu üzümün etkisi olduğu söylentisi çıkmıştı. 
     Karaman'da 25 yıldır kuruyemiş ve baharat satan Yaşar Yavuz, Süreyya Ayhan'ın başarısında ekşikara üzümünün etkili olduğu düşüncesinin bu üzümün satışlarını önemli ölçüde artırdığını söyledi. 
     Kuru üzümlerde olduğu gibi ''ekşikara''nın da kan yapıcı, enerji verici özellikler taşıdığını belirten Yavuz, şunları kaydetti 
     ''Bu üzümün en büyük özelliği, tadının mayhoşluğu nedeniyle, diğer üzümlerin aksine bol miktarda yenebilmesi ve iri taneli olmasıdır. Ortaya çıkan talebe bağlı olarak fiyatının artması nedeniyle, bölgemizdeki üzüm yetiştiricileri bağlarına yoğun olarak ekşikara aşısı yapmaya başladı. 
     Karaman ve çevresinde yetişen bu üzüm, spor yapan gençlerden değil, zihni açtığına inanıldığı için ÖSS'ye hazırlanan öğrenciler tarafından da büyük talep görüyor. ÖSS'nin yaklaştığı bu günlerde kuru üzüme ilgi fazla. Kilosunu 2.5-3.5 milyon lira arasında satıyoruz.'' 

     
</TEXT>
</DOC>
