<DOC>
<DOCNO> 205078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun10.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk taciziyle suçlanan Michael Jackson ilk kez konuştu... 
</HEADLINE>
<TEXT>

     Çocuklara sarkıntılık iddiasıyla hakkında dava açılmasından sonra ilk kez konu hakkında bir televizyona konuşan Amerikalı ünlü pop şarkıcısı Michael Jackson, ''bir çocuğa kötülük yapmaktansa, canını feda etmeyi tercih edeceğini'' söyledi. 
     Amerikan CBS televizyonunda dün bazı bölümleri yayınlanan 30 dakikalık mülakatında, 45 yaşındaki Jackson, ''Bir çocuğa kötülük yapmaktansa, canımı feda etmeyi tercih ederim. Hiçbir zaman bir çocuğa kötülük yapmam. Bütün bunlar tamamen yanlış, buna karşı çıkıyorum'' dedi. 
     Los Angeles'ta bir otelde verdiği mülakatta, ''Çocukların yüzünü gördüğümde, Tanrı'nın yüzünü görüyorum'' diyen Jackson, kendisine çocuklarla uyumanın kabul edilir bir şey olup olmadığını sorulması üzerine de, ''Elbette kabul edilebilir. Neden olmasın Eğer sübyancıysanız, eğer karın deşen Jack'seniz, eğer katilseniz, bu iyi bir fikir değil elbette, ama ben bunların hiçbiri değilim'' dedi. 
     Jackson, ''Yatağını paylaşmakta ne sakınca var Ben bu yatakta uyuduğumu söylemedim ki. Hem uyusam ne olur. Ben bir çocukla seks yapmadım'' dedi ve kendi çocukluğunda yatağını büyüklerle paylaştığını söyledi. 
     Hakkında küçük çocuklara cinsel tacizde bulunmaktan dava açılan Jackson, 20 Kasım'da malikanesini kuşatan güvenlik güçlerine teslim olmuş, daha sonra çıkarıldığı mahkeme tarafından 3 milyon dolar kefaletle serbest bırakılmıştı. 
     
</TEXT>
</DOC>
