<DOC>
<DOCNO> 231369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo13.html </URL>
<DATE> 2004/04/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Adanaspor Ersun Yanal doğru seçim... 
</HEADLINE>
<TEXT>

     Milli Takımlar Teknik Direktörlüğü görevine Ersun Yanal'ın getirilmesinin son derece isabetli olduğunu savunan Yüce, ''Ersun Yanal, bilimselliğe inanan, son yıllarda kendimize örnek aldığımız çok genç ve başarılı bir antrenör. Federasyon başkanı Haluk Ulusoy, kimsenin etkisinde kalmayarak doğru bir seçim yaptı. Yanal'ın başarılı olması için tüm Türk antrenörlerinin destek vermesi gerekir'' diye konuştu. 
     Bu arada Yılmaz Vural'ın alacaklarının tahsili için Futbol Federasyonu'na başvurması, Adanasporlu yöneticileri kızdırdı. 
     Adanaspor Kulübü Genel Menajeri Şahabettin Yavuzer, 14 Ocak'ta Yılmaz Vural ile yollarını ayırdıklarını hatırlatarak, şunları söyledi 
     ''Yılmaz Vural ile basına yansıdığı gibi iyi ayrılmadık. Ancak, Vural'ın demeçlerini hayretle karşıladım. Bununla ilgili yarın belgelerle birlikte daha geniş açıklamalar yaparak gerçekleri kamuoyuna açıklayacağız.'' 
     
     GENÇLERLE TESELLİ BULUYORUZ 

     Adanaspor Teknik Sorumlusu Ahmet Ziya Yüce, ligden düşmesi kesinleşen takımlarında teselliyi, takıma kazandırdıkları 7 genç futbolcuda bulduklarını söyledi. 
     Ahmet Ziya Yüce, 5 Ocak Stadı'nda düzenlediği basın toplantısında, ligde kalan 5 maça da kazanmak için çıkacaklarını bildirdi. 
     Adanaspor'un, tarihinin en şanssız günlerini yaşadığını ifade eden Yüce, şunları kaydetti 
     ''Çok iyiniyetli ve özverili futbolculara sahibiz. Altyapıdan kaleci Serkan, Gürhan, Caner ve Umut Salgınoğlu'ndan sonra, bugünden itibaren de kaleci Tolgahan, Altan ve Gökhan'ı da A takıma kazandırdık. Dileğimiz, yöneticilerin Caner ile erkenden yaptıkları sözleşmeyi diğer genç sporculara da uygulamalarıdır. Aksi halde, bu değerleri elimizden kaçırırız. Adanaspor, özellikle kaleci konusunda 10 yıl sıkıntı yaşamayacak.'' Genç Milli Takım'da bulunan kaleci Serkan'a tüm uğraşlara karşın izin alamadıklarını belirten Yüce, ''Çaykur Rizespor maçında, kaleci Serkan'ın yanısıra kart cezalısı Güngör ile ayak bileğinden ameliyat olan Yusuf ile sakatlıkları süren İlker ve Timur forma giyemeyecek'' dedi. 
     
</TEXT>
</DOC>
