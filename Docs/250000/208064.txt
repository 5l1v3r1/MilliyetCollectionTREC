<DOC>
<DOCNO> 208064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun17.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Sorunu halletmek için Kıbrıs'tan vazgeçmeyiz'' 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs sorununu halletmenin esas olduğunu'' ifade ederek, ''Ama halletmek için Kıbrıs'tan vazgeçmek diye bir düşünce yoktur'' dedi. 
     İstanbul'da dün Başbakan Recep Tayyip Erdoğan ile görüşen Denktaş, Ada'ya döndü. Denktaş'ı Geçitkale Havaalanı'nda karşılayanlar arasında, Demokrat Parti DP ile koalisyon hükümeti kuran Cumhuriyetçi Türk Partisi CTP Genel Başkanı Mehmet Ali Talat ve DP Genel Başkanı Serdar Denktaş da bulundu. 
     Cumhurbaşkanı Denktaş, havaalanında yaptığı açıklamada, Başbakan Erdoğan ile görüşmesine değinerek, Kıbrıs konusunda yaşanan gelişmeleri ele aldıklarını, Türk hükümetiyle kendisi arasında Kıbrıs konusunda bir görüş ayrılığının olmadığını bildirdi. 
     Ankara'nın Kıbrıs konusunda çalışma yaptığına işaret eden Denktaş, ''Dolayısıyla Kıbrıs meselesini halletmek esastır. Ama halletmek için Kıbrıs'tan vazgeçmek diye bir düşünce yoktur ve olamaz. Milli bir davadır, müşterek bir davadır, her iki tarafın da çıkarını gözeten, akıllıca, usluca bir anlaşma yapmak için gayret sarf edilmektedir ve sarf edilecektir'' diye konuştu. 
     Kıbrıs konusundaki çalışmaların Milli Güvenlik Kurulu'nda görüşülerek bir çerçeve ortaya çıkmasından sonra, Erdoğan'ın ABD'ye gideceğine işaret eden Denktaş, ''Dolayısıyla bu temaslar çerçevesinde ümit ederiz ki, istenen şekilde, istenen yola Kıbrıs Türk halkı gitmiş olur. Çalışmalar bu yöndedir'' dedi. 
     
     ''YENİ HÜKÜMET HAYIRLI OLSUN'' 

     Yeni Kurulan CTP-DP hükümetinin hayırlı olması dileğinde de bulunan Denktaş, daha geniş tabanlı bir hükümet kurulması için çok gayret sarf edildiğini anlattı ve muhalefette kalan partilerden, yapıcı tenkitlerle, kendisine ve hükümete destek olmalarını istedi. 
     Cumhurbaşkanı Denktaş, yeni hükümete başarılar dileyerek, hükümetin protokolünü ve kabinedeki isimleri görmediğini, bu konularda bir pürüz çıkacağını sanmadığını kaydetti. 
     Denktaş, ''İnşallah hayırlı ve uğurlu olur'' dedi. 
     
     ANNAN PLANI 

     Denktaş, Annan planında, korktukları tuzaklar olduğunu, bunların ortadan kaldırılması için bir çalışma yapıldığını ifade ederek, ''Bir ön çalışmayla Annan planını kabul edilebilir hale getirme gayretleri sürdürülmektedir'' dedi. 
     Bir gazetecinin, ''Annan planı zemininde bir çözümü savunan CTP Genel Başkanı Mehmet Ali Talat'ın hükümete geldiğini, Cumhurbaşkanı Denktaş'ın ise planın görüşülmesine her zaman karşı olduğunu, ancak hükümet protokolünde ve Türkiye'de yapılan çalışmalarda Annan planı çerçevesinde bir çözümün öngörüldüğünü'' belirterek, bunu nasıl değerlendirdiğini sorması üzerine Denktaş, şunları söyledi 
     ''Mehmet Ali Talat'ın seçimler döneminde söylediklerini bir kere arkaya bırakınız. Şimdi hükümet olarak söyledikleri ve yapacakları vardır. Türkiye ile birlikte yürünecek bir yoldur, hepimiz için de bu böyledir. 
     Tekrar söylüyorum 'Annan planı masadadır ve Annan planını oturup görüşeceğiz' diye bir söylem olabilir. Ama esas yapılmakta olan çalışmalar, bir ön çalışmayla Annan planını kabul edilebilir hale getirme gayretleri sürdürülmektedir. Onun için ne o ne bu. Kelimeler üzerinde durarak işi zorlaştırmak gerekmez. Bizim Annan planından korktuğumuz, çekindiğimiz konular vardı, çukurlar vardı, hendekler vardı, tuzaklar vardı, böyle gördük. Bunların ortadan kaldırılması için bir ön çalışma yapılması kararlaştırılmıştır. İstenen de buydu. Dolayısıyla her iki tarafın da söylediği geçerlidir.'' Denktaş, ''Türkiye'nin hazırladığı plan bu korkulardan ve bu endişelerden arındırılmış bir plan mı olacak'' sorusu üzerine de çalışmanın Milli Güvenlik Kurulu'ndan geçtikten sonra görüleceğini ifade ederek, ''Ne kadar ayıklandığını, ayıklanabildiğini hep beraber göreceğiz, hep beraber değerlendirme yapacağız'' dedi. 
     Bir çalışma yapıldığını, yeni hükümetin de Milli Güvenlik Kurulu'ndan sonuç çıkıncaya kadar iç meselelerle uğraşacağını kaydeden Denktaş, zaman kaybetmeksizin içte ve dışta çalışmaların devam ettiğini söyledi. 
     
</TEXT>
</DOC>
