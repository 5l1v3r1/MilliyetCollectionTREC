<DOC>
<DOCNO> 220140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/ekonomi/eko05.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayınlar temizleniyor ticaret serbestleşiyor 
</HEADLINE>
<TEXT>

   Serbest ticaret anlaşmasına hazırlanan Suriye ile Türkiye arasındaki mayınlı araziyi özel sektör temizleyecek. 5 bin aileye 100'er dönüm arazi verilecek 
   GÜLÇİN ÜSTÜN Halep 
   
   Türkiye - Suriye sınırında yer alan 550 km karelik mayınlı arazi Milli Savunma Bakanlığı tarafından özel sektöre ihale edilerek temizlenecek. Devlet Bakanı Kürşad Tüzmen, bu alanda organik tarım yapılması için 5 bin aileye 100'er dönüm arazi verileceğini söyledi. 
   Sınırdaki mayınlı alanı ziyaret ederek incelemelerde bulunan Tüzmen, 126 km karelik kesimin projesinin tamamlandığını kaydetti. Tüzmen, bu arazilerin 50 yıldır kullanılmaması ve her türlü kimyasal maddeden uzak olması nedeniyle organik tarım için uygun olduğunu vurgulayarak, sınır kapılarında sınır ticaret merkezleri oluşturulacağını bildirdi. 
   
   25 bin kişiye iş 
   Proje için AB'den de fon sağlamak istediklerini belirten Tüzmen, 25 bin kişinin bu proje sayesinde iş sahibi olacağını söyledi. Tüzmen, şunları kaydetti 
   "Bölgenin tamamı 50 yıl önce Hazine'ye devredildi. Bu nedenle temizleme işinden sonra toprak talebi söz konusu olamaz. Ailelere verilecek olan 100'er dönümlük arazi ölçek ekonomisine göre paylaştırılacak ve miras yoluyla bölünme engellenecek." 
   
   'Vergileri aşağı çekelim'    Devlet Bakanı Kürşad Tüzmen, Suriye'ye "vergileri karşılıklı olarak aşağı çekelim. İki ülke yatırımlarına gaz verelim" çağrısında bulundu. Tüzmen, Suriye'nin 1 Mayıs'a kadar AB ile Serbest Ticaret Anlaşması imzalayacağını, bu süreçte Türkiye ve Suriye arasında da aynı anlaşmanın imzalanmasını istediklerini söyledi. Yatırımların artması için taşımacılıkta indirime gidilmesi gerektiğini bildiren Tüzmen, özellikle düşük gelirli bölgeler arasındaki ticareti geliştirmek istediklerini kaydetti. Tüzmen, "Ticari ilişkilerimiz serbest ticaret anlaşmasıyla en üst düzeye ulaşacak" dedi. 
   
   
</TEXT>
</DOC>
