<DOC>
<DOCNO> 229828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/altan.html </URL>
<DATE> 2004/04/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hızla dönen bir büyük rulet... 
</HEADLINE>
<TEXT>

   
   İSTER özel, resmi uçak ve kırmızı halılı, ister bol müritli, sakallı ve tespihli olsunlar politikacıların bitip tükenmeyen "tapılası kişi" olma hırsı, hala daha binlerce insanın canına mal olmada... 
   Eski Mısır'ın firavunları da "tapılası kişi" olma hırsındaydı eski Roma'nın Sezar'ları da ortaçağın Papa'ları da yeni çağların diktatörleri de çok partili dönemlerin siyasal liderleri de... 
   Bir çöplük edinme, yahut çöplüğünü kaybetmeme, yahut çöplüğünü büyütme ihtirasındaki horozların bitmeyen öörö ööö'leri... 
   
   Ortalama 30 bin gün yaşayan insanoğlu, bizim Güneş sistemi içinde bile minicik bir bilyaya benzeyen "Yer" küresini kanlı bir cehenneme çevirip durmaktan, nedense bir türlü kurtulamıyor. 
   Okyanus kaptanlarıyla, bilimciler, mucitler, yazı ve düşünce adamları da devreye girmeseler ola ki Yüz Yıl Savaşları hala sürüp giderdi... 
   
   Şu Irak'ın haline bakın... Bombalanan camiler, ölen, yaralanan, sürünen ve topluca silahlı protesto eylemlerine yönelen erkekler, kadınlar, gençler, çocuklar... 
   Kimi 
   - Petrol sevdası peşindeki işgalci Amerika, sonunda bokunu çomakladı, diyor. 
   Kimi 
   - Gerçekte bir İslam - Hıristiyan çatışmasıdır bu, diyor. 
   Kimi 
   - Kaba kuvvetine güvenen ABD, sonunda kendinden yana yerel liderler de bulacaktır yakın ve Ortadoğu'da, diyor. 
   
   Şimdilerde bir de fısıltı dolaşmakta ortalıkta 
   - Acaba Pentagon, Türkiye'yi de sürükleme hesabında mı Irak dramına 
   Nasıl olsa yüz yıllar boyu orada burada ziyan edilmeye alışılmış "Mehmetçik" bolluğu var Türkiye'de... 
   Vaktiyle de Türkiye NATO'ya ucuz asker deposu olduğu için alınmadı mı 
   NATO üsleri yanında özel askeri Amerikan üsleri de gelip yerleşmedi mi Türkiye'ye hem de bazılarının atom başlığı taşıdığı Atlas ve Jüpiter füzeleriyle 
   Soğuk Savaş yıllarında Ankara'nın aşırı Pentagonculuğunu eleştirenler, "hain - i vatan" suçlamalarıyla toz edilmediler mi 
   Dış merkezlere dayanarak da olsa, kendi çöplüğünde ille de horoz olma hırsı bir yandan da artırdıkça artırır "hain - i vatan" sayısını. 
   Ve buna "politika" denir bir süre sonra da, "onlar geçmişte kaldı" denir. 
   
   Yeryüzünden geçmek, demek alevli bir çılbırın içinde farkına vararak, yahut varmayarak, çalkalanmak mı, demek 
   Önümüzdeki yıl da yine gelecek nisan ayı... 
   Bakalım Başkan Bush, yerinde kalacak mı, kalmayacak mı 
   Irak'ta ölenler ise öldükleriyle kalacak siyasetçi nutuklarında "vatan size minnettardır" dense de... 
   
   Bazıları "İslam"ı gericiliğin nedeni olarak görürler bazıları da ya Hıristiyanlık düşmanı, ya Hıristiyanlığın hedef taşı olarak... 
   Oysa sorun büyük ölçüde ekonomik ve psiko - sosyolojiktir. 
   Tıpkı Budist ve Brahman olan 1 milyarlık Hindistan gibi 1 milyar 300 milyonluk İslam dünyasında da köylülüğü, hatta bedeviliği aşamamış, mesleksiz yoksul yığınlar bir yanda ultra zengin sultanlar, emirler, şeyhler, diktatörler bir yanda... 
   Böylesi korkunç bir yamukluğu "İslam - Hıristiyan", zıtlaşması ekranında, inanç coşkularını körükleyerek kamufle etmek, ne kadar bilimsel acaba 
   
   Türkiye de, içerideki denklem bozuklarından kökenlenen devedikenlerinin suçlusu olarak hep dışarısını ve "dış düşmanları" gösterip durdu buna bazen "iç düşmanlar" da eklendi. 
   Bu tür bilim dışı demagojileri, daha ince eleklerden geçirmeye kalkan yazı ve bilim adamları da, boyuna "hain - i vatan" ilan edildi. 
   Ve şimdi bazı çevreler kaygılanıyor acaba Pentagon, Türkiye'yi de Irak yangınına sürükler mi, diye... 
   Daha da beteri, yangının bizim sınırlara doğru da yaygınlaşması... 
   Hamaset edebiyatıyla moral de yükseltsek gerçekler ve ekonomi, hamasetle örtüşmez... Eninde sonunda kıç üstü oturmak, kaçınılmaz olur. 
   
   Tatil planları yapanları da, - canları çekerse - ilgilendirecek büyük bir rulet dönmede... 
   24 Nisan'da Kıbrıs'taki referandumlar bakalım nasıl bir sonuç verecek 
   1 Mayıs'ta Kıbrıs Rum Devleti de, AB üyesi olduktan sonra, bakalım ortaya nasıl bir manzara çıkacak 
   Haziranda İstanbul'da toplanacak NATO zirvesinde, bakalım Başkan Bush, dünyaya nasıl hitap edecek 
   Temmuz başında Irak'ın politik düzeni bakalım nasıl olacak 
   Kasımda ABD'deki başkanlık seçimlerini, bakalım Başkan Bush yine kazanabilecek mi 
   Aralıkta AB'de, Türkiye ile üyelik müzakerelerinin başlamasını bakalım onaylayacak mı 
   
   Ya gelecek yılın nisanı 
   Ya 2104 yılının nisanı 
   Başbakan Tayyip Bey'in de, son seçimlerden sonra yaptığı akıllı uslu konuşmada değindiği gibi, "Baki kalan bu kubbede bir hoş seda" olsa da o kadar kolay değil o hoş sedayı bırakmak, gelip geçerken... 
   
      
   
</TEXT>
</DOC>
