<DOC>
<DOCNO> 237838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy12.html </URL>
<DATE> 2004/05/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Başbakanlık ''Bush aradı, asker istedi'' haberi asılsız... 
</HEADLINE>
<TEXT>

     Başbakanlık Basın Merkezi, bazı basın-yayın organlarında yer alan ''Bush aradı, asker istedi'' haberlerinin asılsız olduğunu bildirdi. 
     Başbakanlık Basın Merkezi'nden yapılan açıklamada, bugün bazı basın-yayın organlarında yer alan, ''ABD Başkanı George W. Bush'un Başbakan Recep Tayyip Erdoğan'ı telefonla arayarak Afganistan'a Türk askeri ve helikopter gönderilmesini istediği'' şeklindeki haberlerin doğru olmadığı belirtildi. 
     
     Erdoğan Böyle bir talep gelmedi 

     Başbakan Recep Tayyip Erdoğan, ''Afganistan'a Türk askeri gönderilmesine'' ilişkin bir soru üzerine, ''Benden böyle bir talepte bulunulmadı'' dedi. 
     Başbakan Erdoğan, ASKON Genel Merkezi'nin açılışının ardından, basın mensuplarının ''ABD Başkanı Bush'un Afganistan'a Türk askeri isteyip istemediği'' yolundaki soruları üzerine şunları söyledi 
     ''Benden böyle bir talepte bulunulmadı. İki gün önce yapmış olduğum bir görüşme de yok. Benim yaptığım görüşme, birkaç gün önceydi. Onunla ilgili de zaten basına yazılı açıklamayı, gerek Sayın Putin, gerekse Sayın Bush'la aynı gün yaptım. O gün yaptığım görüşmenin içeriğini de basına açıkladım.'' 
     
</TEXT>
</DOC>
