<DOC>
<DOCNO> 207824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/siyaset/siy05.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK ataması için 'dur' istemi 
</HEADLINE>
<TEXT>

   Anayasa Mahkemesi yürürlüğü durdurursa, TÜBİTAK Başkanlığı için Başbakan Erdoğan atama yapamayacak 
   GÖKÇER TAHİNCİOĞLU Ankara 

   
   Anayasa Mahkemesi raportörü, TÜBİTAK Başkanı'nın başbakan tarafından bir kereliğine atanmasını öngören yasal değişikliğin yürürlüğünün durdurulmasını istedi. Hükümetle bilimadamlarını karşı karşıya getiren gelişmeler, Başbakan Recep Tayyip Erdoğan'ın, TÜBİTAK Başkanlığı'na Bilim Kurulu tarafından yeniden seçilen Namık Kemal Pak'ı atamamasıyla başladı. Erdoğan'ın başka bir ismi düşündüğü yorumları yapılırken, hükümet TÜBİTAK Yasası'nda başbakanın ataması yoluyla belirlenmesi yönünde değişiklik yaptı. Çankaya Köşkü'nden veto yiyen, ancak aynı şekilde kabul edilerek yürürlüğe giren düzenlemeye CHP karşı çıktı. CHP'nin yasa değişikliğinin yürürlüğünün durdurulması ve iptali istemiyle dava açtığı Anayasa Mahkemesi, konuyu yarın esastan görüşme kararı aldı. 
   
   Yarın ele alınacak 
   Yasanın yürürlüğünün durdurulması yönünde görüş bildiren raportör, aksi halde Başbakan'ın TÜBİTAK'a başkan atayabileceğini, bunun "yasada yapılan değişikliğin iptali halinde telafisi imk nsız zararlar doğmasına neden olabileceği"ni kaydetti. Raporun Anayasa Mahkemesi üyeleri açısından bağlayıcılığı bulunmuyor. Ancak üyeler, yürütmenin durdurulmasına karar verirse, Başbakan TÜBİTAK Başkanlığı'na, Yüksek Mahkeme davanın iptali istemini karara bağlayıncaya kadar başkan atayamayacak. TÜBİTAK da bu sürede vekaleten yönetilmeye devam edecek. 
   
   
</TEXT>
</DOC>
