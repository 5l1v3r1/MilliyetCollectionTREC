<DOC>
<DOCNO> 231713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy24.html </URL>
<DATE> 2004/04/15/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan gelmedi, Denktaş'ı mecliste sadece 7 bakan dinledi... 
</HEADLINE>
<TEXT>

     TBMM Başkanı Bülent Arınç, kapının önüne kadar çıkarak karşıladığı KKTC Cumhurbaşkanı Rauf Denktaş'a "Hoşgeldiniz" deyip bir süre görüştükten sonra, Genel Kurul salonuna kadar eşlik etti. Çok sayıda AKP'li milletvekilinin de Genel Kurulda bulunması dikkat çekti. 
     Arınç, Denktaş'ı bizzat dışarıya kadar çıkarak kapının önünde karşıladı. Arınç ve Denktaş, basına kapalı olarak 20 dakika kadar görüştü. 
     Daha sonra Şeref Kapısı yerine 2 numaralı kapıdan ana binaya girerek asansörle üst kata çıkan Arınç ve Denktaş, TBMM Genel Kurul salonuna birlikte girdi. Genel Kurul'da bulunan tüm milletvekili ve dinleyiciler Denktaş'ı ayakta alkışlayarak karşıladı. 
     Kulislerde her zaman, TBMM TV'nin yayının izlenmesine karşın Denktaş'ın içeriye girdiği ana kadar yayının yapılmaması çeşitli spekülasyonlara yol açtı. Ancak TRT 3 üzerinden yayın yapan TBMM TV'nin yayınınında bir aksamanın olmayışı, sorunun kapalı devre yayıyınından kaynaklanmış olabileceği yorumlarına yol açtı. 
     Dinleyici bölümünün tamamının dolduğu Genel Kurul'da, DSP Genel Başkanı Bülent Ecevit ile Yardımcısı ve eşi Rahşan Ecevit, MHP Genel Başkanı Devlat Bahçeli, SP Genel Başkanvekili Recai Kutan, BBP Genel Başkanı Muhsin Yazıcıoğlu, TBMM eski Başkanı Ömer İzgi, Ulaştırma eski Bakanı Enis Öksüz, Nahit Menteşe, SHP Genel Başkanı Murat Karayalçın'ın yanı sıra Kıbrıs Türk Kültür Derneği ile Şehit Alileri ve Malul Gaziler dernekleri yöneticileri de Dektaş'ın konuşmasını kordiplomatik locasından izlediler. 
     
     KABİNENİN ÜÇTE BİRİ DİNLEDİ 

     Bu arada Başbakan Tayyip Erdoğan Meclis'e gelmese de Denktaş'ı 7 bakan izledi. Dışişleri Bakanı ve Başbakan Yardımcısı Abdullah Gül, Devlet Bakanları Ali Babacan ve Kürşad Tüzmen, Adalet Bakanı Cemil Çiçek, Ulaştırma Bakanı Binali Yıldırım, Kültür ve Turizm Bakanı Erkan Mumcu, Tarım ve Köyişleri Bakanı Sami Güçlü Denktaş'ı dinlemek için Genel Kurul'a gelen bakanlar oldu. 
     
     ERDOĞAN TÜRK-İŞ'TE 

     Başbakan Recep Tayyip Erdoğan ise Denktaş'ın Genel Kurul'da konuştuğu saatlerde Türk-İş Genel Merkezini ziyaret etti. 
     

     
</TEXT>
</DOC>
