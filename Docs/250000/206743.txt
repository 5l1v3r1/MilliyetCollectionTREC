<DOC>
<DOCNO> 206743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun05.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın çıkarmayan sigara mecburi oluyor 
</HEADLINE>
<TEXT>

     New York eyalet meclisi tarafından kabul edilen bir yasa gereği 2004 yılı ortasından itibaren yangın çıkarmayan sigaraların satışı zorunlu hale getirildi. 
     Resmi makamlar, 1997-2001 yılları arasında New York'ta yanarak unutulan sigaralar yüzünden çıkan yangınlarda 199 kişinin hayatını kaybettiğini belirttiler. 
     Aynı kaynaklar, ''sigara üreticilerinin New York için ayrı, dünya ülkeleri için ayrı sigara üretmelerinin düşünülemeyeceğini, dolayısiyle 2004 ortasından itibaren tüm dünyada yangın çıkarmayan sigaraların satışa sunulmasının beklendiğini'' ifade ediyorlar. 
     Resmi makamlar, 28 Haziran 2004 tarihinden sonra, stoklanmış eski ürün sigara satanların 10 bin dolara kadar para cezasına çarptırılacaklarını da açıkladılar. 
     Bayi ve üreticilerin ellerindeki stoklanmış eski ürün sigaraların bu tarihe kadar satılıp bitirilmesi gerekiyor. 
     
     KENDİLİĞİNDEN SÖNÜYOR 
     Yangın çıkarmayan sigaralar özel bir kağıtla kaplanacak. Bu kağıt, sigaranın yanık kalabilmesi için sık sık içe çekilmesini zorunlu kılıyor. Yeterli sıklıkla içe çekilmeyen sigaralar bir süre sonra kendiliğinden sönüyor. 
     Öte yandan, yeni ürün yangın çıkarmayan sigaraların kağıdının sigaranın zararını azaltmadığı ve sigaranın hala sağlık açısından çok zararlı olduğu yetkililer tarafından hatırlatıldı. 
     
</TEXT>
</DOC>
