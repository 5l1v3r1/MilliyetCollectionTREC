<DOC>
<DOCNO> 216557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo23.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor'dan Beşiktaş'a 509 bilet 
</HEADLINE>
<TEXT>

     Malatya İl Spor Güvenlik Kurulu, Malatyaspor-Beşiktaş karşılaşmasında alınacak güvenlik önlemlerini görüştü. 
     Malatya Vali Yardımcısı Erol Rüstemoğlu başkanlığında, valilik toplantı salonunda düzenlenen Malatya İl Spor Güvenlik Kurulu Toplantısı'na, emniyet, jandarma, gençlik ve spor, Malatyaspor Kulübü, Türkiye Spor Yazarları Derneği ile diğer spor birimlerinin temsilcileri katıldı. 
     Toplantıdan sonra bir açıklama yapan Rüstemoğlu, toplantıda, yarın Malatya İnönü Stadı'nda saat 16.00'da başlayacak olan Malatyaspor-Beşiktaş maçı için stat kapılarının saat 10.00'da açılmasına ve konuk takım seyircisi için 509 bilet ayrılmasına karar verildiğini söyledi. 
     Statta 900 polis ve 4 jandarmanın görev almasının da kararlaştırıldığını ifade eden Rüstemoğlu, ''Malatyaspor taraftarları centilmendir. 2 takımın taraftarlarının da maç boyunca centilmenliği elden bırakmayacaklarını ümit ediyoruz'' dedi. 
     Malatyaspor Kulübü Başkanı Hikmet Tanrıverdi de, karşılaşmanın Malatyaspor için dönüm noktası olmasını beklediklerini bildirdi. 
     Ligin ikinci yarısına Adanaspor galibiyetiyle başlayan Malatyaspor'un daha sonra yaptığı maçlarda iyi futbol oynamasına karşın, kötü sonuçlar aldığını hatırlatan Tanrıverdi, şöyle konuştu 
     ''Beşiktaş maçıyla kötü gidişe 'Dur' demek ve iyi futbolla galip gelmeyi hedefliyoruz. Bu zorlu maçta taraftarlarımıza büyük görev düşüyor. Beşiktaş maçı bizim için çok önemli. Onlar da Malatyaspor'un galip gelmesini en az bizim kadar istiyorlar. Eğer futbolcularımızdan desteklerini esirgemez ve maç boyunca olumlu tezahüratlarıyla katkı sağlarlarsa, işimiz kolaylaşır. Beşiktaş'ın ligdeki konumu bizi ilgilendirmiyor. Bizim amacımız, son haftalarda skora yansıtamadığımız iyi futbolumuzu bu maçta skora da yansıtmaktır.'' 
     
</TEXT>
</DOC>
