<DOC>
<DOCNO> 228448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonspo08.html </URL>
<DATE> 2004/04/04/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Trabzonspor Gerçek taraftar belli oldu... 
</HEADLINE>
<TEXT>

     Trabzonspor Kulübü Başkanı Atay Aktuğ, İstanbulspor karşısında aldıkları galibiyetle, yollarına devam ettiklerini söyledi. 
     Aktuğ, İstanbulspor karşısında çok iyi bir sonuç aldıklarını belirterek, ''Güçlü bir rakibimize karşı oynadık. Böyle bir rakip karşısında 3 puan aldık ve yolumuza devam ediyoruz'' dedi. 
     Önlerinde Bursaspor ile yapacakları karşılaşmanın olduğunu dile getiren Aktuğ, ''Bursaspor maçından da umduğumuz sonucu alıp yolumuza devam etmek istiyoruz. Tüm hazırlıklarımızı bu yönde sürdürerek, zor bir karşılaşmadan daha galibiyetle ayrılacağımıza inanıyoruz'' diye konuştu. 
     Karşılaşma içinde bazı taftarların tribünde olumsuz tezahüratları ve hareketleri ile ilgili olarak da Aktuğ, şöyle konuştu 
     ''Onlara taraftar denemez. Bundan önce ücretsiz bilet alanlara verilen biletler kısıtlandı. Bu tür tezahüratlar ondan kaynaklandı. Gerçek taraftarlarda maçta ortaya çıktı. Trabzonspor taraftarı takımını korumalı, sahip çıkmalı. Statta bu tür hareketler yapanları da engellemeli. Bilet konusunda uygulamamız devam edecek.'' 
     
</TEXT>
</DOC>
