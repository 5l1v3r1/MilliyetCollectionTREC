<DOC>
<DOCNO> 220681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun10.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta geçici anayasa bugün imzalanıyor... İşte ana hatları... 
</HEADLINE>
<TEXT>

     Irak'ın geçici anayasası bugün imzalanıyor. Irak Geçici Yönetim Konseyi, ABD'nin yönetimi Iraklılara devretme planı açısından önemli olan anayasanın imzalanması için toplandı. 
     Geçici anayasanın imzalanması, ilk olarak geçen salı günü Şiilere düzenlenen saldırılar yüzünden, cuma günü de Şiilerin son dakikada itirazları nedeniyle iki kez ertelenmişti. 
     Anayasayı son kez okumak için toplanan konsey, geçici anayasanın TSİ 11.30'da imzalanacağını bildirdi. Irak'ın Amerikalı yöneticisi Paul Bremer, geçici anayasanın Irak için büyük bir adım olacağını söyledi. Bremer, gazetecilerle konuşurken, ''Irak'ı parlak bir geleceğin beklediğini'' belirtti. 
     Geçici yönetim konseyi sözcülerinden Hamit Kifai de AFP'ye, imza töreninin yüzde 99 bugün yapılacağını söyledi. 
     Sözcü, anayasa metninde devlet başkanı ve yardımcıları konusundaki görüş ayrılıklarının bertaraf edildiğini ve uzlaşma sağlandığını kaydetti. 
     Konseyin bağımsız Kürt üyesi Mahmut Osman da, Reuters'a açıklamasında, ''Bugün anayasayı herhangi bir değişiklik olmaksızın imzalayacağız'' dedi. 
     Bu arada, anayasanın imzalanmasını engelleyebilecek herhangi bir olaya karşı Amerikan askerleri ve Irak güvenlik kuvvetleri Bağdat'ta yüksek alarma geçtiler. 
     Şii temsilcileri, ayrıca anayasa metninde Kürtlere ''ayrıcalık'' tanındığını söyleyerek itirazlar öne sürmüşlerdi. 
     Geçici anayasa, 30 Haziran'dan genel seçimlerin yapılacağı 2004 sonu ya da 2005 başına kadar Irak'ın temel yasası olacak. 
     Anayasada İslam'ın rolü, kadının yeri belirleniyor, kuzeydeki ''Kürdistan'' adı verilen bölgenin bugünkü özerkliği muhafaza ediliyor. 
     
     ANAYASANIN ANA HATLARI 
     Dokuz başlık altında yaklaşık 60 maddeden oluşan anayasa metni henüz basına dağıtılmadı. Ancak AFP, suretini ele geçirdiğini bildirdiği metnin ana hatlarını şöyle sıraladı 
     
</TEXT>
</DOC>
