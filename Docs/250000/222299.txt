<DOC>
<DOCNO> 222299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/dunya/adun.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandıkta El Kaide depremi 
</HEADLINE>
<TEXT>

   İspanya'da dün yapılan genel seçimlerde muhalefetteki Sosyalist İşçi Partisi, oyların yüzde 43.1'ini alarak 'net zafer' kazandı 
      DIŞ HABERLER SERVİSİ 

   
   Geçen perşembe günü 200 kişinin ölümüne, yaklaşık bin 500 kişinin de yaralanmasına yol açan terör saldırılarının şokunu yaşayan İspanya'da dün yapılan genel seçimlerde halk, saldırıyı gerçekleştiren örgütle ilgili kendisine gerçeği söylemediğine inandığı iktidarı cezalandırdı. 
   Gazetemizin baskıya girdiği saatte 01 00 verilen oyların yüzde 96'sının sayıldığını açıklayan İçişleri Bakanlığı'nın resmi olmayan seçim sonuçlarına göre, muhalefetteki İspanya Sosyalist İşçi Partisi PSOE oyların yüzde 42.7'ini, iktidardaki Başbakan Jose Maria Aznar'ın partisi Halkçı Parti PP ise yüzde 37.7'ini aldı. Buna göre, 350 sandalyeli mecliste 125 sandalyeye sahip olan PSOE 164, 183 sandalyeye sahip olan PP ise 148 milletvekili çıkartıyor. İspanya'da seçim öncesinde yapılan tüm anketlerde, PP yüzde 4 - 6 oy oranıyla önde gidiyordu. İlk sonuçların açıklanmasından sonra PSOE Sözcüsü Jose Blanco, "Sosyalist Parti genel seçimleri kazandı. Bu net bir zaferdir" dedi. Mecliste mutlak çoğunluğu elde edemeyen PSOE koalisyon hükümeti kuracak. 
   
   Katılım arttı 
   34 milyon kayıtlı seçmenin bulunduğu ülkede seçimlere katılım oranı yüzde 62.89 olarak gerçekleşti. Bir önceki seçimlerin yapıldığı 2000 yılında bu oran yüzde 55.45 idi. Başbakanlık için iktidardaki PP adayı Mariano Rajoy ve PSOE adayı Jose Luiz Rodriguez Zapatero'nun yarıştığı seçimlerde halk, teröre karşı tepkisi göstermek için sabahın erken saatlerinden itibaren sandıklara gitti. 
   
   İktidara tepki 
   Saldırıların arkasında El Kaide örgütünün bulunduğu hemen hemen kesinlik kazandıktan sonra oy kullanan seçmen, terörden Bask örgütü ETA'yı sorumlu tutmakta ısrarcı davranan iktidar partisi Halkçı Parti'ye tepkiliydi. İspanya Başbakanı Jose Maria Aznar'ın parti liderliğini devrettiği Halkçı Parti başbakan adayı Mariano Rajoy oy kullandığı sırada kendisine "Yalancı", "Katil", "Irak savaşı yüzünden bunlar oldu" diye bağıran bir grubun protestosuna maruz kaldı. 
   Siyasi gözlemciler, saldırıların ardından, hükümetin ısrarla ETA'yı suçlamasına tepki duyan ve Irak savaşına verilen destek nedeniyle İspanya'nın El Kaide'nin hedefi olduğuna inanan İspanyolların, ibreyi PSOE'den yana çevirebileceği uyarısında bulunmuştu. 
   Sandık başına giden seçmenlerden Ernesto Sanchez Gey, "Oy vermeyecektim ama veriyorum çünkü Halkçı Parti, Irak'taki ve buradaki ölümlerin sorumlusu. ETA'yı oy toplamak için suçladılar" diyerek pek çok İspanyol'un hislerine tercüman oldu. 
   
   'Biz ölümü seviyoruz'    spanya'da perşembe günü eş zamanlı olarak trenlere düzenlenen bombalı saldırıların arkasında El Kaide örgütünün bulunduğu tezi hemen hemen kesinlik kazandı. Örgütün, saldırıların sorumluluğunu üstlendiğini gösteren bir video kasedi ele geçirilirken, ayrılıkçı Bask örgütü ETA, bir bildiri yayınlayarak, saldırılarla ilişkisi olduğu iddialarını reddeti. 
   El Kaide'ye ait olduğu öne sürülen video kasedi, Madrid'de Arapça konuşan bir kişinin televizyon kanallarına ihbarı üzerine bulundu. Kasette El Kaide'nin Avrupa'daki askeri sözcüsü Ebu Duham el Afgani adına konuştuğunu öne süren bir kişi, "Saldırıların sorumluluğunu tıpkı 2.5 yıl önce New York ve Washington'da düzenlediğimiz saldırılar gibi üstleniyoruz. Bu, kanun kaçağı Bush ve onun müttefikleriyle yaptığınız işbirliğine bir yanıttır... Allah'ın izniyle daha fazlası olacak. Siz hayatı seviyorsunuz, biz ölümü seviyoruz" dedi. 
   Ayrılıkçı Bask örgütü ETA da, dün "Diario Gara" gazetesinde bir bildiri yayımladı. "11 Mart saldırılarıyla bağlantımız yok" denilen bildiride, hükümetin olayı saptırıp ETA'nın üzerine yıktığı öne sürüldü. 
   Saldırılara ilişkin olarak önceki gün tutuklanan 3 Faslı'nın El Kaide'yle bağlantıları olduğuna ilişkin bir kanıt bulunamadı ancak tutukluluk süreleri uzatıldı. 
   
   
   
   
</TEXT>
</DOC>
