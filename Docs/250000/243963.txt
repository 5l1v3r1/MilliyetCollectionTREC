<DOC>
<DOCNO> 243963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko07.html </URL>
<DATE> 2004/05/30/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Beşiktaş ve Galatasaray uçurtmaları elinde kaldı... 
</HEADLINE>
<TEXT>

     Konya'da 4 büyüğün renklerini taşıyan uçurtmalar yapıp satan bir kişi, elindeki Fenerbahçe uçurtmalarını 3 günde bitirirken, Beşiktaş ve Galatasaray'ın renklerini bulunduranlardan istediği sayıda satamadı. 
     Kayseri'de oturan ve orada yaptığı uçurtmaları satmak üzere Konya'ya gelen Faruk Akbaharel, her yıl sezon başında Trabzonspor, Galatasaray, Beşiktaş ve Fenerbahçe uçurtması yapmaya başladığını, yaz gelince de yaptığı uçurtmaları bazı illere satmaya götürdüğünü söyledi. 
     Geçen sezon başında önceki sezonun şampiyonu Beşiktaş ve Fatih Terim'in gelmesiyle iddialı duruma gelen Galatasaray ile Türkiye'nin diğer önemli büyüğü Fenerbahçe'nin uçurtmalarından eşit sayıda yaptığını vurgulayan Akbaharel, lig biter bitmez hazırlıklarını tamamladığını ve bu kez Konya'ya geldiğini anlattı. 
     Konya'ya geleli 3 gün olmasına karşın şampiyon olan Fenerbahçe'nin renklerini taşıyan uçurtmalardan 500 adet sattığını ve elinde hiç kalmadığını ifade eden Akbaharel, ''Şampiyonluk yarışından kopan Beşiktaş ve Galatasaray'ın renklerini taşıyan uçurtmalardan ise 3 günde toplam 20 adet satabildim. Şampiyonluk yarışında iddialı olan Trabzonspor uçurtmalarından bile daha fazla sattım'' dedi. 
     Küçük uçurtmaların 2 milyon, orta boyların 3 milyon ve büyüklerin ise 5 milyon liradan alıcı bulduğunu belirten Akbaharel, ''Özellikle çocuklar ve fanatikler tarafından ilgi görüyor. Yaz gelince de uçurtmaya olan talep arttı. Elimde kalan Beşiktaş ve Galatasaray uçurtmalarını toptan daha ucuz fiyata vermeye çalışıyorum. Fenerbahçe renklerini taşıyanlarından Kayseri'de uçurtma yapan yakınlarımdan istedim. Hızla sarı-lacivert uçurtma yaptırıyorum'' diye konuştu. 
     
</TEXT>
</DOC>
