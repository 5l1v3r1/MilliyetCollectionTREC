<DOC>
<DOCNO> 211324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sontur25.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vizontele Tuuba' ilk 3 günde 'Vizontele'yi geride bıraktı... 
</HEADLINE>
<TEXT>

     Türkiye'de 304 sinema salonunda gösterime giren ''Vizontele Tuuba''nın ilk 3 günde 504 bin 219 kişi tarafından izlenerek ''Vizontele'' filminin rekorunu geride bıraktığı bildirildi. 
     Beşiktaş Kültür Merkezi Film tarafından yapılan yazılı açıklamaya göre, ''Vizontele Tuuba'' filmi, 23 Ocak Cuma günü, 182 sinemada toplam 304 salonda gösterime girdi. 
     Ağır kış koşulları ve birçok yerde elektrik kesintilerine karşın film ilk 3 günde 504 bin 219 kişi tarafından izlendi. Bu sayı, 3.5 milyon seyirciye ulaşarak ''en çok izlenen Türk filmi'' unvanını elinde bulunduran Vizontele filminin ilk 3 günkü 367 bin 684 kişilik rekorunu aştı. 
     ''Vizontele Tuuba'' filmi gösterime girdiği ilk gün 130 bin 278, ikinci gün 175 bin 460, üçüncü gün ise 198 bin 481 kişi tarafından izlendi. 
     
</TEXT>
</DOC>
