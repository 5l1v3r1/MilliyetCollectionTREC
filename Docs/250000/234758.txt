<DOC>
<DOCNO> 234758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/siyaset/siy07.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyette kadrolaşma iddiaları 
</HEADLINE>
<TEXT>



Emniyet Genel Müdürlüğü'nün, emniyet teşkilatında "kadrosuzluk nedeniyle zorunlu emeklilik" uygulamasının kaldırılması amacıyla hazırladığı yasa tasarısı, TBMM'ye gönderildi. Tasarı, "AKP'nin emniyet içinde kadrolaştığı" iddialarına yol açtı. Eski İçişleri Bakanı Saadettin Tantan döneminde 1. sınıf emniyet müdürlerinin sayısı 500 ile sınırlandırılmıştı. Ancak, daha sonraki üç yılda yasaya aykırı yapılan terfilerle sayı 850'ye çıktı. Sayının tekrar 500'e indirilmesi normalde ancak 6 yılda tamamlanıyor. Bu da AKP hükümetinden terfi bekleyen müdürlerin atanmasını engelleyecek. 
Bu nedenle, Emniyet Genel Müdürlüğü, TBMM'ye gönderdiği değişiklik tasarısıyla, "500" rakamının tamamen kaldırılmasını öngördü. Böylece, terfi dönemi gelmiş personel önümüzdeki yıllarda rahatça terfi ettirilecek. 




</TEXT>
</DOC>
