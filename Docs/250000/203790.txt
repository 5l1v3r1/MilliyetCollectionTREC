<DOC>
<DOCNO> 203790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur27.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'den İsviçre parlamentosuna cevap... 
</HEADLINE>
<TEXT>

     TBMM, İsviçre Parlamentosu'nun sözde Ermeni soykırımı konusundaki kararı hakkında bir bildiri yayınladı. Bildiride, ''TBMM, İsviçre Ulusal Meclisi'nin tarihi gerçekleri kasıtlı biçimde çarpıtan, hatalı ve tek yanlı nitelikli kararını kınamakta ve kabul edilemez olarak değerlendirmektedir'' denildi. 
     TBMM Genel Kurulu'nda, Başkanvekili Yılmaz Ateş tarafından okunan bildiri aynen şöyle 
     ''İsviçre Konfederasyonu parlamentosunun ulusal meclis kanadının 16 Aralık 2003 tarihinde sözde Ermeni soykırımının tanınması konusunda aldığı karar, Türk Milletini temsil eden TBMM tarafından büyük bir infialle karşılanmıştır. 
     Gerekçelerinde bir çok mesnetsiz iddia ve yanlış bilgilerin yer aldığı bu kararın, Türkiye ve Ermenistan halkları arasındaki ilişkilere olduğu kadar, dünyanın hassas bir bölgesindeki barış ve istikrar arayışlarına hiçbir katkıda bulunmayacağı açıktır. 
     TBMM, parlamentoların tarihte vukuu bulmuş tartışmalı olaylar hakkında karar almak için uygun platformlar olmadığına inanmaktadır. 
     Parlamentolar, ülkeler arasındaki dostluk ve işbirliğini geliştirmek, gelecek nesillere daha barışçı bir dünya devretmek için gayret göstermelidir. Geçmişte yaşanan acıları deşerek, halklar arasında nefret duygularını körüklemek yerine farklı düşüncelere sahip çeşitli uluslardan insanların birlikte yaşadığı dünyada karşılıklı sevgi ve saygının, hoşgörü ve dayanışmanın hakim olacağı bir ortamı yaratmaya çalışmak tüm parlamentoların asli görevlerindendir. 
     Parlamentolar, uygarlıklar arasında çatışma isteyen çevrelerin emellerine hizmet eder durumlara düşmekten kaçınmalıdır. Günümüzde uygarlığımıza yönelik en büyük tehdit terörizmdir. Uluslararası alanda terörizme karşı dayanışma ve işbirliği içinde olunması gereken hassas dönemde, alınan söz konusu yanlış kararı çok sayıda masum insanın hayatına kıymış, zamanında İsviçre dahil bir çok ülke çıkarlarını da hedef almış ırkçı Ermeni terörünün ödüllendirilmesi olarak değerlendiriyoruz. 
     Ulusal Meclis, Türk Milleti ve İsviçre'de yaşayan ve bu ülkede ekonomisine katkıda bulunan Türkiye kökenli toplumu derinden yaralayan bu kararıyla son yıllarda bir çok alanda olumlu ilerlemeler kaydeden Türkiye-İsviçre ilişkilerinde meydana gelebilecek olumsuz gelişmelerin sorumluluğunu da üstlenmiş olmaktadır. 
     TBMM, İsviçre Ulusal Meclisinin tarihi gerçekleri kasıtlı biçimde çarpıtan, hatalı ve tek yanlı nitelikli bu kararını kınamakta ve kabul edilemez olarak değerlendirmektedir.'' 
     
</TEXT>
</DOC>
