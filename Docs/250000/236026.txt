<DOC>
<DOCNO> 236026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonyas10.html </URL>
<DATE> 2004/04/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
"Bir ekmek parasına deprem sigortası"... 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü'nün eski müdürü Prof. Dr. Mete Işıkara, ''Günde bir ekmek parası vererek deprem sigortası yaptırabilirsiniz'' dedi. 
     Abant İzzet Baysal Üniversitesi Bilim Topluluğu tarafından düzenlenen ''Depremle Birlikte Yaşamak'' konulu konferansta konuşan Prof. Dr. Işıkara, toplumda deprem sigortasının öneminin yeterince bilinmediğini belirterek, ''Bir konutun yıllık deprem sigortası primi sadece 75 milyon lira. İnsanlar bu parayı ödeyerek, konutlarını 35 milyar liralık garanti kapsamına alabiliyor. Kısacası, günde 1 ekmek parası ödeyerek, bu sigortayı yaptırabiliyorsunuz'' dedi. 
     Görevinden ayrıldıktan sonra toplumu deprem konusunda bilinçlendirmek için kent kent Türkiye'yi dolaşmaya başladığını hatırlatan Işıkara, şunları söyledi 
     ''Türkiye'de her yıl 6.3 büyüklüğünde en az bir deprem oluyor. Türkiye'nin büyük bölümü, deprem kuşağı üzerinde yer alıyor. 1992 Erzincan depreminden bugüne kadar yapılan istatistiklerde bahsettiğim gibi 12-16 aylık dönemler arasında 6.3'ün üzerinde mutlaka bir deprem olmuş, Türkiye'de 6.3 şiddetinde bir deprem meydana gelme olasılığı her zaman yüzde 63'tür.'' Bu nedenle kendisinin, toplumun bilinçlenmesi konusundaki çabalarının büyük önem taşıdığını vurgulayan Prof. Dr. Işıkara, bugüne kadar 61 il, 35 ilçeyi dolaşarak, depremi ve korunma yollarını anlattığını söyledi. 
     -''DEPREM ŞURASI ÇOK ÖNEMLİ''- İlgili kurum ve kuruluşların temsilcilerinden oluşturulan ve 5 Ekim'de Başbakan Recep Tayyip Erdoğan'ın başkanlığında toplanacak olan Deprem Şurası'nın büyük önem taşıdığını vurgulayan Işıkara, ''Bu şuranın alacağı kararlar, daha sonra yasalaştırılacak. Bu, çok önemli bir gelişme'' dedi. 
     
     BİLGİSAYARIN ÇALINMASI 
     Prof. Dr. Işıkara Salı günü İstanbul'da diz üstü bilgisayarının çalındığını hatırlatan Prof. Dr. Işıkara, ''Bilgisayarımda 300'ün üzerinde deprem sunusunu bulunuyordu. Ayrıca hayata geçirmeyi planladığım çok sayıda önemli proje vardı'' dedi. 
     Işıkara'nın konferans esnasında izlettiği deprem görüntülerini izleyen bazı vatandaşlar ise gözyaşlarını tutamadılar. 
     
</TEXT>
</DOC>
