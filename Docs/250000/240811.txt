<DOC>
<DOCNO> 240811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/dunya/axdun02.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail hendek kazacak 
</HEADLINE>
<TEXT>


Gazze Şeridi'nin Mısır sınırı boyunca açılacak güvenlik hendeğinin derinliği 20, genişliği de 60 metre olacak 

DIŞ HABERLER SERVİSİ 


İsrail ordusu, Gazze Şeridi'nin güneyindeki Refeh mülteci kampında başlattığı geniş çaplı yıkım operasyonunu sürdürürken, Mısır sınırı boyunca bir "güvenlik hendeği" açmaya hazırlanıyor. 
İsrail'de halk radyosu ve özel televizyon kanalı Kanal 2, ordunun devriye birliklerini Filistin militanlarının saldırılarından korumak ve Mısır sınırından tünellerle silah kaçakçılığını önlemek amacıyla 20 metre derinlikte ve en az 60 metre genişlikte bir hendek açacağını duyurdu. "Güvenlik hendeğinin", Mısır sınırı boyunca açılacağı belirtildi, ancak uzunluğu hakkında bilgi verilmedi. Haberde, "hendek açma işlemi sırasında Filistinlilere ait çok sayıda boş evin de yıkılacağı" bildirildi. 
Gazze Şeridi'nin Mısır sınırı yakınlarındaki Refeh'te, geçen çarşamba ile cuma günleri arasında, 7 İsrail askeri Filistinli militanlarca öldürülmüştü. Bu arada geçtiğimiz hafta Refeh mülteci kampında 80'e yakın evi yıkan, 1100 kişinin evsiz kalmasına neden olan İsrail ordusu yeni yıkımlara hazırlanıyor. 


</TEXT>
</DOC>
