<DOC>
<DOCNO> 212035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur29.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yabancı sermayenin önündeki engeller kalktı... 
</HEADLINE>
<TEXT>

     Başbakan Recep Tayyip Erdoğan, bir ekonominin sağlıklı şekilde gelişebilmesinin, akılcı politikaların yanı sıra yabancı sermaye çekebilme kapasitesine de bağlı olduğunu söyledi. 
     Türkiye'nin bu konuda gerçek potansiyelini henüz ortaya koyamadığını belirten Erdoğan, ''Yabancı yatırımcının aradığı güven ortamı bakımından ülkemizde boşluklar bulunmaktaydı, ancak artık istikrar sağlanmıştır'' dedi. 
     Başbakan Erdoğan, ABD Ticaret Odası'nı ziyaret ederek, kahvaltılı toplantıya katıldı ve konuşma yaptı. 
     ABD ile olan ilişkilere büyük önem atfedildiğini belirten Erdoğan, ancak bugüne değin ilişkilerin ekonomik ve ticari veçhesinin siyasi ve askeri ilişkilerde olan yakınlığı ve işbirliğini yansıtmaktan oldukça uzak kaldığını söyledi. 
     Siyasi ve askeri ilişkilerin geçici gelişmelerden etkilenmeyecek kadar kapsamlı ve derin olduğunu dile getiren Erdoğan, iki ülkeyi birbirine yakınlaştıran unsurların, kendilerini insan haklarına, hukukun üstünlüğüne, liberal ekonomiye, özgürlüğe adamaları ve ortak menfaatlere sahip bulunmaları olduğunu dile getirdi. 
     ABD'nin Türkiye'nin en önemli ticari ortaklarından biri olduğunu kaydeden Erdoğan, buna karşın Türkiye'nin ABD'nin ihracatında 29, ithalatında ise 36. sırada yer aldığını belirtti. 
     Erdoğan, ABD ile ticaret hacminin 7 milyar dolara yaklaşsa da ABD ile ticaretteki artışın diğer ülkelerle ticarette kaydedilen artışın altında olduğunu söyledi. 
     Başbakan Erdoğan, iki ülke arasındaki ticari ilişkilerin mevcut düzeyinden daha ileri bir noktaya çıkarılması için azami gayret gösterileceğini dile getirerek, şöyle konuştu 
     ''Türkiye, gerek AB ile tesis etmiş olduğu Gümrük Birliği, gerekse Dünya Ticaret Örgütü üyesi olması dolayısıyla tarifeler, fikri ve sınai mülkiyet hakları gibi alanlarda en ileri normları uygulamakta ve bu alanlardaki gelişmeleri hassasiyetle takip etmektedir. 
     Bu açıdan Türkiye'nin diğer gelişmekte olan ülkeler arasındaki özgün ve ayrıcalıklı bir konuma sahip olduğu inkar edilemez bir olgudur. Beklentimiz, ABD'nin bunu göz önünde bulundurması ve bilhassa sanayi ürünlerinde ticareti serbestleştirici uygulamalar bakımından teşvik edici bir rol üstlenmesidir. Bu bağlamda kısa vadede ABD ile oluşturabileceğimiz en verimli tercihli ticaret düzenlemesi olarak görünen nitelikli sanayi bölgeleri uygulamasını böyle bir anlayış çerçevesinde ele alınarak kapsamlı bir içerikle yaşama geçirilmesine önem atfediyoruz.'' 
     
     ''EKONOMİ SAĞLAM TEMELDE GELİŞİYOR'' 
     Erdoğan, Türk ekonomisi açısından hassas bir dönemde yaşanan Irak krizine rağmen Türk ekonomisinde önemli başarıların kaydedildiğini belirterek, bunun Türk ekonomisinin sağlam bir temele dayanarak geliştiğine işaret ettiğini söyledi. 
     2003 yılında sergilenen performans ile kararlı ve istikrarlı politikalar sayesinde dünya ekonomi çevrelerinin takdirini toplandığını anlatan Erdoğan, aynı iyimser gözlemlerin piyasa ve sektör temsilcileri tarafından da paylaşıldığını kaydetti. 
     Erdoğan, Türkiye'nin bulunduğu eşsiz coğrafi konum sayesinde yeni ve gelişime açık pazarlara açılmak isteyen yatırımcılara yeni perspektifler sunduğunu belirterek, şunları söyledi 
     ''Özellikle iki bloklu sistemin çöküşü izleyen dönemde meydana gelen gelişmeler Kafkasya, Orta Asya, Balkanlar ve Ortadoğu gibi ülkemizin tarihi, kültürel ve ekonomik bağları bulunan bölgelerde işbirliği fırsatları ortaya çıkarmıştır. 
     Türk ve Amerikan firmalarının üçüncü ülkelerde işbirliği olanaklarını araştırmaları ve ortak girişimler gerçekleştirmelerinin her iki tarafın da menfaatine olduğu açıktır. Bu bağlamda Türk firmalarının Afganistan'da müteahhitlik alanındaki başarıları Irak'ın yeniden imarı kapsamında yapılacak çalışmalar için önemli bir referans teşkil etmektedir. ABD makamlarının da Amerikan firmalarını ülkemizin ve firmalarımızın deneyim ve yeteneklerinden Irak dahil üçüncü ülkelerde ortak girişimler gerçekleştirme yönünde özendirmesini bekliyoruz. 
     Bir ekonominin sağlıklı şekilde gelişebilmesi akılcı politikaların yanı sıra yabancı sermaye çekebilme kapasitesine de bağlıdır. Burada yabancı sermayenin öneminin altını özellikle çizmek istiyorum. Maalesef Türkiye bu konuda gerçek potansiyelini henüz ortaya koyamamıştır. Bunun arkasındaki nedenlerin bilincindeyiz. Özellikle yabancı yatırımcının aradığı güven ortamı bakımından ülkemizde boşluklar bulunmaktaydı. Ancak çoğunluk hükümetiyle siyasi istikrar ekonomik programa bağlılığımızla da ekonomik istikrar yakalanmış bulunmaktadır. Yabancı yatırımcılar da bu gelişmelerin farkındadır. Hükümetimiz yabancı yatırımı kolaylaştıracak ve bürokratik engelleri kaldıracak bir yapının tesisi gerektiğinin bilinciyle çalışmaktadır.'' Türkiye'nin iyileşen yatırım ortamını hızla büyüyen ekonomisinin nitelikli ama göreceli olarak ucuz işgücünün ve bölgesel bir lojistik terminal olma kapasitesinin işadamlarıyla paylaşılması gerektiğini belirten Erdoğan, ABD'lilere işbirliği ve ortak projelerde çalışma çağrısında bulundu. 
     
</TEXT>
</DOC>
