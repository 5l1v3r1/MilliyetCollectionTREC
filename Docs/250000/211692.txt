<DOC>
<DOCNO> 211692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun35.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkler kararlı olduklarında çok verimli olabiliyorlar" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türklerin kararlı oldukları takdirde çok verimli olabildiklerini söyledi. 
     Verheugen, Alman federal meclisinin AB İşleri Komisyonu'nda yaptığı konuşmada, Türkiye'deki reformlarla uygulamalar arasında hala eksiklikler bulunduğunu belirterek, ''Ancak Türkler, kararlı olduklarında çok verimli olabiliyorlar. Bunu temaslarım sırasında öğrendim'' dedi. 
     Türkiye'nin AB üyeliğine karşı olanların, reform sürecinin her an durabileceğini de göz önünde bulundurmaları gerektiğini kaydeden Verheugen, ''Türkiye'nin AB üyeliğiyle ilgili tartışmalarda şu göz önünde bulundurulmalıdır Türkiye'deki reform süreci Avrupa perspektifine bağlı. Türkiye'nin üye olamayacağının savunulması durumunda, ülkedeki AB karşıtları üyeliğe karşı güçlü bir koalisyon oluşturabilirler'' diye konuştu. 
     Türkiye'de muhalefetin de AB üyeliği konusunda iktidar partisini desteklediğini ifade eden Verheugen, ''Yasalar, muhalefetin de desteğiyle, bazı ülkelerin kıskanabileceği şekilde hızlı çıkıyor. Türkiye ile üyelik müzakerelerine başlanması konusunda nasıl bir karar alınacağını şimdiden bilemiyorum. Ancak AB'nin bugüne kadar bu konuda aldığı kararlara baktığımda, reformları uygulamayı başardığı takdirde üye olarak alınamayacağını söylemenin mümkün olamayacağını düşünüyorum'' dedi. 
     Verheugen, bazı partilerin Türkiye'ye ''imtiyazlı ortaklık'' teklifinde bulunduğunu da hatırlatarak, ''Bu da belki gelecekte mümkün olabilir, ancak biz müzakerelere başlanması kararından hareket ediyoruz. Türkler de kendilerine yüzde yüz bir güvencenin verilemeyeceğini biliyorlar. Ancak hükümetin reform sürecine üyelikten daha fazla önem vermesi de ilginçtir. Temel hakların uygulanması konusunda bazı eksiklikler mevcut, ancak bunları giderdiği takdirde, Türkiye üye olabilir'' diye konuştu. 
     -KIBRIS SORUNU- Verheugen, Türkiye'nin önündeki en büyük problemin Kıbrıs sorunu olduğunu belirterek, ''Kıbrıs sorununun çözümü, Türkiye için yerine getirilmesi gereken bir kriter değildir, ancak üye adayı bir ülkeyi tanımayan diğer bir üye adayı ülkeyle müzakerelere başlanması zor görünüyor'' dedi. 
     Buna rağmen Kıbrıs sorununun çözümünün sadece Türkiye'ye bağlı olmadığına dikkati çeken Verheugen, ''Belki bugüne kadar düşündüğümüzün tersine Türkiye değil, başka ülkeler Kıbrıs sorununun çözümünü istemiyordur'' ifadesini kullandı. 
     Kıbrıs sorununa yeni bir dinamizm kazandırmaya çalıştıklarını kaydeden Verheugen, Türkiye'nin, BM Genel Sekreteri Kofi Annan'ın yanı sıra ABD Dışişleri Bakanı Colin Powell gibi ikinci bir kişiyi arabulucu olarak devreye sokma şeklindeki görüşünü benimsemediğini söyledi. 
     Kıbrıs sorununu, yeni üyelerin alınacağı Mayıs'a kadar çözmek istediklerini, ancak bunun kesin olmadığını ifade eden Verheugen, takvime göre Mart ayı sonunda görüşmeleri tamamlamanın ve Nisan ayı ortalarında bu konuda halkoylaması yapılmasının öngörüldüğünü sözlerine ekledi. 
     
</TEXT>
</DOC>
