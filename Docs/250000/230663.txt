<DOC>
<DOCNO> 230663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonsiy09.html </URL>
<DATE> 2004/04/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
"Yeniden CHP hareketi" seçim yenilgisini değerlendirdi 
</HEADLINE>
<TEXT>

     Cumhuriyet Halk Partisi'nin eski yöneticilerinin biraraya gelerek oluşturduğu ''Yeniden CHP Hareketi'' Yürütme Kurulu, seçim yenilgisini değerlendirdi. 
     Adana'da düzenlenen toplantı sonrasında yayınlanan ortak deklarasyona imza atan eski CHP Gençlik Kolları Genel Sekreteri Hamdi Fidan, eski CHP İzmir Gençlik Kolları Başkanı Musa Çam ve eski CHP Adana Gençlik Kolları Sekreteri Ö. Fethi Güler, seçim yenilgisinin sorumlularının başta genel başkan olmak üzere parti merkez yönetimi olduğunu savundu. 
     Seçim yenilgisinin 80 yıllık CHP'nin örgüt emekçilerinin ve CHP'li kitlelerin derin üzüntüsüne neden olduğunun vurgulandığı deklarasyonda, ''Halkın dertlerine çözüm üretmeyen ve kuru siyasi polemiklere dayalı parti söylemi, toplumda herhangi bir ilgi uyandırmamıştır'' ifadelerine yer verildi. 
     Yoksul halk kitleleri ile parti politikaları arasındaki bağın kopmasının da yenilgiyi hazırlayan başka etken olduğuna işaret edilen deklarasyonda, özetle şunlar kaydedildi 
     ''Bu yenilginin sorumlusu, ülkenin içinde bulunduğu ekonomik, sosyal ve siyasal sorunlara karşı halkın ihtiyaçlarına yanıt verecek politikaları oluşturmayan, parti tabanını dışlayarak antidemokratik yöntemlerle aday tespiti yapan başta Genel başkan olmak üzere parti merkez yönetimidir. 
     Bizler, partimizin demokratikleşmesi, gerçek tabanı olan halk kitleleri, işçi, çiftçi, esnaf, memurlar ile demokratik kitle örgütleri, sendikalarla buluşabilmesi ve her yaştan gençlerimizin umudunun yeşertilmesi için hareket başlatıyoruz. 
     Başlattığımız hareket, hedeflere ulaşılıncaya kadar tüm ülke sathında çalışmalarını sürdürecektir.'' 
     
</TEXT>
</DOC>
