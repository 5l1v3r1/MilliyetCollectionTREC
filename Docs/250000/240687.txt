<DOC>
<DOCNO> 240687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko21.html </URL>
<DATE> 2004/05/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Sanayide istihdam artmıyor... 
</HEADLINE>
<TEXT>

     Ekonomik göstergelerdeki görece iyileşmeye karşın, sanayide 2001 krizinde hızla azalan istihdamda belirgin bir artış süreci başlayamadı. Merkez Bankası'nın imalat sanayiinde yaptığı iktisadi yönelim anketinde, işyerlerinin yüzde 17.8'i son üç ayda yeni eleman alımına giderken, yüzde 16.2'sinin ise işçi çıkardığı belirlendi. 
     İşyerlerinin yüzde 66.4'ü ise personel sayısında değişiklik olmadığını bildirdi. İmalat sanayiinde işçi çıkaran, yeni eleman alımına giden ya da istihdam düzeyini koruyan işyerlerinin oranının son bir yılda önemli bir değişim kaydetmediği dikkati çekiyor. Geçen yıl nisan ayında yapılan ankette işyerlerinin yüzde 13.9'u yeni eleman alımı, yüzde 15.3'ü işçi çıkarma yoluna gittiğini, yüzde 71.6'sı ise personel sayısının değişmediğini bildirmişti. 
     Son bir yılda işçi sayısını artıran işyerlerinin aylar itibariyle oranı yüzde 13.9'la yüzde 19, işçi çıkaranların oranı ise yüzde 15.3'le yüzde 15.7 arasında seyretti. İşyerlerinin yüzde 70'e yakın bölümünde ise istihdam düzeyi değişmedi. 
     
     GELECEK ÜÇ AYDA NE OLUR 
     Ankette, işyerlerine gelecek üç aylık döneme ilişkin istihdam politikası da soruldu. Verilen yanıtlar anılan dönemde istihdamı artırma eğiliminde çok zayıf bir artış olabileceğini gösterdi. Buna göre işyerlerinin yüzde 19.4'ü gelecek üç ayda yeni eleman alımına gideceğini bildirdi. 
     Yüzde 11.5'lik bir kesim ise işçi çıkaracağını bildirirken, işyerlerinin yüzde 68.7 ile büyük bölümünün istihdam düzeyinde değişiklik öngörmediği belirlendi. Bir yıl önce yapılan ankette de gelecek üç aylık dönem için işyerlerinin yüzde 18.1'inin yeni eleman alımı, yüzde 8.1'i ise işçi çıkarma planı yaptığı, yüzde 73.2'sinin istihdam sayısında değişiklik düşünmedi belirlenmişti. 

ANKA 
     
</TEXT>
</DOC>
