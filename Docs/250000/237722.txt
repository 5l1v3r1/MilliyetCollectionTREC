<DOC>
<DOCNO> 237722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun05.html </URL>
<DATE> 2004/05/06/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Gül'e göre KKTC'ye ilk uçak seferi ABD'den olacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Avrupa-Akdeniz EUROMED Süreci Ara Dönem Dışişleri Bakanları Toplantısı için bulunduğu Dublin'de, Cezayir Dışişleri Bakanı Abdülaziz Belkhedim ile bir araya gelerek, Kıbrıs konusunda destek istedi. 
     AB ve Akdeniz ülkeleri dışişleri bakanlarını bir araya getirecek olan toplantı çerçevesinde ikili görüşmeler de yapan Gül, bugün ilk olarak Cezayir Dışişleri Bakanı ile görüştü. 
     EUROMED toplantısına katılan bakanlar için verilen akşam yemeğinden önce yapılan görüşmede, ağırlıklı olarak Irak ve Kıbrıs konuları ele alındı. 
     Diplomatik kaynaklardan edinilen bilgiye göre, Gül, BM Güvenlik Konseyi geçici üyelerinden Cezayir'in dışişleri bakanından, önümüzdeki günlerde Genel Sekreter Kofi Annan tarafından BM Güvenlik Konseyi'ne sunulacak rapor konusunda destek istedi. 
     Kıbrıslı Türklerin referandumda ''evet'' dediğini hatırlatan Gül, KKTC üzerindeki siyasi ve ekonomik ambargonun kalkması için sadece Batılı ülkelerden değil İslam ülkelerinden de destek beklediklerini aktardı. 
     Gül'ün Belkhedim'den destek beklediği bir diğer konu da, Türkiye'nin İslam Konferansı Örgütü İKÖ Genel Sekreterliği adaylığı konusu oldu. İKÖ'nün yeni genel sekreterinin İstabul'da haziran ayı ortalarında düzenlenecek zirvede seçilmesi öngörülüyor. 
     Gül, ikili temaslarını yarın da sürdürecek. 
     Bakan Gül'ün bu çerçevede İsrail, Fas, Suriye, Tunus, Libya, Mısır, Ürdün gibi Müslüman ülkelerin dışişleri bakanları ile bir araya gelerek, Kıbrıs konusunda destek istemesi bekleniyor. 
     
     KKTC'YE İLK UÇAK SEFERİ 
     Bu arada, Kıbrıslı Türkler üzerindeki ambargoların kaldırılması için çaba harcayan Türkiye, KKTC'ye düzenlenecek ilk uçak seferinin ABD'den olma beklentisi taşıyor. 
     Üst düzey diplomatik kaynaklardan edinilen bilgiye göre, ambargoların kaldırılarak, uçak seferlerinin başlamasını öncelikli hedefleri arasına koyan Ankara, ilk uçak seferininse ABD'den olması konusunda ''ısrarcı''. 
     
     EUROMED TOPLANTISI 
     AB ve Akdeniz ülkelerini bir araya getiren ve 1995 yılında Barselona'da başlayan EUROMED toplantıları çerçevesinde, dışişleri bakanları resmi olarak Dublin'de 7. kez buluşuyor. 
     Kıbrıs Rum kesimi ve Malta'nın ilk kez Akdeniz ülkesi değil, AB üyesi olarak katıldığı bu toplantılara 25 AB ülkesinin yanı sıra Türkiye, İsrail, Filistin, Ürdün, Mısır ve Suriye gibi 10 Akdeniz ülkesi katılıyor. 
     Toplantılar çerçevesinde dışişleri bakanları yarın aile fotoğrafı çektirmelerinin ardından öğle yemeğine kadar bir araya gelecekler. 
     Gül'ün toplantıların sona ermesinin ardından basın toplantısı düzenleyerek, İrlanda'dan ayrılması bekleniyor. 
     
</TEXT>
</DOC>
