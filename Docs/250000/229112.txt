<DOC>
<DOCNO> 229112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/ekonomi/eko02.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fazla ısınırsanız içkileri toplarız' 
</HEADLINE>
<TEXT>

   Serdengeçti, görevlerinin herkesin eğlenmeye başladığı bir partide 'fazla ısındınız, içkilerinizi topluyoruz' demek olduğunu söyledi 
      EKONOMİ SERVİSİ 
   
   Merkez Bankası MB Başkanı Süreyya Serdengeçti, ekonomide varılan noktanın yeterli olmadığını belirterek, "Daha gidilecek çok yol vardır. Şimdi en önemli tehlike rehavete kapılmaktır. Geçmişte çok olmuştur. Sonuç halledildi sanılıp istikrar politikasından sapılmış ve krize girilmiştir" dedi. 
   MB'nin uyarılarılarını sürdüreceğini belirten Serdengeçti, "Bağımsız bir MB'den beklenmesi gereken de budur. Onun görevi gerektiğinde herkesin rahatladığı ve eğlenmeye başladığı bir partide 'artık fazla ısındınız, içkilerinizi ve yiyeceklerinizi topluyoruz' demektir" dedi. Ekonomist dergisinin Yılın İş İnsanları ödül töreninde konuşan Serdengeçti, Ernest Hemingway'den "İyi yönetilmeyen uluslar için ilk çıkar yol enflasyon, ikincisi ise savaştır. Çünkü ikisi de ekonomide geçici bir iyileşme sağlar. Ancak sebep oldukları hasarlar çok büyük ve kalıcıdır. İkisi de ekonomik ve politik çıkarlar için birer sığınaktır" sözünü hatırlattı. 
   
   Babacan'dan kutlama 
   Ekonomist dergisinin anketinde Yılın Bürokratı seçilen Serdengeçti, enflasyonla mücadele için pek çok kesimle kötü olmak pahasına çözüm yollarını açıkca anlattıklarını belirterek, "Bu mücadelede sonuç almaya başladığımız bugün verilen ödüllerden bellidir. Ancak yeterli değildir" dedi. 
   Serdengeçti'ye ödülünü veren Devlet Bakanı Ali Babacan ise Merkez Bankası'nın 2003'te ekonomik program ve para politikaları çerçevesinde çok iyi bir performans gösterdiğini söyledi. 
   
      'Yılın İş İnsanları' ödülleri verildi    Ekonomist dergisinin 12 yıldan bu yana geleneksel olarak düzenlediği 'Yılın İş İnsanları' 2003 ödülleri sahiplerini buldu. Pazartesi günü Mövenpick Otel'de düzenlenen törene aralarında ekonomiden sorumlu Devlet Bakanı Ali Babacan, Merkez Bankası Başkanı Süreyya Serdengeçti, Doğan Holding Yönetim Kurulu Başkanı Aydın Doğan, Doğan Gazetecilik İcra Kurulu Başkanı Hanzade Doğan, Zorlu Holding Yönetim Kurulu Başkanı Ahmet Nazif Zorlu'nun da bulunduğu iş ve ekonomi dünyasının önemli isimleri katıldı. Yılın İşadamı Zorlu Holding Yönetim Kurulu Başkanı Ahmet Nazif Zorlu olurken, Yılın Bürokratı Ödülüne TC Merkez Bankası Başkanı Süreyya Serdengeçti layık görüldü. Yılın Profesyoneli dalında HSBC Türkiye Genel Müdürü Piraye Antika ödül kazanırken, Yılın Sivil Toplum Önderi TEGV Başkanı Cengiz Solakoğlu oldu. Yılın girişimcileri dalında ise Balnak Lojistik CEO'su Selma Akdoğan ile Sütaş Genel Müdürü Muharrem Yılmaz ödüle layık görüldü. 
   
   
</TEXT>
</DOC>
