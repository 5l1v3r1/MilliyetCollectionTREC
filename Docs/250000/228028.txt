<DOC>
<DOCNO> 228028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur07.html </URL>
<DATE> 2004/04/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kızkardeşini rahatsız eden kişiyi 7 kurşunla öldürdü 
</HEADLINE>
<TEXT>

     Bolu'da kız kardeşini rahatsız eden şahsı 7 kurşunla öldüren genç, olaydan 3 saat sonra polise teslim oldu. 
     AA muhabirinin aldığı bilgiye göre, Karaçayır Mahallesi Deprem prefabriklerinde meydana gelen olayda, Murat Yerlikaya, kız kardeşini rahatsız ettiğini iddia ettiği Murat Cebeci 31 ile prefabrik alanda bulunan evlerinin önünde tartışmaya başladı. 
     Tartışmanın kavgaya dönüşmesi sonucu, Cebeci, 14 DR 055 plakalı araca binerek evden ayrılırken, Murat Yerlikaya üzerinde taşıdığı 9 milimetre çapındaki tabancayla şahsa 7 kez ateş ederek, olay yerinden kaçtı. 
     İzzet Baysal Devlet Hastanesi'ne kaldırılan Murat Cebeci 31 , doktorların tüm çabalarına rağmen kurtarılamadı. 
     
     ''BİZİ ÖLÜMLE TEHDİT EDİYORDU'' 

     Olaydan sonra yaşadıklarını anlatan Murat Yerlikaya'nın annesi, kızı A.Y'nin Murat Cebeci ile bir süre arkadaşlık yaptığını belirterek, ''Kızım bu şahıstan ayrıldıktan sonra, şahıs bizi ölümle tehdit etmeye başladı. Savcılığa başvurup yardım istedim. Kimse bize sahip çıkmadı. Oğlum bizi korumak için, kendi hayatını kararttı'' dedi. 
     
     ''3 SAAT SONRA POLİSE TESLİM OLDU'' 

     Olaydan sonra kaçan Murat Yerlikaya'yı yakalamak için kentin giriş ve çıkışlarını tutan polis ekipleri tüm aramalarına rağmen Yerlikaya'yı bulamadı. Olaydan 3 saat sonra Murat Yerlikaya, polise teslim oldu. 
     Yerlikaya AA muhabirine, ''Vurduğum şahıs kız kardeşimi rahatsız ediyor, ayrıca ailemi ölümle tehdit ediyordu. Namusumu temizlemek ve ailemi korumak için, şahsı öldürdüm'' diye konuştu. 
     Olayda ölen şahsın kullandığı aracın kendisine ait olmadığı, aracı izinsiz aldığı açıklandı. 
     
</TEXT>
</DOC>
