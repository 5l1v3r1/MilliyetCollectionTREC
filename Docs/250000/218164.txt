<DOC>
<DOCNO> 218164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/ygeven.html </URL>
<DATE> 2004/02/27/ </DATE>
<TIME>  </TIME>
<AUTHOR> Nihat GEVEN  </AUTHOR>
<HEADLINE>
Önemli galibiyet 
</HEADLINE>
<TEXT>

   
   Roma'nın etkili silahları yoktu. Totti, Candela, Cassano, Montella ve kaleci Pelizzoli İtalya'da bırakılmıştı. Aksi olsa, durum değişir miydi Bu sorunun yanıtı, bu maçın gündemine giremez. İtalya'da şampiyonluğun favori adayı Roma, Kamil Ocak Stadı'ndan 1 - 0'lık yenilgi ile uğurlandı. Üç gün önce Fenerbahçe karşısında hezimet yaşayan Antep, bu kez futbolun ünlü bir markasını eli boş gönderiyordu. 
   Maçın kritik iki pozisyonu vardı. İlki 19. dakikada Yusuf'ın müthiş zamanlaması ve bilek hareketiyle gole dönüştü. Diğeri 71'de yaşandı, belki de turun kırılma noktasıydı. Johnson, kaleye gönderdiği kafa vuruşunda direkten dönen topla bir metre geride tekrar buluştu. Ancak zor olanı yaptı, topu soldan dışarı attı. Gaziantepspor'u sonuca götüren en önemli etken Yusuf'un üstlendiği fonksiyondu. Usta futbolcu, orta sahada özellikle ilk yarıda oyunu çok iyi yönlendirdi. Aynı orta saha, ileriye dönük organizasyonlarda çoğalırken, iyi işler yaptı. Johnson ve Yusuf'un yanı sıra İlhan ve Bülent de rakibi kıskandıracak güzellikte bir 90 dakika çıkardı. Savunma blokunda kademe anlayışı da ön plana çıkınca, konuk ekibin etkili silahları Carew ile Delvecchio'ya topu kullanma fırsatı verilmedi. 
   İkinci yarıda Gaziantep, nedense savunmaya dönük bir futbol oynamayı tercih etti. Bu yaklaşım Roma'nın hücum gücünü artırdı. Ancak defans bölgesindeki dişliler sağlıklı işleyince ve de Ömer gününde olunca, Roma tıkandı. 
   Gaziantep, gerçekten çok önemli bir galibiyet aldı. Şimdi Roma, evinde turun kaderini tayin etmeye çalışacak. Bize de, onların hesabını şaşırtan bir Antep izlemek kalacak. 
   
      
   
</TEXT>
</DOC>
