<DOC>
<DOCNO> 247929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/ekonomi/eko03.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF üyesine sahte bono davası 
</HEADLINE>
<TEXT>


Uzanlar'ın çimento grubu yönetimine atanan Servet Kaçamak hakkında,sahte bono düzenlediği iddiasıyla dava açıldı. Kaçamak, 16 yılla yargılanacak 

TÜRKER KARAPINAR Ankara 

Tasarruf Mevduatı Sigorta Fonu'nun TMSF , el koyduğu Uzanlar'a ait 67 şirketin çimento - inşaat grubu yönetim kurulu üyeliğine atadığı Servet Kaçamak hakkında, İstanbul'da çalıştığı şirketlere ait iki adet bonoyu 103 bin 500 ve 570 bin 240 dolar şeklinde doldurduktan sonra bu şirketler için icra takibi başlattığı gerekçesiyle dört yıldan 16 yıla kadar hapis cezası istemiyle dava açıldı. 
İstanbul Cumhuriyet Savcısı Nuri Çığ, 5 Ağustos 2003'te, İstanbul'daki DioMed Tıbbi Gereçler ile PlasSet Tıbbi Malzeme şirketlerinin suç duyurusu üzerine başlattığı soruşturmayı tamamladı. İddianamede, Kaçamak'ın, söz konusu şirketlerde 7 Ocak 2002 ile 24 Temmuz 2003 arasında finans müdürü olarak çalıştığı belirtildi. İddianamede, işten çıkartılan sanığın bu şirketlere ait eline geçirdiği iki adet bonoyu 103 bin 500 dolar ve 570 bin 240 dolar şeklinde doldurduğu kaydedildi. Kaçamak'ın daha sonra bonoların arkalarını cirolayarak İstanbul 4. İcra Müdürlüğü'nde icraya koymak suretiyle takip başlattığı iddia edildi. 

İmzalar Kaçamak'a ait 
Soruşturma esnasında, Adli Tıp Kurumu Fizik Grafoloji Şubesi'nden alınan raporda, iki bononun arka yüzündeki ciro imzalarıyla Kaçamak'ın imzaları arasında "uygunluk ve benzerlik" saptandı. 
İddianamede, Kaçamak'ın her iki bonodan dolayı 2 yıldan 8 yıla kadar hapis cezası öngören "resmi evrakta sahtecilik" suçunu iki kez işlediği belirtilerek, 4 yıldan 16 yıla kadar hapisle cezalandırılması istendi. 


</TEXT>
</DOC>
