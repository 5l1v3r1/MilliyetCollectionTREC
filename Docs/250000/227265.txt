<DOC>
<DOCNO> 227265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy11.html </URL>
<DATE> 2004/03/31/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İstanbul'da seçim afiş ve pankartlarının temizlenmesine başlandı 
</HEADLINE>
<TEXT>

     İstanbul'da, yerel seçimlerin ardından cadde, meydan ve ana arterlerde bulunan afiş ve pankartların temizlenmesine başlandı. 
     İstanbul Büyükşehir Belediyesi'nden yapılan yazılı açıklamada, belediye ekiplerinin, 3030 sayılı Yasa uyarınca sorumluluğu altındaki cadde, meydan ve ana arterlerde temizlik çalışması başlattıkları belirtilerek, şöyle denildi 
     ''28 Mart yerel seçimleri dolayısıyla siyasi partilerin cadde, meydan ve sokaklara asmış oldukları afiş, resim, pankart, bayrak, broşür gibi tanıtım ve reklam amaçlı nesnelerin meydana getirmiş olduğu çevre ve görüntü kirliliğini bertaraf etmek için, İstanbul genelinde çalışma başlatıldı. 
     Dünden itibaren, Çevre Koruma Dairesi Başkanlığı-İşletmeler Müdürlüğü ve Büyükşehir Kontrol Dairesi Başkanlığı-Zabıta Müdürlüğü koordinasyonunda bu çalışmalar süratle yürütülmekte olup, en kısa sürede neticelendirilecektir.'' Temizlik çalışmalarının 5 Nisan tarihine kadar çift vardiyalı olarak sürdürüleceği ifade edilen açıklamada afiş, resim, bayrak, broşür gibi nesnelerden geri dönüşümü mümkün olanların ayrıştırılarak belediyenin Kumburgaz'daki Kompost ve Geri Kazanım Tesisleri'nde değerlendirileceği bildirildi. 
     Bu çalışmaların 5 adet ''Kuka'', 10 adet ''Unimorg'', 10 adet küçük yol süpürme aracı, 6 adet damperli kamyondan oluşan ekipman ve işletmeler ile zabıta müdürlüklerinin toplam 122 personeliyle sürdürüldüğü dile getirilen açıklamada, ''Bu çalışmaların belediyemize maliyeti, 83 milyar 860 milyon liradır'' denildi. 
     
</TEXT>
</DOC>
