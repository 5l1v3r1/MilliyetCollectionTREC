<DOC>
<DOCNO> 202344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/guncel/gun04.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalar susmuyor 
</HEADLINE>
<TEXT>

      
   Bağdat'ta bombalı araçlarla düzenlenen intihar saldırıları durmak bilmiyor. Dün de iki saldırı yaşandı. İlk saldırıda bomba yüklü bir cip, kentin kuzeyindeki Hüseyniye bölgesindeki karakol girişinde havaya uçtu. Patlamada saldırgan ve 7 polis hayatını kaybederken, 20'den fazla kişi yaralandı. Ameriye bölgesindeki bir karakola düzenlenen intihar saldırısında da 8 polis ve çevredeki 4 kişi yaralandı. İntihar eylemcisi de parçalanarak öldü. Üçüncü intihar saldırısı, ABD askerlerinin aracı önceden fark ederek ateş açması sonucu önlendi. Saldırganın kaçtığı ve terk edilen araçtaki bombanın etkisiz hale getirildiği kaydedildi. Kuveyt'te de ABD güçlerine düzenlenen 2 ayrı saldırıda 4 asker hafif yaralandı. Eylemlerin Saddam Hüseyin'in yakalanmasıyla ilgisinin olup olmadığı bilinmiyor. 
   
   
   
   
</TEXT>
</DOC>
