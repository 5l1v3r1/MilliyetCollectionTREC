<DOC>
<DOCNO> 245121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonyas04.html </URL>
<DATE> 2004/06/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Zeta-Jones ve Michael Douglas'a "kurşun geçirmez" ev... 
</HEADLINE>
<TEXT>

     Oscarlı ünlü çift Catherine Zeta-Jones ve Michael Douglas, İngiltere'de ''kurşun geçirmez'' bir ''saray yavrusu'' satın aldı. 
     Internetteki ''imdb'' ve ''etonline'' sitelerinin haberine göre, 6.35 milyon dolar değerindeki muhteşem villanın çiftin çocukları Dylan ve Carys için inşa edilen özel çatı katında kütüphane, cimnastik salonu ve 72 bin dolara Amerika'dan getirtilen özel bir alaşımla kaplı balkonu bulunuyor. 
     Evin tümünün camları kurşun geçirmezken, özel güvenlik önlemleriyle villa çevresinde kuş uçurtulmuyor. 
     Bölge sakinleri villaya gıptayla bakarken, çiftin bir komşusu, ''Ev savurganlığın müthiş bir örneği. Çift buraya evi aldıktan sonra da milyonlarca pound harcadı. Paranın satın alabileceği en iyi mülk'' yorumunda bulundu. 
     Zeta-Jones ve Douglas'ın New York, Bermuda, Majorca ve California'da da milyonlarca dolarlık villaları bulunuyor. 
     
</TEXT>
</DOC>
