<DOC>
<DOCNO> 205621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/dunya/dun01.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Peres, İsrail'de ikinci adam oldu 
</HEADLINE>
<TEXT>


DIŞ HABERLER SERVİSİ 


İsrail'de, Başbakan Ariel Şaron'un, Likud Partisi ile muhalefetteki Şimon Peres'in İşçi Partisi arasında bir aydır süren koalisyon görüşmelerinde uzlaşmanın önünde tek engel görülen, Peres'in yetkileri konusunda dün anlaşma sağlandı. Şaron'un ofisinden yapılan açıklamada, Peres'in Şaron'dan sonra kabinedeki en yetkili ikinci kişi olacağı belirtildi. Görüşmelerde, aralık başında kabinedeki koltuk paylaşımı konusunda uzlaşmaya varılmış, ancak Peres'in konumunun ne olacağı yönünde karar alınamamıştı. Gelecek hafta Şaron'un yeni hükümeti parlamentoya sunması bekleniyor. Hükümetin kurulmasıyla, Şaron, Gazze Şeridi'nden çekilme planını hayata geçirebilecek. 


</TEXT>
</DOC>
