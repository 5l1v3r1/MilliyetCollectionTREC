<DOC>
<DOCNO> 213095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo05.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Trabzon'da 
</HEADLINE>
<TEXT>

     Teknik direktör Turgay Semercioğlu'nun istifasının ardından Trabzonspor ile anlaşan Ziya Doğan, dün gece Trabzon'a geldi. 
     Bordo-mavili kulüple her konuda anlaşan Ziya Doğan'ı Trabzon Havaalanı'nda kulüp futbol şube sorumlusu Bilgin Aygün ile profesyonel işler sorumlusu Caner Çuvalcıoğlu karşıladı. 
     Havaalanında yaklaşık 100 kişilik bir grup Ziya Doğan'a çiçek verirken, Doğan'a büyük sevgi gösterileri yaptılar. Grup, Doğan'ı kalacağı Zorlu Grand Otel'e kadar araçlarla takip etti. 
     Doğan, bordo-mavili taraftarların gösterdiği ilgiye layık olmaya çalışacağını belirterek, ''Çok büyük bir camiaya geldiğimin farkındayım. Türkiye'nin en büyük kulüplerinden birine geldim. Başarıyla hizmet edeceğime inanıyorum'' dedi. 
     Yönetim kurulu ile görüşüp geleceğin planlamasını yapacağını da ifade eden Doğan, şöyle konuştu 
     ''Ancak şunu net söyleyeyim ki inatçıyım, hırslıyım, inançlıyım. Bütün camia ile başarılar yakalayacağız. Yönetim ile her konuda anlaştık. Bir problemimiz yok. Turgay hocanın istifasından sonra görüşmelere başladık. Ben aslında Tunus'a Afrika Kupası maçlarını izlemeye gidecektim, ama bir anda kendimi Trabzon'da buldum.'' 
     
     DOĞAN 25. TEKNİK ADAM 

     Trabzonspor ile dün anlaşarak kente gelen Ziya Doğan, bordo-mavili takımı çalıştıracak 25. teknik adam olacak. 
     Bordo-mavililerde, bugüne dek 37 yılda 6'sı yabancı olmak üzere toplam 24 teknik adam görev aldı. 
     Karadeniz ekibinde sırasıyla, Halil Özyazıcı, Harun Kırman, Erdoğan Gürhan, Ahmet Karlıklı, Altan Santepe, Kamuran Soykıray, Mustafa Ertan, Ahmet Suat Özyazıcı, Şükrü Ersoy, Özkan Sümer, Sunderman, Metin Türel, Werner Biscup, Şenol Güneş, Urbain Breams, George Leekens, Yılmaz Vural, Ali Kemal Denizci, Gordon Milne, Giray Bulak, Sadi Tekelioğlu, Hans Peter Briegel, Samet Aybaba ve Turgay Semercioğlu görev yaptı. 
     
     İKİNCİ KEZ 3 TEKNİK ADAM 

     Trabzonspor'da bir sezonda ikinci kez 3 teknik adam görev yapmış olacak. 
     Karadeniz ekibinde 1997-98 sezonunda Yılmaz Vural, Özkan Sümer ve Ali Kemal Denizci görev yapmıştı. 
     Bu sezon ise Samet Aybaba ve Turgay Semercioğlu'ndan sonra takımı Ziya Doğan çalıştıracak. 
     
     TEKNİK DİREKTÖR DAYANMIYOR 

     Trabzonspor'da son yıllarda teknik direktör konusunda istikrar sağlanamadı. 
     1967 yılında kurulan ve profesyonel liglerde 37 sezondur mücadele eden bordo-mavililerde, son 8 sezonda 11 çalıştırıcı görev aldı. Doğan, söz konusu dönemdeki 12. teknik adam olacak. 
     
     SEMERCİOĞLU 5 HAFTA KALDI 

     Trabzonspor'dan istifa eden teknik direktör Semercioğlu ise bordo- mavili takımla 5 lig maçına çıktı. 
     Aybaba'nın istifasının ardından Gaziantepspor maçıyla ilk maçına çıkan Semercioğlu, 5 haftalık bir süreyle bordo-mavili takımda en az süreyle görev yapan teknik adam oldu. 
     
</TEXT>
</DOC>
