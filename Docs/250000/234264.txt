<DOC>
<DOCNO> 234264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/dunya/dun01.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli çocuk canlı kalkan 
</HEADLINE>
<TEXT>

      DIŞ HABERLER SERVİSİ 

   
   İsrail askerlerinin, Filistinli göstericilere karşı, 13 yaşındaki bir Filistinli çocuğu canlı kalkan olarak kullanması, ülkedeki insan hakları örgütlerinden tepki topladı. 
   Batı Şeria'nın Biddo köyünde önceki hafta güvenlik duvarı yakınlarında meydana gelen gösterilerde, İsrail askerleri kendilerine taş atan Filistinli çocuklar arasından yakaladıkları Muhammed Badvan'ı, zırhlı araçlarının ön camına bağlayarak "canlı kalkan" yaptı. Saatlerce araca bağlı kalan Badvan, askerlerin kendisini dövdüğünü söyledi. 
   
   Babasının gözü önünde 
   Çocuğun serbest bırakılmasını isteyen İsrailli barış yanlıları da askerler tarafından tartaklanarak gözaltına alındı. Göstericilerin arasında bulunan Badvan'ın babası Said Badvan, oğlunu araca bağlı şekilde görünce çılgına döndüğünü, buna karşın hiçbir şey yapamadığını ifade etti. Olay sırasında orada olan "İnsan Hakları Hahamları" adlı örgütün yöneticisi Haham Arik Aşerman, ağlayan ve korkudan titreyen çocuğu kurtarmak için askerlerin yanına gidince saldırılardan nasibini aldı. Bir asker tarafından dipçiklenen Aşerman, daha sonra gözaltına alındı. Bölgede görevli sağlık personeli, Biddo'da son bir yılda en az iki kez benzer olaylar yaşandığını, ancak bu vakaların basına yansımadığını kaydetti. İsrail polisi, olayın duyulmasının ardından soruşturma başlatıldığını ve soruşturmanın Adalet Bakanlığı tarafından sürdürüldüğünü açıkladı. 
   
   
   
   
</TEXT>
</DOC>
