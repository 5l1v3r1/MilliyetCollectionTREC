<DOC>
<DOCNO> 221966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/yazar/pulur.html </URL>
<DATE> 2004/03/13/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
James Bond romanı gibi... 
</HEADLINE>
<TEXT>

   
   GAZETECİLİKTE haberlere başlık atmak, ne kadar önemliyse, bir kitabın adını koymak da o, kadar önemlidir... 
   NEDİM Şener, kitabına "Bir Korku İmparatorluğunun Çöküşü" adını vererek yaptığı araştırmanın hakkını vermiş... 
   Çünkü "Uzanlar"ı anlatıyor, bundan daha iyi isabetli bir isim olamaz. 
   Eğer "James Bond"u yaratan İngiliz yazar İan Fleming sağ olsaydı, bu kitabı okusaydı, James Bond'un papucunu dama atardı. 
   Ne entrika, ne takip, ne dinleme, ne görüntüleme, ne silah 
   Bir devletin "gizli servisi" ancak bu kadar çalışır, ya da çalışamaz. 
   
   KİTAPTA, bizimle ilgili ve bizim de yeni öğrendiğimiz bir bölüm var 
   "Uzanlar"ın basına girişi 1960'lı yılların sonudur, şimdi yerinde yeller esen Şişhane'deki Habib Edip Törehan'ın "Yeni İstanbul" gazetesini almışlar, bu gazeteye başta "Cumhuriyet" birçok gazeteden transferler yapmışlardı. "Milliyet"ten ayrılan Turhan Aytul, önce Cumhuriyet'e, sonra "Yeni İstanbul"a geçmişti. Bir gün bizi aradı, Tepebaşı'ndaki Kanuni Esasi Kıraathanesi'nde buluştuk, burası müzisyen kahvesiydi, bize bir teklif getirdi 
   "Türkan Şoray için bir roman yaz " 
   Teklif edilen para da bayağı iyi para, 6 bin lira 
   Yani romanı biz yazacağız, Türkan Şoray'ın imzası atılacak, kabul etmedik, karşı teklif yaptık 
   "Türkan Şoray'la konuşalım, görüşelim, hayatını yazalım " 
   O da bunu kabul etmedi, anlaşamadık... 
   Bir süre sonra gazetede Türkan Şoray'ın "Buruk Acı" adındaki romanı yayımlandı. 
   Nedim Şener'e, o günleri anlatan Erol Dallı olmasa, sonrasını bilemeyecektik. 
   "Cumhuriyet"ten "Yeni İstanbul"a geçen Erol Dallı, Turhan Aytul'un bize yaptığı teklifi Adnan Özyalçıner'e yapmış, o da yazmış, "Türkan Şoray'ın Romanı" diye yayımlanmış, galiba 5 bin liraya anlaşmışlar. 
   Biz de, kırk yıl sonra işin aslını böyle öğrendik... 
   
   "UZANLAR'LA ilişkisi olan ve tek kazanan" 
   Kitapta bir bölüm başlığı bu... 
   Peki, kim bu 
   Hakan Uzan'ın eski eşi Yeşim Salkım... 
   Çeşme'de, Bodrum'da villa, Fethiye'de, Etiler'de, Paris'te daire, tekne, lüks cip, 4 trilyon lira da nakit... 
   Bir de kredi kartı harcamaları var... 
   6 Şubat 1999'dan, 19 Kasım 2001'e kadar 1 trilyon 480 milyar 624 milyon lira, bunun 729 milyar 249 milyon liralık bölümü mücevher. 
   BDDK, Yeşim Salkım'ın bu mallarına tedbir koydurtmuş, Yeşim Salkım da bu tedbiri kaldırtmış... 
   Emniyet'in üst düzey yöneticilerinden biri şöyle demiş 
   "Uzanlar'la iş yapan kim varsa, bir şekilde ilişkisinden kayıpla çıkmış, buna dünyanın en büyük şirketleri dahil, ancak tek kişi kazançlı çıkmış, o da Yeşim Salkım..." 
   
   BU kitabı okumalısınız, okumalısınız ki, bir dönem - belki hala - Türkiye sahnesinde neler oynandığını, devletin bu oyunlara ne güzel seyircilik ettiğini göresiniz. 
   Seyircilerden biri de eski Cumhurbaşkanı ve Başbakan Demirel. 
   Acaba onun seyirciliği, ön sırada oturup, alkış tutan, bravo diye bağıran seyirciye benziyor mu, ya da herkes alkışlıyor, ben de alkışlayayım diyen seyirci gibi mi 
   Evet, bu kitabı mutlaka okumalısınız, çünkü Nedim Şener bu kitabı size adıyor 
   "Kitabımı İmar Bankası, el konulan 22 banka ve kamu bankalarında oluşan zararın neden olduğu 77 milyar dolarlık faturayı sırtlanmak zorunda bırakılan Türk vergi mükelleflerine adıyorum." Güncel Yayıncılık 
   Yani, sizlere, bizlere, kümesteki kazlara 
   
      
   
</TEXT>
</DOC>
