<DOC>
<DOCNO> 222585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonyas05.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta apartman daireleri hayvanat bahçesi gibi... 
</HEADLINE>
<TEXT>

     New York'ta yaşayanların, kendilerinin zor sığdıkları apartman dairelerine akla hayale gelmeyecek çeşitlilikte hayvanları da almaya çalıştıkları saptandı. 
     Bu konuda yapılan bir araştırma, New Yorklular'ın, daracık apartmanlarda kaplandan timsaha, maymundan şahine kadar her türlü hayvan barındırdıklarını gün ışığına çıkardı. 
     Gazetelere yansıyan haberlere göre, New York'taki apartmanlarda, resmi makamlar tarafından şimdiye kadar 5442 değişik türde hayvan yakalandı. Bunlar arasında en şaşırtıcı olanları şunlar 1 kaplan, 6 maymun, 1 zehirli tarantula örümceği, 1 coyote Amerika'da yaşayan kurda benzer bir hayvan , 4 hindi, 7'şer timsah ve keçi, 8 çinçilya, 10 büyük boy kaplumbağa, 3 yeşil ağaç pitonu, 3 çok zehirli Gabon engerek yılanı, 15 ağaçkakan, 22 şahin, 32 kaz, 51 yarasa, 77 gelincik, 101 ördek, 107 güvercin, 133 yılan, 138 opossom ve 609 tavuk. 
     
     YASALAR ENGELLİYOR 
     Amerikan yasaları, bazı tür hayvanların ''evcil'' olarak apartmanlarda muhafaza edilmesine izin vermiyor. Yukarıdaki hayvanların önemli bir kısmı, bu kategoriye giriyor. 
     Yetkililer, ''yabani hayvanların, maço egolarını tatmin etmek isteyen kişiler tarafından beslendiklerini tahmin ettiklerini'' belirttiler. 
     Bu hayvanların komşuları rahatsız edecek kokulara sebebiyet verdikleri, ayrıca çevredekileri korkutucu sesler çıkarabildikleri bildiriliyor. 
     New York hayvanat bahçesi yetkilileri, ''yabani hayvanların evcil hayvan olarak beslenmelerinin çok yanlış olduğunu ve bu hayvanların daha sonra doğaya uyum sağlayamadıklarına'' işaret ettiler. 
     
</TEXT>
</DOC>
