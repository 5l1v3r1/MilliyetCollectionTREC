<DOC>
<DOCNO> 223737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko10.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Deklarasyonu'na şaşırtan ilgi... 22 ülke destek verdi 
</HEADLINE>
<TEXT>

     Türk ve ABD'li tekstil örgütlerinin Çin'e uygulanan kotaların 2008'e uzatılması talebine 10 günde 22 ülkeden destek geldi. 
     İstanbul Hazır Giyim İhracatçıları Birliği İHKİB Başkanı Süleyman Orakçıoğlu, AA muhabirine yaptığı açıklamada, İstanbul Tekstil ve Konfeksiyon İhracatçı Birlikleri İTKİB ile ABD'nin önde gelen kurumları Amerikan Tekstil Üreticileri Enstitüsü ATMI ve Amerikan Üreticileri Ticari Eylem Koalisyonu'nun AMTAC oluşturduğu deklarasyonun dünyanın ilgisini çekmeyi başardığını söyledi. 
     Deklarasyona, son olarak bazı Avrupa ülkelerinin de destek verme taahhüdünde bulunduğunu dile getiren Orakçıoğlu, şunları kaydetti 
     ''ABD'den sonra Meksika ve 15 Afrika ülkesi, deklarasyonu desteklediğini kaydetti. Avusturya, Belçika ve İtalya'nın da desteğinden sonra İspanya da katılma taahhüdünde bulundu. Deklarasyonu 10 gün önce oluşturmamıza rağmen, dünyanın her yerinden destek var. Şu anda 22 ülkenin net ve açık desteği var, bunun giderek artacağını düşünüyoruz. Başlangıçta böyle bir talebin tüm dünyada destek bulması soru işaretiydi. Ama bugün herkesin böyle bir hareketi beklediğini gördük. Açıkçası bu kadar kısa sürede bu kadar çok destek beklemiyorduk. Meseleyi tüm dünyanın sahiplendiğini gördük, elimiz güçlendi.'' 
     
     ÇİN'LE REKABET 

     Deklarasyonu hem gelişmiş hem gelişmekte ve hem de az gelişmiş ülkelerin desteklediğine dikkat çeken Orakçıoğlu, tüm ülkelerin Çin'in haksız rekabetini tehdit olarak gördüğünü kaydetti. 
     Deklarasyonla Çin'in etik kurallar dışındaki haksız rekabetine karşı, eşit rekabet ortamının istendiğini belirten Orakçıoğlu, Dünya Ticaret Örgütü DTÖ tarafından tüm kotaların kalkışı için verilen 1 Ocak 2005 tarihinin 2008'e ertelenmesini istediklerini kaydetti. 
     Bu sürede Çin'in DTÖ'ya verdiği taahhütleri yerine getirmesini bekleyeceklerini kaydeden Orakçıoğlu, bu ülkeden sanayiye verilen sübvansiyonların kesilmesi, sosyal standartlara uygun üretim yapılması ve parasını gerçek değerine getirmesini talep edeceklerini ifade etti. 
     Temmuz ayındaki DTÖ toplantısında konunun gündeme geleceğini dile getiren Orakçıoğlu, ''Tüm dünya ülkelerinin birleşerek böyle bir talepte bulunması önemli. DTÖ bunu dikkate almak zorunda. Sonuç almak için elimizden gelen herşeyi yapıyoruz'' diye konuştu. 
     
</TEXT>
</DOC>
