<DOC>
<DOCNO> 206771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun33.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar bombacıları artık otobüse binemeyecek 
</HEADLINE>
<TEXT>

     İsrail'in, intihar komandolarını saptayarak otobüslere binmelerini engelleyecek bir cihaz geliştirdiği ve cihazı gelecek hafta denemeye başlayacağı bildirildi. 
     Ulaştırma Bakanlığı sözcüsü Avner Ovadiah, sistemin, kapının dışında duran ve üzerinde büyük miktarda patlayıcı taşıyan bir kişiyi tespit ederek uyarı sesi vereceğini ve böylece şoförün bombacının otobüse binişini engelleyeceğini söyledi. 
     Cihazın, bombanın otobüs dışında patlaması halinde daha az can kaybına yol açacağı düşüncesine dayanılarak geliştirildiği belirtildi. 
     Ovadiah, yetkililerin cihazı denemeye gelecek hafta başayacaklarını söyledi, ancak cihazın hangi şirket tarafından geliştirildiği ve kaça mal olduğu konusunda bilgi vermedi. 
     Başarılı olması halinde cihazın İsrail'de birçok otobüse yerleştirileceği belirtildi. 
     Filistinli militanlar, son 3 yılda, çoğu otobüste olmak üzere 106 intihar saldırısı düzenlediler. 
     
</TEXT>
</DOC>
