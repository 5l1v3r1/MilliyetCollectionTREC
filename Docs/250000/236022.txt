<DOC>
<DOCNO> 236022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonyas06.html </URL>
<DATE> 2004/04/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Çocukları bekleyen büyük tehlike Yakıcı madde 
</HEADLINE>
<TEXT>

     Hacettepe Üniversitesi HÜ Çocuk Cerrahisi Anabilim Dalı Öğretim Üyesi Prof. Dr. Cahit Tanyel, çocukluk çağında ciddi sonuçları olan yanlışlıkla yakıcı madde içiminin yaygınlaştığına dikkat çekerek, ''Son 5 yılda yemek borusunda ciddi büzüşme olan çocukların yüzde 60'ından fazlasının yağ çözücü içtiği saptanmıştır'' dedi. 
     Prof. Dr. Tanyel, AA muhabirine yaptığı açıklamada, yakıcı maddelerin yanlışlıkla içilmesinin çocukluk çağında sık karşılaşılan kazalardan olduğunu vurguladı. 
     Bunun zararlı etkilerinin en sık yemek borusunda meydana geldiğine işaret eden Prof. Dr. Tanyel, ''Son 5 yılda yemek borusunda ciddi büzüşme olan çocukların yüzde 60'ından fazlasının yağ çözücü içtiği saptanmıştır. Bu maddelerin, özellikle orijinal ambalaj dışındaki kaplardan içildiği görülmektedir'' diye konuştu. 
     Bazen bu büzüşmenin tükürüğün dahi geçişini engelleyecek kadar ileri derece olabildiğini anlatan Prof. Dr. Tanyel, bazen de ölüme kadar varan sonuçlara yol açtığını bildirdi. 
     Prof. Dr. Tanyel, son yıllarda ülkede yoğun asit veya baz içeren yeni temizlik ürünlerinin yaygınlaşmasıyla ciddi sonuçları olan yanlışlıkla yakıcı madde içiminin arttığına işaret ederek, bu ürünlerin satış şekli ve ambalajlarının da sorunun yaygınlaşmasında önemli rol oynadığını savundu. 
     Türkiye'de son yıllarda açık olarak temizlik maddesi satan dükkanların yaygınlaştığına işaret eden Prof. Dr. Tanyel, şunları kaydetti 
     ''Bu dükkanlara herhangi bir kap ile gidilmekte, sıvı haldeki temizlik maddesi bu kaba konularak eve getirilmektedir. Eğer gazoz şişesi gibi bir içecek kabı kullanıldıysa, çocuğun bu maddeyi yanlışlıkla içmesine zemin hazırlanmış olunmakta. 
     Yanlışlıkla yakıcı madde içen çocukların yüzde 76'sı, 0- 4 yaş grubundadır. Bu yaşlardaki çocukların yarısı yakıcı maddeyi orijinal ambalajından, yarısı da orijinal ambalaj dışında konulmuş kaptan içmektedir. Beş yaş ve üzerindeki çocukların büyük çoğunluğu ise orijinal ambalajı dışında bulundurulan yakıcı maddeleri içmektedir.'' 
     
     ÖNLEMLER 
     Önleyici tedbirler almada ailelere büyük görevler düştüğünü dile getiren Prof. Dr. Cahit Tanyel, toplumun, bunun doğuracağı sonuçlar hakkında bilgilendirilmesi gerektiğini ifade etti. 
     Prof. Dr. Tanyel, Türkiye'de temizlik maddelerinin bu tür açık satışının yasal olmadığını ve söz konusu işyerlerinin denetlenmelerinin önemini vurguladı. 
     Bunun yanı sıra orijinal ambalajın özellikle 4 yaş ve altındakilerin kolaylıkla açamayacağı şekilde düzenlenmesinin zorunlu hale getirilmesini isteyen Prof. Dr. Tanyel, ''Ayrıca yağ çözücüler ve diğer yeni temizlik maddelerindeki baz veya asit içeriklerinin mümkün olan en düşük düzey ile sınırlandırılması, sorunun çözümüne ek katkılar sağlayacaktır'' dedi. 
     
</TEXT>
</DOC>
