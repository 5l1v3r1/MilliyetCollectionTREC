<DOC>
<DOCNO> 212699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sondun11.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsanevi futbolcu Best'in 20 ay araç kullanması yasaklandı 
</HEADLINE>
<TEXT>

     İngiltere'de alkollü olarak araç kullanmaktan suçlu bulunan efsanevi futbolcusu George Best'in, 20 ay boyunca araba sürmesi yasaklandı. 
     Yargıç Sally Marley, Best'in davranışlarının sorumsuzca ve kabul edilemez olduğunu söyledi. 
     Best'in avukatı Pippa McAusey, alkolizmin bir hastalık olduğunu belirterek, ünlü oyuncunun alkolizmle mücadele ettiğini ve zamanında bunda başarılı olduğunu da kaydederek, ''Ne yazık ki yeniden bunalıma düştü, karısının desteğini kaybetti'' dedi. 
     Best'in araç kullanma yasağının süresi, rehabilitasyon kursuna katılmayı kabul etmesi durumunda azaltılabilecek. Eski futbolcu, ayrıca 1500 sterlin ceza ödeyecek. 
     Manchester United futbol takımının eski oyuncusu George Best, başkent Londra'nın güneybatısındaki Merton bölgesinde cuma günü yapılan kontrolde yasal sınırların 2,5 katı alkol aldığı gerekçesiyle tutuklanmıştı. 57 yaşındaki Best, 2002 yılının temmuz ayında fazla alkol kullanımı yüzünden karaciğer nakli ameliyatı geçirmişti. Kuzey İrlandalı eski futbolcu George Best, temmuz ayında da İngiltere'deki bir otelde çıkardığı kavga nedeniyle gözaltına alınmıştı. 
     1946 yılında Belfast'ta doğan George Best, 16 yaşında İngiltere'nin Manchester United takımına katıldı ve 1968'de Avrupa şampiyonu olan ekipte yer aldı. Bu süre içinde 290 maçta 115 golü bulunan Best, 1972'de futbolu bıraktığını açıkladı, ancak ertesi yıl yeşil sahalara dönerek, Fulham, Hibernian, Stockport County, Cork Celtics ve Dunstable Town takımlarında oynadı. 
     Best, daha sonra Amerika'ya giderek, Los Angeles Aztecs, Fort Lauderdale Strikers ve San Jose Earthquakes takımlarının formasını giydi. 
     37 kez Kuzey İrlanda milli takımının formasını giyen Best, 1983'te futbolu bıraktı. 
     
</TEXT>
</DOC>
