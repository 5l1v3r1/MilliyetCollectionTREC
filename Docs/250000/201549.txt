<DOC>
<DOCNO> 201549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun09.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman ile Lenny Kravitz sadece arkadaş çıktı 
</HEADLINE>
<TEXT>

     Yakında evlenecekleri öne sürülen kızıl saçlı Avustralyalı yıldız Nicole Kidman ile zenci şarkıcı Lenny Kravitz'in ''sadece arkadaş oldukları'' iddia edildi. 
     Kidman'ın eski eşi Tom Cruise, CNN'de Larry King programında, ''eski eşinin Lenny Kravitz ile birlikte olduğunu'' söylemişti. 36 yaşındaki Nicole Kidman da, şükran günü tatilini 39 yaşındaki Kravitz ve 15. yaş gününü kutlayan kızı Zoe ile birlikte geçirmek üzere Miami Beach'e gitmişti. Kidman kızına yaş günü dolayısıyla pırlanta ve altından yapılmış şamdan biçiminde küpeler hediye etmişti. 
     Ancak ''People'' dergisi, Kravitz'in bir aile dostuna dayanarak, ''çiftin arasında romantik bir ilişki olmadığını'' yazdı. Dergiye açıklama yapan kişi, ''Nicole ve Lenny birbirlerinden hoşlanıyorlar. Fakat aralarındaki ilişkiye romantik bir bağ denilemez'' diye konuştu. 
     Bu arada, Kravitz, Miami Shore Kulüp'te verilen bir partide, adı İsis Arruda olduğu belirtilen Brezilyalı bir artistle görüldü. ''Çiftin partiden birlikte ve romantik şekilde ayrıldıkları'' görgü tanıkları tarafından ifade edildi. 
     Aralarında romantik ilişki bulunmasa da Kidman ve Kravitz'in birlikte iyi müzik yaptıkları belirtiliyor. Bu arada Kidman'ın ''2004 yılında Lenny ile birlikte bir CD çıkarma projesinden söz ettiği'' bildirildi. 
     
     ''EVLENİRSEM HABER VERİRİM'' 
     Öte yandan, Kidman, Fox News'a yaptığı açıklamada, ''Henüz evlenmedim. Bakın parmağımda yüzük var mı Hayır. Daha önce de söylemiştim, bunu çok ciddiye alıyorum. Evlenmedim. Evlenecek olursam haber veririm'' dedi. 
     
</TEXT>
</DOC>
