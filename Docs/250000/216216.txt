<DOC>
<DOCNO> 216216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun32.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Verheugen'i kabul etti 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta yeni başlayan müzakere süreci çerçevesinde adada bulunan AB Komisyonu'nun genişlemeden sorumlu üyesi Günter Verheugen'i kabul etti. 
     Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş'ın da bulunduğu görüşmenin ardından, Cumhurbaşkanı Denktaş ve Verheugen ortak bir açıklama yaptı. 
     Verheugen, Denktaş ile ''çok ilginç, dostça ve yapıcı'' bir görüşme yaptıklarını söyleyerek, son durumla bugün başlayan müzakere sürecinin bazı noktalarını ele aldıklarını kaydetti. 
     Verheugen, şöyle devam etti 
     ''Sayın Denktaş'ı, New York'ta ve bugün müzakerelerde gördüğümüz yapıcı tavrını sürdürmesi yönünde cesaretlendirdim. Ayrıca AB'nin çabalara elinden geldiği kadar destek olacağı sözünü verdim. Çözümden ve birleşmiş Kıbrıs'ın AB'ye girişinden hemen sonra Türk tarafının diğer tarafı yakalaması yönündeki yardım taahhütümüzü tekrarladım.'' Denktaş da yaptığı kısa açıklamada, Verheugen ile derogasyonlar istisnalar konusunu ve derogasyonların nasıl AB temel hukukunun bir parçası olacağı konusunu ele aldıklarını söyledi. Denktaş, ''Bunu yapmanın yolları olduğu görülüyor. Çalışmalara devam edeceğiz'' diye konuştu. 
     
</TEXT>
</DOC>
