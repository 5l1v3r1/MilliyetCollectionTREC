<DOC>
<DOCNO> 215984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko11.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası İş-Tim-Aycell birleşmesinde payımız yüzde 14.87 
</HEADLINE>
<TEXT>

     Türkiye İş Bankası, İş Tim-Aycell birleşmesi sonrası, birleşilen şirket ödenmiş sermayesinde bankanın payının yüzde 14.87 oranında olmasını öngörüyor. 
     İş Bankası'ndan Borsa'ya yapılan açıklamada, İş Tim'in dün yapılan Genel Kurul toplantısında, şirket sermayesinin primli olarak artırılmasına ve şirket ödenmiş sermayesinin ortakların şirketten olan alacaklarının bir bölümünün sermayeye kalbedilmesi eklenmesi suretiyle 997.8 trilyon lira tutarında artırılarak 1 katrilyon 542.8 trilyon liraya yükseltilmesine karar verildiği bildirildi. 
     Açıklamada, ortak kredilerinin mahsup edilmesi suretiyle ödenecek prim tutarının 2 katrilyon 202.9 trilyon lira olarak belirlendiği belirtildi. 
     Bu çerçevede, İş Bankası'nın sermaye artırımına primsiz olarak katılacak olması ve Banka ile TIM International N.V. dışındaki İş-Tim ortaklarının rüçhan haklarının kısıtlanmasına bağlı olarak Bankanın şirketten olan alacaklarının 508.9 trilyon liraya tekabül eden bölümünün sermayeye kalbedilmesi sonucunda, Bankanın İş-Tim sermayesindeki yüzde 14 oranındaki payının yüzde 37,93 oranına ve 585.2 trilyon liraya ulaşacağı ifade edilen açıklamada, İş Bankası Grubu'na dahil İş-Tim ortakları ile Bankanın şirket sermayesindeki payları toplamının şirket sermayesinin yüzde 51'i düzeyinde oluşacağı kaydedildi. 
     Açıklamada, daha önceden açıklandığı gibi, birleşmeyle birlikte, birleşilen şirketteki İş Bankası Grubu payının yüzde 20 olacağı, birleşilen şirket ödenmiş sermayesinde Bankanın payının yüzde 14.87 oranında olmasının beklendiği belirtildi. 
     Genel Kurulda şirket Yönetim Kurulu'na, Aycell İletişim ve Haberleşme Hizmetleri A.Ş. ile TTI İletişim ve Haberleşme Hizmetleri A.Ş. çatısı altında yapılacak olan birleşmeye ilişkin işlemlerin gerçekleştirilmesi ve şirket Genel Kurulunun onayına sunulmak üzere birleşme sözleşmesi ile birleşme bilançosunun hazırlanması ve imzalanması hususlarında yetki verilmesine de karar verildiği kaydedildi. 
     
</TEXT>
</DOC>
