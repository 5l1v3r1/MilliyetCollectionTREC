<DOC>
<DOCNO> 221133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/siyaset/siy20.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Nas, olmayan tüpçü gününü kutladı 
   ANAP Genel Başkanı Nesrin Nas, partisinin yerel seçimlere katılacak adaylarını tanıtmak için geldiği İzmir'de gaf yaptı. ANAP lideri Nas, Cumhuriyet Meydanı'nda vatandaşlara hitap ederken, bu sırada tüpgazda KDV ve ÖTV oranlarının düşürülmesi için eylem yapan tüpçüler de, Atatürk Anıtı'na çelenk bırakmak istedi. ANAP Genel Başkanı Nas, yanındaki bir partilinin yönlendirmesiyle, eylemci tüpçülere, "Tüpçüler Gününüz kutlu olsun" diye seslendi. 
   
   Cem Solu ben birleştiririm 
   YTP lideri İsmail Cem, 28 Mart seçimlerinden sonra solda bütünleşmeyi sağlamak için harekete geçeceğini ve bunu bir yılda gerçekleştirmeyi hedeflediğini söyledi. Cem, 28 Mart'ın matematiksel sonuçlarından çok solda birliği gerçekleştirmeyi düşündüğünü ifade etti. Solda "yenileşerek" bütünleşmeyi sağlayacağını öne süren Cem, sosyal demokratların eski anlayışla bir yere varılamayacağını gördüğünü söyledi. Sol seçmenin solda birliğin sağlanması için kendisinden uzlaşma sağlamasını istediğini ifade eden Cem, "Sosyal demokratlar benim etkili olduğum bir solda kayırmacılık yapılmayacağını biliyor" dedi. 
   
   
   
</TEXT>
</DOC>
