<DOC>
<DOCNO> 235539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun52.html </URL>
<DATE> 2004/04/28/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
AB'nin Kıbrıs tüzüğü "İlk Açılım..." 
</HEADLINE>
<TEXT>

     -AB'NİN KIBRIS TÜZÜĞÜ ''İLK AÇILIM''... 
     BRÜKSEL A.A - 28.04.2004 - Sıtkı Uluç bildiriyor - AB üyesi ülkelerin Brüksel'deki daimi temsilcilerinden oluşan Daimi Temsilciler Komitesi COREPER , Kıbrıs tüzüğünde yaptığı değişikliklerle KKTC'deki Türklerin ekonomik izolasyonunu hafifletici önlemler aldı. 
     Brüksel'deki kaynaklar, COREPER'in attığı ''mütevazi adımların'' somutlaşması için AB Komisyonu'nun önerilerinin belirlenmesinin beklenmesi gereği üzerinde duruyorlar. 
     COREPER, Yeşil Hat'tan geçişlerde AB vatandaşlarının serbest dolaşımına izin vererek KKTC turizm sektörüne katkı sağlıyor. 
     Tüzük değişikliğinin ''siyasi önemi '' üzerinde duran uzmanlar, Yeşil Hattın kişilerin ve malların serbest dolaşıma açılmasının bir ilk adım olduğunu, bu konuda Rumların etki ve kontrol alanının ne derece kısıtlanacağının görülmesi gerektiğini ifade ediyorlar. 
     AB'nin KKTC'yi ne kadar muhatap alabileceği, Komisyonu'nun Kuzey Kıbrıs'ta ne tür bir temsilcilik açacağı, bu konularda hukuki engellerin nasıl aşılacağı soruları gündemde kalıyor. 
     COREPER'in bugünkü yaklaşımını ''ilk açılım'' olarak nitelendiren diplomatik kaynaklar, AB'nin KKTC'yi ne şekilde muhatap alabileceğini sorguluyor ve bu konuda gelişmelerin beklenmesi gerektiğini, somut adımların bunu izleyeceğini ifade ediyorlar. 
     COREPER kararına göre, AB Komisyonu, Kıbrıslı Türklerin ekonomik izolasyonuna son vermek için gerekli önlemleri ve yöntemleri teknik açıdan belirleyerek önümüzdeki haftalarda öneriler getirecek. AB'nin Türkler için ayırdığı 259 milyon euro'nun ne şekilde değerlendirilebileceği de bu öneriler çerçevesinde ortaya çıkacak. 
     Kaynaklar, AB'nin en büyük sıkıntısının ''hukuki engelleri aşmak'' ve ''Rum-Yunan tavrını etkisiz hale getirmek'' olduğunu belirtiyorlar. COREPER'in bugün onayladığı Kıbrıs tüzüğünün, Lüksemburg'da yapılacak Adalet ve İçişleri Konseyi'nden, yarın veya Cuma günü onay alarak 1 Mayıs'tan itibaren yürürlüğe sokulması öngörülüyor. 
     AB Komisyonu'nun önerilerinin ise iki ay içinde açıklanması bekleniyor. 
     
</TEXT>
</DOC>
