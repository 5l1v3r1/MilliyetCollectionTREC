<DOC>
<DOCNO> 237490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko22.html </URL>
<DATE> 2004/05/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
2004'ün ilk üç ayında 1.7 milyar dolarlık turizm geliri elde edildi 
</HEADLINE>
<TEXT>

     Türkiye'nin 2004 yılının ilk çeyreğinde turizm gideri 555 milyon 381.4 bin dolar, turizm geliri 1 milyar 712 milyon 973.5 bin dolar olarak belirlendi. 
     Devlet İstatistik Enstitüsü DİE , 2004 yılının birinci dönemi vatandaş giriş ve çıkış yapan ziyaretçiler anketlerinin sonuçlarını açıkladı. 
     DİE, Merkez Bankası ve Kültür ve Turizm Bakanlığı işbirliği çerçevesinde yapılan ''Vatandaş Giriş Anketi'' ile, yurtdışını ziyaret edip Türkiye'ye giriş yapan ve yurt içinde ikamet eden Türkiye pasaportu taşıyan vatandaşların profili, gezi karakteristiklerini saptamak ve turizm giderini hesaplamak amaçlandı. 
     DİE, Merkez Bankası ve Kültür ve Turizm Bakanlığı işbirliği çerçevesinde yapılan ''Çıkış Yapan Ziyaretçiler Anketi'' ile de turizm sektöründeki gelişmeleri izlemek, ayrıntılı bilgi derlemek, Türkiye'nin turizm gelirinin hesaplanması amaçlandı. 
     
     VATANDAŞ GİRİŞ ANKETİ 
     Vatandaş Giriş Anketine göre, 2004 yılının ilk çeyreğinde geçen yılın aynı dönemine göre, toplam turizm gideri yüzde 13.2, kişisel harcamalar yüzde 13.7 yükselirken, paket tur harcamaları yüzde 19.5 oranında azaldı. 
     Buna göre, 2004 yılının ilk çeyreğinde 555 milyon 381.3 bin dolar olarak hesaplanan turizm giderinin 549 milyon 415.6 bin doları kişisel harcamalardan, 5 milyon 965.7 bin doları paket tur harcamalarından oluştu. 
     Aynı dönemde, yurt dışında toptan alınarak Türkiye getirilen mallar için yapılan harcamalar ise 9 milyon 630.2 bin dolar oldu. 
     2004 yılının ilk üç ayında toplam turizm gideri 490 milyon 437.5 bin dolar, kişisel harcamalar 483 milyon 29.1 bin dolar, paket tur harcamaları 5 milyon 965.7 bin dolar olmuştu. 
     Turizm giderinin yüzde 67.8'i havayolu, yüzde 25'i karayolu, yüzde 7.2'si denizyolu ile giriş yapan ziyaretçiler tarafından gerçekleştirildi. 
     Aynı dönemde yurtiçinde ikamet eden 828 bin 675 vatandaş giriş yaparken bunun 171 bin 336'sı beraberinde gelenlerden oluştu. Giriş yapan vatandaşların yüzde 61.9'unun orta gelir düzeyinde, yüzde 16.4'ünün de yüksek gelir düzeyinde olduğu görüldü. 
     Vatandaşların yüzde 9.2'si gezi, eğlence ve kültürel faaliyetler için, yüzde 31.7'si ticari ilişkiler, fuar amaçlı, yüzde 21.2'si de yakınlarını ziyaret için yurt dışına seyahat yaptı. 
     
     ÇIKIŞ YAPAN ZİYARETÇİ ANKETİ 
     Türkiye'nin turizm geliri 2004 yılının ilk çeyreğinde, geçen yılın aynı dönemine göre toplamda yüzde 42.6, yabancı ziyaretçi sayısında yüzde .9, vatandaş harcamalarında yüzde 19.8 artış gösterdi. 
     2004 yılının ilk çeyreğinde, 1 milyar 234.6 milyon doları yabancı ziyaretçi, 478.3 milyon doları da yurt dışında ikamet eden vatandaş ziyaretçilerinden olmak üzere toplam 1 milyar 712 milyon 973.5 bin dolar turizm geliri elde edildi. 
     Bu dönemde elde edilen turizm gelirinin 1 milyar 550 milyon 150.2 bin doları kişisel harcamalardan, 162 milyon 823.3 bin doları da paket tur harcamalarından sağlandı 2003 yılının aynı döneminde, 1 milyar 201.3 milyon dolar turizm geliri elde edilirken bunun 1 milyar 85.7 milyon doları kişisel harcamalardan, 115.6 bin doları da paket tur harcamalardan oluşmuştu. 
     Bu dönemde sağlanan turizm gelirinin yüzde 82.9'u havayolu, 16.7'si karayolu, yüzde 1.2'si deniz yolu, yüzde 0.2'si de demiryolu ile çıkış yapan ziyaretçilerden elde edildi. 
     Aynı dönemde çıkış yapan 2 milyon 298 bin 522 ziyaretçiden 1 milyon 867 bin 392'si yabancı, 431 bin 130'u da yurt dışında ikamet eden vatandaşlardan oluştu. 
     Eğitim gruplarına göre Türkiye'yi ziyaret eden yabancıların yüzde 45'i üniversite mezunlarından oluşurken, yüzde 40.6'sı gezi, eğlence ve kültürel faaliyetler için Türkiye'ye geldi. 
     
</TEXT>
</DOC>
