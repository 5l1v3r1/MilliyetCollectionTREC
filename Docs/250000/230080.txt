<DOC>
<DOCNO> 230080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/siyaset/siy01.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ambargoyu deleriz 
</HEADLINE>
<TEXT>

   Türk ve Yunan gazetecilerle görüşen üst düzey bir ABD yetkilisi, Kıbrıs'ta Güney'den 'hayır' kararı çıkarsa ambargonun fiilen delineceğini ifade etti 
   Yasemin Çongar 

   
   George W. Bush yönetimi, 24 Nisan'da Kıbrıs'ın iki kesiminde yapılacak referandumlarda Annan Planı çerçevesindeki çözüm düzenlemesine "evet" oyu çıkması için çabalarını sürdürüyor. Ancak ABD bir yandan da, bir tarafın "evet", diğerinin "hayır" demesi durumunda, çözümün hayata geçmemesinden zarar görecek tarafı desteklemeye yönelik önlemlere hazırlanıyor. 
   ABD'nin üst düzey bir yetkilisi, Türklerin "evet", Rumlar'ın "hayır" deme olasılığını değerlendirirken, "Türkler 'evet' derse, kendimizi onlara karşı sorumlu hissederiz. Üst düzey yetkili, çözümün hayata geçmemesinden en fazla mağdur olacak tarafın desteklenmesi gerekir" dedi. 
   Washington'daki Türk ve Yunan gazetecilerle bir toplantı yapan, ancak adının açıklanmasını istemeyen yetkili, kuzeyden "evet," güneyden "hayır" kararı durumunda, KKTC'ye mali kaynak sağlanması ve altyapının iyileştirilmesine yönelik yatırımların gündeme geleceğini, uygulanan ambargonun fiilen delineceğini ifade etti. ABD'li yetkili, "Bu durumda KKTC'yi resmen tanır mısınız " sorusuna net yanıt vermedi, ancak "Her şeyi yeniden değerlendiririz" diyerek açık kapı bıraktı. KKTC Cumhurbaşkanı Rauf Denktaş'ın, Rum yönetimiyle birlikte referandumu erteletme ve müzakereleri sürdürme yönündeki önerisine şans tanımadığını da dile getiren yetkili, "referandumda olumsuz tavır almış taraflardan gelecek erteleme önerisinin BM'de hiç hoş karşılanmayacağını" vurguladı. Aynı yetkili, Denktaş ve Tasos Papadopulos'un referandumda "hayır" denmesine yönelik tutumlarından büyük rahatsızlık duyduklarını da gizlemedi ve şöyle konuştu "Referandumun iki muhalifinin, aylarca ve yıllarca çözüme ulaşamamış kişiler olması dikkat çekiyor. Yunanistan'da PASOK lideri Yorgo Papandreu ve iktidardaki Yeni Demokrasi Partisi içinden birçok siyasetçinin, Türkiye'de de AKP hükümetinin referandumda 'evet' yönünde tavır almaları memnuniyet verici." Aynı yetkiliye göre, Washington "evet" yanlılarını teşvik etmek için yakında üst düzey girişimlerde bulunacak. ABD, Birleşmiş Milletler'le işbirliği içinde Kıbrıs'taki Rum ve Türk halklarının çözümün kendilerine getireceği yararları daha iyi anlayabilmeleri için de bir bilgilendirme kampanyası yürütüyor. 
   Bu kapsamda, Norveç merkezli bir kitle örgütünün öncülüğünde hazırlanan bir internet sitesi ve bir kitapçık Türkçe, Rumca ve İngilizce olarak planla ilgili ayrıntılı bilgiler içeriyor. Söz konusu site "www.cyprusdecides.org" adresinde yer alıyor. 
   
   Albright Beni şaşırtır 
   Eski ABD Dışişleri Bakanı Madeleine Albright, CNN Türk'ün konuyla ilgili sorularını yanıtladı. Albright, "Rumların 'hayır' demesi halinde KKTC tanınır mı " sorusu üzerine, "Bu beni çok şaşırtır. ABD, kuzeyi devlet olarak hiç tanımadı" yanıtını verdi. 
   
   
   
</TEXT>
</DOC>
