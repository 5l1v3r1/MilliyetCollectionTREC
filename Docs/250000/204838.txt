<DOC>
<DOCNO> 204838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/ekonomi/eko06.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksula bedava elektrik 
</HEADLINE>
<TEXT>

   TEDAŞ, kömür dağıtımının ardından, 1.5 milyon yoksul aileye 50 kilovat saat bedelsiz elektrik vermeye hazırlanıyor 
   ANKARA ANKA 
   
   Türkiye Elektrik Dağıtım A.Ş. TEDAŞ , 1.5 milyon aileye 50 kilovat saat bedelsiz elektrik vermek üzere yaptığı hazırlığı Enerji ve Tabii Kaynaklar Bakanlığı'na sundu. Hükümet, kömür dağıtımının ardından yoksul ailelere bedelsiz elektrik vermek üzere kolları sıvadı. Enerji ve Tabii Kaynaklar Bakanı Hilmi Güler'in talimatı üzerine TEDAŞ Genel Müdürlüğü, bu konuda bir hazırlık yaptı. 
   Hazırlanan çalışmada, TEDAŞ'ın bir anonim şirket olduğuna işaret edilerek, yoksul ailelere verilecek elektriğin parasını doğrudan doğruya TEDAŞ'ın karşılamasının mümkün olmadığı belirtildi. Yoksul ailelere bedelsiz elektrik uygulamasının devreye konulabilmesi için birkaç seçenek gündeme getirildi. Bunlardan ilkine göre, 1.5 milyon yoksul aileye sağlanacak bedelsiz elektriğin parası, doğrudan Hazine tarafından karşılanacak. 
   İkinci seçenek çerçevesinde, elektrikten yüzde 2 TRT, yüzde 5 Belediye Tüketim Vergisi BTV ve yüzde 1 Enerji Fonu kesintisi yapıldığına dikkat çekildi. Bedelsiz elektrik nedeniyle oluşacak maliyetin, Enerji Fonu'ndan veya TRT payının ya da BTV'nin kaldırılması sonucu ortaya çıkacak kaynaktan hükümet tarafından TEDAŞ'a verilecek görev çerçevesinde karşılanabileceği kaydedildi. 
   TEDAŞ'ın, toplam satış hasılası üzerinden hesapladığı tutardan TRT'ye her yıl yaklaşık 150 trilyon lira aktardığı belirtiliyor. Elektrikteki, TRT payı ile BTV'nin kaldırılması için yasal değişiklik yapılması gerekiyor. 
   
   Çalışma, Güler'e sunuldu    TEDAŞ yetkilileri, söz konusu çalışmanın Enerji ve Tabii Kaynaklar Bakanlığı'na sunulduğunu belirtti. Enerji Bakanı Hilmi Güler'in, konuyu kısa bir süre içinde Bakanlar Kurulu'nun gündemine taşıyacağı ifade ediliyor. 
   
   
</TEXT>
</DOC>
