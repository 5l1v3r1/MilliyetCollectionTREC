<DOC>
<DOCNO> 226415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sontur21.html </URL>
<DATE> 2004/03/28/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Piknikte kaybolan kız çocuğu ölü bulundu... 
</HEADLINE>
<TEXT>

     Kayseri'de geçen hafta pikniğe gittikleri parkta kaybolan 3 yaşındaki Aysu, parkın 5 metre yakınından geçen 60 santimetre derinliğindeki su kanalında boğulmuş bulundu. 
     AA muhabirinin aldığı bilgiye göre, Aysu'nun geçen hafta kaybolduğu Kumarlı Parkı civarında devriye gezen jandarma ekipleri, parkın 5 metre yakınından geçen 60 santimetre derinliğindeki su kanalında, küçük kızı boğulmuş buldu. 
     Olay yerine gelen Cumhuriyet Savcısı'nın yaptığı incelemede, cesette herhangi bir darp ve cebir izine rastlanılmadığının belirlendiği, kesin ölüm nedeninin otopsiden sonra ortaya çıkacağı bildirildi. 
     
     AYSU'NUN YAKINLARI SİNİR KRİZİ GEÇİRDİ 
     Olayı haber alarak Kumarlı Parkı'na gelen baba Serkan Çetin ve anne Demet Çetin ile Aysu'nun yakınları, sinir krizi geçirdi. Jandarma ve vatandaşların güçlükle sakinleştirdiği Çetin ailesinin ağıt yakması, yürekleri dağladı. 
     Aysu'nun cesedi, olay yerine gelen ambulansla hastane morguna kaldırıldı. 
     Aysu Çetin, geçen hafta kaybolmuş, aramalara rağmen bulunamamıştı. Aysu'nun ailesi, küçük kızlarının bulunabilmesi için ilan bastırıp, otobüs duraklarına, işyerlerine, kaldırımlardaki direklere astırmışlardı. 
     
</TEXT>
</DOC>
