<DOC>
<DOCNO> 232117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur33.html </URL>
<DATE> 2004/04/16/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Liseli gençten örnek davranış... Bulduğu parayı teslim etti... 
</HEADLINE>
<TEXT>

     Bursa'da, bir meslek lisesi öğrencisi tarafından bulunarak, zabıtaya teslim edilen döviz, sahibine verildi. 
     Bursa Büyükşehir Belediyesi Zabıta Müdür vekili Bahattin Kuşoğlu, Hürriyet Endüstri Meslek Lisesi 1. sınıf öğrencisi Nejat Çağlar tarafından bulunan bin 141 dolarla ilgili gazetelerde haberlerin çıkmasının ardından, 3 kişinin kendilerine başvurduğunu söyledi. 
     Başvuru sahipleri hakkında yaptıkları inceleme sonucu paranın Gülşen Nadir'e ait olduğunu belirlediklerini anlatan Kuşoğlu, Çağlar'ın davranışının herkese örnek olmasını gerektiğini kaydetti. 
     Heykel'deki Atatürk Altgeçidi'nde bir parfümeri mağazası işleten Gülşen Nadir de, parayı düşürdüğünü anlayınca ''Hayırlı bir kişi''nin bulması için dua ettiğini belirterek, ''Dualarım kabul oldu. Bu davranışından ötürü Nejat'a çok teşekkür ediyorum'' diye konuştu. 
     Gülşen Nadir, örnek davranışından dolayı ekonomik zorluk içinde bulunduğu öğrenilen Nejat Çağlar'a 300 dolar hediye etti. 
     Nejat Çağlar ise paranın sahibine ulaşmasının kendisini çok sevindirdiğini, hediye edilen parayla da okul ihtiyaçlarını karşılayacağını ifade ederek, davranışının kapkaççılara örnek olması dileğinde bulundu. 
     Hürriyet Endüstri Meslek Lisesi Müdürü İsmail Başaran da, öğrencisinin davranışını okulda herkese örnek gösterdiklerine değinerek, ''Nejat'ın ailesi, ekonomik yönden oldukça zorluk çekiyor. Bir işadamımız, kendisine küçük bir miktar burs vermeye başladı. Ama, maalesef bu yeterli değil. Hayırseverlerden bu evladımıza yardım etmesini istiyoruz'' dedi. 
     
</TEXT>
</DOC>
