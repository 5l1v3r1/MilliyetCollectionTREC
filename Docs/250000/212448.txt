<DOC>
<DOCNO> 212448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur26.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacılık fakültelerinde eğitim süresi 5 yıla çıkarıldı... 
</HEADLINE>
<TEXT>

     Üniversitelerarası Kurul ÜAK eczacılık fakültelerinde eğitim-öğretim süresinin 4 yıldan 5 yıla çıkarılmasını kararlaştırdı. 
     YÖK Genel Kurulu'nun onaylamasının ardından, karar 2004-2005 akademik yılından itibaren uygulanacak. 
     ÜAK Tıp-Sağlık Bilimleri Komisyonu Başkanı ve Trakya Üniversitesi Rektörü Prof. Dr. Osman İnci, AA muhabirine yaptığı açıklamada, Avrupa Birliği'ne AB uyum çerçevesinde eczacılık fakültelerinin yeniden yapılandırılması amacıyla yürütülen çalışmaların tamamlandığını ifade etti. İnci, bu kapsamda eczacılık fakültelerinde eğitim-öğretim süresinin 5 yıla çıkarılması için ÜAK'da karar alındığını ve kararın onay için YÖK'e sunulduğunu bildirdi. 
     Kararın bu yıl üniversiteye girecek öğrencileri ilgilendirdiğini belirten İnci, konuya ilişkin bilginin 2004-Yükseköğretim Programları ve Kontenjanları Tercih Kılavuzu'nda yer alacağını söyledi. 
     
     ''GÜNCELLEŞTİRDİK'' 
     Tıp-Sağlık Eğitim Komisyonu'nca ''Sağlık Eğitiminin AB Müktesebatına Uyarlanması'' amacıyla görevlendirilen Ankara Üniversitesi Rektörü Prof. Dr. Nusret Aras da üniversitelerde tıp, diş hekimliği, eczacılık ve hemşirelik alanlarında eğitim-öğretimin AB müktesebatına uydurulduğunu söyledi. 
     Avrupa ülkelerinde eczacılık eğitiminin 5 yıl, bazı ülkelerde de 6 yıl sürdüğünü kaydeden Aras, ''Öğrencilerimizin Avrupa'da iş bulabilmesi veya yüksek lisans ve doktora gibi programlara girebilmesi için Türkiye'nin bunu yapması zorunluydu. Biz bunu yaparak eczacılık eğitimini de güncelleştirmiş olduk'' diye konuştu. 
     
     ''UYGULAMAYA AĞIRLIK VERİLECEK'' 
     Eğitim süresinin 5 yıla çıkarılması kapsamında özellikle uygulamaya ağırlık verileceğini belirten Aras, ''Hastanelerde ve eczanelerdeki uygulamalar genişletilecek. Özellikle laboratuvar uygulamaları dışındaki uygulamalar, hastane eczacılığı nasıl yapılır, hastaların ilaçları kullanmaları konusunda eczacıların yapabileceği yardımlar gibi konularda uygulamalar artırılacak'' dedi. 
     Aras, halen eczacılık fakültelerinde okuyan öğrencilerin de fark derslerini verecekleri bir uyum programına devam ederek 5 yıllık diploma alabileceklerini ifade etti. 
     Türkiye'de, Anadolu, Ankara, Atatürk, Ege, Gazi, Hacettepe, İstanbul, Marmara, Mersin ve Yeditepe üniversitelerinde eczacılık fakültesi bulunuyor. 
     
</TEXT>
</DOC>
