<DOC>
<DOCNO> 243220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun26.html </URL>
<DATE> 2004/05/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Danimarka'dan Bush'a nasihat Arapların güvenini yeniden kazan 
</HEADLINE>
<TEXT>

     Danimarka Başbakanı Anders Fogh Rasmussen, ABD Başkanı George Bush'la yarın Beyaz Saray'da yapacağı görüşmenin arifesinde, Amerikalılardan Irak ve Arap dünyasındaki sarsılmış güvenlerini yeniden kurmalarını istedi. 
     Rasmussen, muhafazakar eğilimli Jyllands-Posten gazetesine verdiği demeçte, Iraklı tutsaklara işkence eden Amerikalı askerlerin görüntülerinin ve fotoğraflarının yayınlanmasını kastederek, ''ABD'nin, Arap toplumlarının yeniden güvenini kazanabilmek için, ağır sorumluluklara dayanan olağanüstü çaba göstermeye ihtiyacı var'' dedi. 
     Rasmussen, ABD gibi demokratik bir toplumdaki yetkililerin, eylemlerinin sorumluluğunu üstlenmeleri gerektiğinin de altını çizdi. 
     Başbakan Rasmussen, ABD'nin, İsrail-Filistin gerginliği konusunda da politika değiştirerek, BM'nin çok yanlılığına uygun şekilde tarafsız davranması gerektiğini kaydetti. 
     Danimarka Başbakanı, Başkan Bush ile görüşmesinde, Iraklı tutsaklara yapılan zulmün durdurulması, egemenliğin Iraklılara 30 Haziran'da devredilmesi, Ortadoğu'daki çatışmalar ve 2005 yılında Filistin devletinin kurulması konularını ele alacaklarını belirtti. Rasmussen, Guantanamo'daki tutsaklar konusunu ve Batı ile Arap dünyası arasında eşitlik temelinde kurulacak ortaklığı da görüşeceklerini söyledi. 
     
</TEXT>
</DOC>
