<DOC>
<DOCNO> 248127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy44.html </URL>
<DATE> 2004/06/15/ </DATE>
<TIME> 22.22 </TIME>
<AUTHOR>  </AUTHOR>
<HEADLINE>
Baykal "Piriştina'nın vefatı,İzmir'in değil, Türkiye için büyük kayıptır" 
</HEADLINE>
<TEXT>

     CHP Genel Başkanı Deniz Baykal, İzmir Büyükşehir Belediye Başkanı Ahmet Piriştina'nın vefatının, sadece İzmir için değil, Türkiye için büyük kayıp olduğunu söyledi. 
     Baykal, bazı CHP'li milletvekilleriyle birlikte Piriştina'nın ailesine baş sağlığı dilemek ve Perşembe günü yapılacak cenaze törenine katılmak üzere İzmir'e geldi. 
     Baykal İzmir Adnan Menderes Havaalanı'nda yaptığı açıklamada, İzmir halkını, acı gününde yalnız bırakmamak için burada bulunduğunu belirtti. 
     Ülkenin yetiştirdiği çok seçkin bir yönetici olarak yerini alan Piriştina'nın, kendine özgü siyaset üslubu geliştirdiğini ifade eden Baykal, şunları söyledi 
     ''Siyasetin, halkın topluma hizmet anlayışı için söylemle değil, icraatla olduğunu Ahmet Piriştina herkese gösterdi. Parlamento'da milletvekili olarak, daha sonra da iki dönem belediye başkanı olarak ortaya koyduğu siyaset anlayışıyla örnek bir insan olmuştur. Büyük bir acı. Acınızı paylaşmak için buradayım. Başınız sağ olsun.'' Baykal, Piriştina'nın vefatı haberini saat 13.00'te grup toplantısına giderken yolda aldığını ve ''İnşallah bir krizdir'' diye düşündüğünü belirterek, ''Çok ciddiydiler. Ama yine de bir yanlışlık bekledim. İki gün önce Yenimahalle Belediye Başkanımız vefat etmişti. Bugün onun cenazesi vardı. Arkadaşlarımız cenazedeydi. Hep, o ölümle bunu karıştırmalarını istedim. İlk duyduğumda da Sayın Oğultürk'ün vefatı diye düşündüm. Hep bekledim'' diye konuştu. 
     Baykal, daha sonra kendisine vefat olayının ayrıntılarıyla anlatıldığını belirterek, şöyle devam etti 
     ''En son 10 gün önce Aydın gezisi için geldiğim İzmir'de kendisiyle görüşmüştüm. Bugün Ankara'ya gelecekti. İnanılır gibi değil. Yaşamın, doğanın esrarengizliği bu. Allah bir daha böyle acılar yaşatmasın'' 
     
</TEXT>
</DOC>
