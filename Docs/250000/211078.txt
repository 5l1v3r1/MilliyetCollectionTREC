<DOC>
<DOCNO> 211078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur11.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullarda toplanan paralara "kalıcı çözüm" getirilecek... 
</HEADLINE>
<TEXT>

     Milli Eğitim Bakanı Hüseyin Çelik, okullarda 26 değişik isim altında para toplandığını belirterek, ''Bunun bir düzene sokulması için çalışma yapılıyor. Kalıcı çözüm getireceğiz'' dedi. 
     Çelik, öğrencinin başarısı için velilerin okulla ve öğretmenlerle sürekli iletişim halinde olmalarının önem taşıdığını vurguladı. ''Ancak velilerimiz toplantı var denildiği zaman para isteneceği korkusuyla okula gitmek istemiyor'' diyen Çelik, bu sorunun çözülmesi için talimat verdiğini kaydetti. 
     Okullarda 26 değişik isim altında para toplandığını belirten Çelik, özellikle okullara kayıtlar sırasında alınan paraların tartışma yarattığına ve velilerin rahatsız olduğuna işaret etti. 
     
     ''KURUMSALLAŞTIRMAK ZORUNDAYIZ'' 
     Buna çözüm bulunması gerektiğini vurgulayan Çelik, şöyle konuştu 
     ''Öğretmenlerle öğrencilerimizi parasal ilişkilerle karşı karşıya getirmek hiç hoş bir durum değil, hiç pedagojik değil. Öğretmen öğrencisine şunun için para vereceksin, bunun için para vereceksin diyor. Bu ilişki aslında öğretmen-öğrenci arasındaki saygınlığa zarar veriyor. 
     Bu nedenle bunun bir düzene sokulması için çalışma yapılıyor. Kalıcı çözüm getireceğiz. Bunu kurumsallaştırmak zorundayız. Diyelim ki okulun kantini var. Kantini kiraya veriyorsunuz, şu kadarı vakfa gidiyor, şu kadarı şuraya gidiyor. Bunlara düzen getireceğiz. Acil ihtiyaçlarının karşılanması için okulun elinde mutlaka bir para olmalı ama bu ille de öğrencilerden günlük toplanacak paralar olacak anlamına gelmez. İşin fotoğrafını çektik, neler yapılabilir onunla ilgileniyoruz.'' 
     
     ARAŞTIRMA 
     Öte yandan, Milli Eğitim Bakanı Çelik'in sözünü ettiği ''okullarda 26 isim altında para toplandığı'' konusunda, geçen yıl bir araştırma yayınlanmıştı. 
     Ankara Üniversitesi Eğitim Bilimleri Enstitüsü'nde Prof. Dr. Işıl Ünal'ın danışmanlığında Şafak Akça tarafından Ankara'da 341 velinin katılımıyla gerçekleştirilen ''Ailelerin İlköğretim Kademesinde Yaptıkları Eğitim Harcamaları'' başlıklı araştırmada, okullarda velilerden 26 isim altında para toplandığı belirlenmişti. 
     Araştırmaya göre, okullarda ''Eğitime katkı payı'', ''Kayıt parası'', ''Karne parası'', ''Diploma parası'', ''Koruma derneği parası'', ''Dergi parası'', ''Servis ücreti'', ''Yardımcı kitap parası'', ''Spor kolu parası'', ''Tiyatro ve temsil giderleri'', ''Fotoğraf parası'', ''Teşekkür, takdir belgeleri parası'', ''Okul forma ücreti'', ''Okul arması'', ''Temizlik malzemeleri'', ''Boya-tamirat ücreti'', ''Perde, masa örtüsü ücreti'', ''Cam parası'', ''Fotokopi ve sınav ücretleri'', ''Tebeşir parası'', ''Sınıf köşeleri için para'', ''Kızılay'a yardım parası'', ''Bayram törenleri için kıyafet ücreti'', ''Gezi parası'', ''Elektrik, su, yakıt, telefon ücreti'' ve ''Bilgisayar alımı için ücreti'' isimleri altında para toplanıyor. 
     Veliler en fazla, eğitime katkı payı yüzde 95.3 , karne parası yüzde 86.8 , fotokopi ve sınav ücreti yüzde 56.6 , fotoğraf parası yüzde 54.5 kayıt parası yüzde 44.6 ve spor kolu parası yüzde 41.9 ödüyor. 
     Araştırma raporunun sonuç bölümünde, ''Ailelerin para toplama işleri nedeniyle okul yöneticileriyle sorun yaşadıklarına'' işaret edilerek, ''okul yöneticileri ile aileler arasında eğitimsel nitelikte olması gereken ilişkiler, para toplama nedeniyle parasal ilişkiye dönüşmüştür'' deniliyor. 
     
</TEXT>
</DOC>
