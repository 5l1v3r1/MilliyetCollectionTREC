<DOC>
<DOCNO> 204435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur19.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm gemisinin organizatörü mahkemede... 
</HEADLINE>
<TEXT>

     Muğla Valisi Hüseyin Aksoy, Rodos'a kaçak taşırken batan gemiyle ilgili organizasyonu yaptıkları iddiasıyla 7 kişinin gözaltına alındığını, 3 kişinin de arandığını bildirdi. 
     Vali Aksoy, düzenlediği basın toplantısında, yakalanan kişilerin verdiği ifadeler ve yapılan araştırmalar sonucu edinilen bilgileri aktardı. Aksoy, batan tekneden kurtulan İranlı Hassan Dadhkanımakovt ile yapılan görüşme sonucu tekneyi kullanan Ali Osman lakaplı Mesut Gerdan'ı 29 gözaltına aldıklarını söyledi. 
     Sahil Güvenlik Grup Komutanlığı'nda görev yaparken yine insan kaçakçılığı suçu nedeniyle görevden ihraç edilen Gerdan'ın verdiği ifade doğrultusunda, Kemal Türkmen 39 , Hakkı Anıl Özcan 24 , Server İşhan 30 , Afganistanlı Habibullah Dobay 37 , Afganistanlı Javed Abdulshakoor 27 , Beşir lakaplı Mohammed Orag'ı 26 gözaltına aldıklarını kaydeden Vali Aksoy, İranlı Ekber, İranlı Hasan ve Cafer Aydınlık'ın da İstanbul'da arandıklarını kaydetti. 
     Aksoy, olayda kullanılan Kemal Türkmen'e ait 1 adet zodyak bot ve Mesut Gerdan'a ait 18 bin dolara mahkeme kararıyla el konduğunu da kaydetti. 
     
     OLAYIN GELİŞİMİ 
     Aksoy, yapılan sorgulamalardan elde edilen bilgilere göre olayın gelişimini şöyle anlattı 
     ''Olaydan iki ay önce Mohammed Orag ve Javed Abdulshakoor, Afganistan'dan İran ve Doğubeyazıt hattını izleyerek, Türkiye'ye yasadışı olarak giriş yaptırdıkları 17 kişiyi İstanbul Zeytinburnu'ndaki ev ve otellere getirdi. Olaydan iki hafta önce Komutan Ali lakaplı Mesut Gerdan ile telefonla irtibat kurularak Afgan kaçaklar, gruplar halinde Marmaris'teki Akdeniz Apart'a yerleştirildi. Kaçaklardan kişi başına 2 bin dolar alındı.'' 
     
     ''YAPRAK'' İSİMLİ TEKNE 
     Olaydan 2.5-3 ay önce İranlı Ekber'in, 17 İranlı ve 2 Iraklı olmak üzere 19 göçmeni Doğubeyazıt-Van sınır bölgelerinden giriş yaptırdığını, Zeytinburnu ve Çağlayan'daki evlere yerleştirdiğini kaydeden Vali Aksoy, şöyle devam etti 
     ''İranlı Ekber, bu kişileri daha önce yurtdışına kaçırmak için anlaştıkları 9 Tunus ve 7 Ürdünlü ile Marmaris'teki Akdeniz Apart'a gönderdi. 
     Akdeniz Apar'ta toplanan biri kadın, biri de 13 yaşındaki bir kız çocuğundan oluşan 17 Afgan, 17 İran, 2 Irak, 9 Tunus, 7 Ürdün ve 1 Türk olmak üzere kaçağı Rodos Adası'na götürmek için 4 milyar liraya alınan Yaprak isimli tekne, Marmaris Albatros Marina'ya çekildi. Tekne, saat 22.00 sıralarında Mesut Gerdan, İranlı Hassan ve organizasyonun Rodos ayağında olan yedek kaptan İranlı Muhammet ile Rodos'a doğru hareket geçti. 
     Rodos Adası'nın ışıklarının görünmesi üzerine Mesut Gerdan ve İranlı Hassan tekneyi İranlı Muhammet'e teslim ederek, Kemal Türkmen'e ait zodyakla Marmaris'e döndü. Olay sonrası kafeteryada otururken cep telefonuyla geminin su aldığını bildirilmesi üzerine Gerdan, Sahil Güvenlik'e teknenin batmak üzerine olduğunu ihbar etti. Olay sonrası İranlı Hasan ve Cafer Aydınlık Marmaris'ten ayrıldı.'' 
     
     2 KASIM'DA DA BATMIŞ 
     Aksoy, Gerdan'ın verdiği ifadede kısa bir süre önce yapılan üç kaçakçılık olayıyla ilgili de bilgi verdiğini söyledi. Gerdan'ın aynı organizasyonla 16 Ekim ve 4 Aralık 2003 günlerinde toplam 40 Afganlıyı Rodos'a kaçırdıklarını söylediğini belirten Vali Aksoy, 2 Kasım günü yaşanan kaçırma olayında teknenin yine su alarak battığını bildirdi. 
     Gerdan'ın hurdaya çıkarılan sahipsiz bir gemiyi tamir ederek, 26 kişiyi kaçırmak isteyen Hasan Dinç'e sattığını belirten Vali Aksoy, ''Teknenin Cennet Adası yakınlarında su alması ve batması üzerine Adaya sığınan kaçaklar Sahil Güvenlik ekiplerince kurtarıldı. Bu olayı organize eden Dinç ise insan kaçakçığı suçundan halen cezaevindedir'' dedi. 
     
     ADLİYEYE SEVK EDİLDİLER 
     Gözaltına alınan 7 kişi, işlemlerinin tamamlanmasının ardından Marmaris'te mahkemeye sevk edildi. İnsan kaçakçılığının organizatörü olduğu iddia edilen Mesut Gerdan, adliyeye sevk edilirken gazetecilere, ''Ben katil değilim. Asıl katil, Yunan Sahil Güvenliği'dir. Tekne batmaya başladığı sırada onlara yardım çağrısında bulunduk. Ama buna aldırış etmediler'' dedi. 
     
     CESETLER DATÇA KIYISINDA 
     Öte yandan, Jandarma ekipleri yaptıkları kıyı kontrollerinde Datça'ya bağlı Mesudiye Köyü Kızılkum mevkiinde 2, Cumalı Köyü Palamutbükü mevkiinde de 1 olmak üzere toplam 3 erkek cesedine rastladı. Cesetlerden birinin üzerinde can yeleği olduğu belirtilirken, diğer iki cesedin üst kısımlarının çıplak olduğu ve cesetlerin üzerinde kimlik bulunmadığı kaydedildi. 
     
</TEXT>
</DOC>
