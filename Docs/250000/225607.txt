<DOC>
<DOCNO> 225607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur31.html </URL>
<DATE> 2004/03/25/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
ÇEAŞ'ta "rüşvet iddiası" davası... 
</HEADLINE>
<TEXT>

     Rumeli Holding eski Yönetim Kurulu Başkanı Kemal Uzan ile Çukurova Elektrik A.Ş'nin ÇEAŞ eski yöneticisi ve bilirkişi hakkında, ''rüşvet vermek, rüşvet vermeye teşebbüs ve rüşvet almak'' iddialarıyla açılan davanın ilk duruşması yapıldı. 
     Adana 5. Ağır Ceza Mahkemesi'ndeki duruşmada, gıyabi tutuklama kararıyla aranan sanıklardan, bilirkişi, eski DSİ Barajlar ve HES Dairesi Başkan Yardımcısı Hasan Cihan Yılmazsoy hazır bulundu. Haklarında gıyabi tutuklama kararı bulunan Kemal Uzan ile ÇEAŞ'ın eski Genel Müdür Yardımcısı ve Proje Müdürü Mehmet Ertuğrul Başar ise yakalanamadıkları için duruşmaya getirilemedi. 
     Sanık Hasan Cihan Yılmazsoy, rüşvet aldığı iddiasını kabul etmedi ve suçsuz olduğunu, yasalara aykırı hareket etmediğini söyledi. 
     Ankara'da DSİ Barajlar ve HES Dairesi'nde başkan yardımcısı olarak görev yaptığı için bilirkişilik görevinden istifasını istediğini belirten Yılmazsoy, ''İddianamede yer aldığı gibi mahkemenin takdiri haricinde 3 milyar lira para istediğim iddiası asılsızdır'' dedi. 
     ÇEAŞ'a el konulmasının ardından evrakta adı geçtiği sürede bilirkişilik görevinden istifa ettiğini savunan Yılmazsoy, ifadesinde şunları söyledi 
     ''2001 İlkbaharında Adana 1. Asliye Ticaret Mahkemesi tarafından İstanbul Teknik Üniversitesi'nde görevli Necati Ağır Alioğlu ve Cevat Erkek ile bilirkişi olarak görevlendirildim. Bu görevden 30 Ocak 2002 tarihinde kendi isteğimle ayrıldım. Çünkü, diğer iki bilirkişi İstanbul'da görevliydi ve evraklar da oraya gönderilmişti. Ben ise Ankara'da görev yapıyordum. Evrakın incelenmesi için izin istedim. Ancak, DSİ'den izin alamadım.'' Sanık Yılmazsoy, bu nedenle istifasını İstanbul Asliye Ticaret Mahkemesi kanalıyla Adana'ya gönderdiğini, ancak istifasının kabul edilmediğini belirtti. 
     Bu konuyla ilgili Adana 8. Asliye Ceza Mahkemesi'nde aleyhine açılan davada yargılanmasının sürdüğünü belirten Yılmazsoy, şöyle devam etti 
     ''Bilirkişi olarak görevlendirilmeme ilişkin evraklarda adı geçen kişilerden sadece Mehmet Ertuğrul Başar'ı tanırım. Kemal Uzan ile bir tanışıklığım ve ilgim yok. Kimseden artı ücret talep etmedim.'' Mahkeme heyeti, sanık Hasan Cihan Yılmazsoy'un tutuklanarak cezaevine konulmasına, Kemal Uzan ile Ertuğrul Başar'ın gıyabi tutukluluk hallerinin devamına ve dosyadaki eksiklerin tamamlanmasına karar vererek, duruşmayı erteledi. 
     
</TEXT>
</DOC>
