<DOC>
<DOCNO> 228130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy06.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan 'mülk' onayı 
</HEADLINE>
<TEXT>

   Kıbrıs görüşmelerinde KKTC Dışişleri Bakanı'nın önerdiği ve aynen kabul edilerek Annan Planı'na giren mülkiyet rejimi için Denktaş'ın onay verdiği belirlendi 
      UTKU ÇAKIRÖZER Ankara 

   
   Başbakan Recep Tayyip Erdoğan'ın "Köstek olanı tarih affetmez" diyerek eleştirdiği KKTC Cumhurbaşkanı Rauf Denktaş'ın, Annan Planı'nın son şeklindeki mal - mülk edinme rejimine ilişkin bölüme "yazılı onay" verdiği ortaya çıktı. 
   Edinilen bilgiye göre, müzakereler sırasında KKTC Dışişleri Bakanı Serdar Denktaş mülkiyet rejimi için metin önerisinde bulundu. Dışişleri Bakanı Abdullah Gül, "Bu değişikliklere Rauf Denktaş'ın onayı var mı " diyerek yazılı onay istedi. Yapılan temas sonrası Rauf Denktaş "uygundur" diyerek yazılı onayını gönderdi ve Türk tarafının önerisi olarak BM'ye iletilen metin aynen kabul edildi. Kuzeyde mülkü olan Rumlara, bunun üçte birinin teslimini, kalan üçte ikisinin ise zamanla tapuya çevrilebilir tahvil-senet formülüyle teslimini içeren önerisi kabul edilen Denktaş daha sonra "Her şey bütün zorluklarıyla, pürüzleriyle halka bırakılmıştır" diyerek, planı kabul etmeyeceğinin sinyalini verdi. 
   
   Bağış zirvesi 
   Plana göre yerinden olacak Türklerin, yeniden isk nı ve ortak devletin ihtiyaçları için 2 milyar dolarlık bir kaynağa ihtiyaç olduğu hesabını yapan Dışişleri, 15 Nisan'da Brüksel'de yapılacak bağış konferansında bunun 1 milyar dolarının toplanmasını bekliyor. Bu toplantıya ABD, AB, Japonya, Rusya gibi ülkelerin yanı sıra çok sayıda uluslararası finans kuruluşunun temsilcileri de katılacak. 
   
   KKTC'de 'sessiz' zirve    LEFKOŞA Milliyet 

   İsviçre'deki Kıbrıs görüşmelerinin ardından adaya dönen KKTC ekibi, Cumhurbaşkanı Rauf Denktaş'la bir toplantı yaptı. Denktaş'ın başkanlık ettiği ve Kıbrıs görüşmelerinde taraflara sunulan 5. Annan Planı'nın ele alındığı toplantıya Başbakan Mehmet Ali Talat, Başbakan Yardımcısı Serdar Denktaş ve bürokratlar katıldı. 4 saat süren toplantı sonrası herhangi bir açıklama yapılmadı. Bakan Denktaş, "Kıbrıs görüşmeleri hakkında Cumhurbaşkanı'na bilgi verdik. Değerlendirmelerimiz devam edecek" dedi. 
   
   
</TEXT>
</DOC>
