<DOC>
<DOCNO> 221309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo37.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell Futbol Ödülleri sahiplerini buldu... 
</HEADLINE>
<TEXT>

     Turkcell Futbol Ödülleri 2004 Yarışması'nın jüri toplantısı gerçekleştirilirken, ilk yarının fair play ödülüne layık görülen Beşiktaş Kulübü Başkanı Serdar Bilgili, ödülünü aldı. 
     Toplantıya, Beşiktaş Kulübü Başkanı Serdar Bilgili'nin yanı sıra Türkiye Milli Olimpiyat Komitesi TMOK Başkanı Togay Bayatlı ve siyah-beyazlı kulübün yöneticisi Cem Bilge ile futbolcu Tümer Metin de katıldı. 
     Törende, Beşiktaş ile Galatasaray arasında yapılan lig maçı sonrası yaptığı açıklamayla jüri tarafından ilk yarının fair play ödülüne layık görülen Serdar Bilgili, ödülünü Turkcell Kurumsal Sponsorluklar Bölüm Yöneticisi Filiz Karagül'den aldı. 
     Bu arada ilk yarının golü ödülünde birinci olan Beşiktaşlı Sergen Yalçın toplantıya katılmazken, ödülü takım arkadaşı Tümer Metin'e verildi. 
     Öte yandan ilk yarının hareketi yarışmasında ilk sırada yer alan Tümer Metin de ödülüne kavuştu. 
     
     OCAK-ŞUBAT AYI ÖDÜLLERİ 
     Toplantı sırasında Ocak-Şubat döneminde dereceye giren sporcu ve spor adamları belirlendi. 
     Yarışma sonucunda Ocak-Şubat ayının golü olarak Fenerbahçeli Tuncay Şanlı'nın Elazığspor maçında attığı gol birinci oldu. 
     Bu ayın fair play hareketi olarak Samsunspor Kulübü Başkanı İsmail Uyanık ile Trabzonspor Kulübü Başkanı Atay Aktuğ'un iki takım arasında yapılan maç sonrası saha içinde birlikte taraftarları selamlaması birinci olurken, ayın klas hareketinde Çaykur Rizesporlu Şener Aşkaroğlu'nun İstanbulspor maçındaki hareketi ödüle layık görüldü. 
     
     AYIN FUTBOL FOTOĞRAFLARI ÖDÜLÜ DE VERİLDİ 
     Törende ayın futbol fotoğrafları ödülü yarışması da gerçekleştirildi. 
     Beşiktaş Kulübü Başkanı Serdar Bilgili'nin de oy verdiği yarışma sonunda Vatan Gazetesi'nden Halid Kayacan ''Galatasaray Ruhunu Arıyor'' rumuzlu fotoğrafıyla birinci olurken, Fanatik'ten Murat Akbaş ''Sarmaşık Kramponlar'' rumuzlu fotoğrafıyla ikinci, Dünden Bugüne Tercüman'dan Ali Kemertaş da ''İşte O Gol'' rumuzlu fotoğrafıyla üçüncü sırada yer aldı. Milliyet'ten Yaşar Saygı ise ''Topa Bakış'' rumuzlu fotoğrafıyla mansiyon ödülüne layık görüldü. 
     
</TEXT>
</DOC>
