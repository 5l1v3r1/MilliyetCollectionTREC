<DOC>
<DOCNO> 212959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur34.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İMO Çöken binanın projesi incelendi, statik hata bulunamadı 
</HEADLINE>
<TEXT>

     İnşaat Mühendisleri Odası İMO Bursa Şube Başkanı Cevdet Yüce, Konya'daki 11 katlı binanın çökmesinin, statik değil, yapım hatasından kaynaklandığını savundu. 
     Yüce, Konya'da ''Zümrüt Sitesi''nin çökmesinin, Diyarbakır'da 1983 yılında çok sayıda kişinin ölümüne neden olan ''Hicret Apartmanı''nın çökme olayıyla bire bir benzeştiğini, iki apartmanın da aynı nedenle yıkıldığını belirtti. 
     Olaydan sonra İMO Konya Şubesi yetkilileriyle görüşerek binayla ilgili bilgi aldığını ifade eden Yüce, ''Konya'daki meslektaşlarımız yıkılan binanın projesini yeniden gözden geçirmişler, ama statik yani projeyle ilgili bir hata bulamamışlar. Çökmenin yapım hatasından olma olasılığının çok yüksek olduğunu söylediler'' dedi. Yüce, 1996-1998 yılları arasında inşa edilen binada, yeni Deprem Yönetmeliği'nin uygulanmadığını hatırlatarak, çok katlı binalarda projenin yanı sıra inşaat işlerinin çok önemli olduğunu kaydetti. Binalarda 1998 yılından itibaren hazır beton kullanımının zorunlu hale getirildiğini, ancak çöken binanın 1998'den önce inşa edilmesi nedeniyle bu kuralın uygulanmadığını anlatan Yüce, şöyle konuştu 
     ''11 katlı bir bina, inşaat mühendisliği açısından özel önemi olan binadır. Dolayısıyla inşaatta özellikle betonlarda mukavemeti sağlayıcı kriterleri yerine getirmek gerekir. Ancak, televizyonlarda kurtarma çalışmalarını izlerken, insanların tuttukları betonların toprak gibi döküldüğünü görüyoruz. Bu, binada hazır beton kullanılması gerekirken beton harcının el ile karıldığını gösteriyor. Yani faciaya daha yapım aşamasında davetiye çıkarılmış. Elle dökülen betonların kullanıldığı binalarda, mukavemet değerlerini sağlamak çok zor. Binanın çok büyük ihtimalle beton mukavemetlerinin çok düşük olduğunu ve zamanla taşıma gücünü kaybettiğini düşünüyorum. Zira binada ciddi bir tadilat yapılmamış, kullanım amacı değişmemiş. Birden bire göçmesinin tek nedeni projede öngörülen mukavemete uyulmadığını gösteriyor.'' Yüce, kooperatif türü yapılarda yöneticilerin, inşaatı deneyimli müteahhitler yerine ''emanet usulüyle'' taşeronlara vermeyi tercih ettiklerini, bu nedenle Konya'daki faciaya benzer olayların başka kooperatiflerde de yaşanabileceğini sözlerine ekledi. 
     
</TEXT>
</DOC>
