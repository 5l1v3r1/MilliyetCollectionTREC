<DOC>
<DOCNO> 232817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko38.html </URL>
<DATE> 2004/04/19/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Halkbank'tan Kayseri'ye 2 trilyon liralık kredi... 
</HEADLINE>
<TEXT>

     Halk Hankası A.Ş.'nin, Kayseri'deki KOBİ'ler ve ticari nitelikli firmaların kredi olarak kullanabilmeleri için, 2 trilyon lira ödenek ayırdığı belirtildi. 
     Kayseri Ticaret Odası KTO Yönetim Kurulu Başkanı Hasan Ali Kilci, yaptığı yazılı açıklamada, geçtiğimiz günlerde Türkiye Odalar ve Borsalar Birliği TOBB ile Halk Bankası A.Ş. arasında kredi anlaşması imzalandığını anımsattı. 
     Anlaşma uyarınca Türkiye Halk Bankası A.Ş.'nin, reel sektörün desteklenmesine yönelik, milli katkıları bakımından ülke ekonomisinde önemli yer tutan oda ve borsaların üyeleri olan KOBİ ve ticari nitelikli firmalara, yaklaşık 100 trilyon lira kredi kullandıracağını ifade eden Kilci, bu krediden Kayserili firmaların da yararlanabileceğini kaydetti. 
     Kilci, Kayseri için yaklaşık 2 trilyon lira ayrıldığını belirterek, ''Bu kredi ilimizdeki KOBİ ve ticari nitelikli firmalar için büyük fırsattır. Kayseri ekonomisine büyük hareket getireceğini düşünmekteyiz'' dedi. 
     
</TEXT>
</DOC>
