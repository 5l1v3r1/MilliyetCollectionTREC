<DOC>
<DOCNO> 215647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/yasam/yas15.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma'dan kooperatif baskını 
</HEADLINE>
<TEXT>

   
   Büyükçekmece İlçe Jandarma Komutanlığı'na bağlı ekiplerin, Beylikdüzü'nde yaptığı operasyon sonucu, iki kooperatifin arsalarında yolsuzluk yaptıkları öne sürülen Belediye Başkan Vekili Nevzat Karadeniz ve 14 kişi gözaltına alındı. Alınan bilgiye göre, Megakent ve Kavaklıkent Birlik Yapı Kooperatifi'nin inşa edildiği arsalarla ilgili yolsuzluk yapıldığı iddiaları üzerine ekipler dün harekete geçti. İddialara isimleri karışan aralarında Belediye Başkan Vekili Karadeniz ve meclis üyelerinin de bulunduğu 14 kişi gözaltına alındı. Gözaltına alınan kişiler arasında Beylikdüzü Jandarma eski Komutanı Başçavuş Hüseyin Bal'ın da bulunduğu öne sürüldü. 
   Beylikdüzü beldesinin eski ismi olan eski Kavaklı Belediyesi Başkanı Orhan Tıraşoğlu ise 2 yıl önce "konut ve taksi yolsuzluğu" yaptığı iddiasıyla DGM'ye çıkarılmıştı. Bir yetkili, operasyonun, Tıraşoğlu'nun isminin karıştığı yolsuzluk soruşturması ile bağlantılı olduğunu ifade etti. 
   
   
</TEXT>
</DOC>
