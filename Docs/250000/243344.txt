<DOC>
<DOCNO> 243344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo25.html </URL>
<DATE> 2004/05/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Demirören Iviç, pazartesi gününe kadar bizi bekleyecek... 
</HEADLINE>
<TEXT>

     Beşiktaş Kulübü'nde 30 Mayıs Pazar günü yapılacak olağanüstü genel kurul toplantısı öncesinde başkan adaylarından Yıldırım Demirören, prensip anlaşmasına vardıkları Sırp futbolcu Vladimir İviç'in, kendilerini 31 Mayıs Pazartesi gününe kadar bekleyeceğini söyledi. 
     NTV'de canlı yayına katılan Demirören, konuyla ilgili bir soruyu cevaplarken, futbolcunun menajeriyle kendilerinin yaptığı, menajerin de oyuncuyla olan yetki sözleşmelerini gösterdi. 
     Başkan adayı Demirören, İviç'in pazartesi gününe kadar bekleyeceğini ve başkan seçilmesi halinde hemen İstanbul'a geleceğini söyledi. 
     Galatasaray Kulübü'nün bu futbolcuyla görüşmesinin normal olduğunu da dile getiren Yıldırım Demirören, ''Onlar kulüp yöneticileri, biz ise başkan adayıyız. Ancak, bir başkan adayının bu olay için 'altında kaldılar' açıklamasını yapması ağrıma gitti. Bunun seçime malzeme edilmesi beni üzdü'' diye konuştu. 
     
     ''BEŞİKTAŞ'I CAMİAYLA BİRLİKTE YÖNETECEĞİM'' 

     Tek hedefinin camiayı biraraya getirmek olduğunu vurgulayan Demirören, ''Beşiktaş'ı camiayla birlikte yöneten başkan olmak istiyorum'' dedi. 
     Demirören, Akatlar ve BJK Nevzat Demir Tesisleri'ni yönetim olarak genel kurul üyelerine açacaklarını dile getirdi ve genel kurul üyelerinden pazar günkü kongreye katılmalarını istedi. 

     
</TEXT>
</DOC>
