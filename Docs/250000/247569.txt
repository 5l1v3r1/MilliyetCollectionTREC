<DOC>
<DOCNO> 247569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonsiy10.html </URL>
<DATE> 2004/06/13/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Erdoğan "Türkiye, bölgede barış, dostluk ve sevgi için sigortadır" 
</HEADLINE>
<TEXT>

     Başbakan Recep Tayyip Erdoğan, ''Türkiye'nin, bölgesinde barış, dostluk ve sevgi için bir sigorta olduğunu'' söyledi. 
     Başbakan Erdoğan, ABD'den yurda dönerken uçakta gazetecilerle bir süre sohbet etti. 
     Bir gazetecinin, ''Bu yoğun tempo sizi yormuyor mu '' sorusu üzerine Erdoğan, '' Yorulmuyoruz dersek gerçekçi olmaz. Tabi ki yoruluyoruz'' dedi. 
     ''Belki yaşımızın verdiği güçle çok çalışıyoruz'' diyen Erdoğan, günde 6 saat uyuduğunu belirterek, ''Çok çalışmamız gerekiyor. Dünyayla ülkemizi kaynaştırmamız gerekiyor. Olayları tribünden izlerseniz bu olmaz. Masada olmamız lazım. Şu anda içe kapanma anlayışını kırdığımıza, aştığımıza inanıyorum. Sivil toplum örgütleri ve işadamlarıyla, Türkiye ile dünyayı birleştirmek için geziyoruz'' diye konuştu. İsrail-Filistin sorununun giderilmesi için arabuluculuk teklifinin hatırlatılması üzerine de Erdoğan, arabuluculuk teklifini kabul edeceklerin taraflar olduğunu ifade etti. 
     Erdoğan, ''Biz, böyle bir role hazır olduğumuzu ifade etmiştik. Ülke olarak barışın sağlanması için her türlü göreve hazırız. Türkiye, bölgede barış, dostluk ve sevgi için bir sigortadır. Kolayı herkes başarıyor. Önemli olan zoru başarmaktır'' dedi. 
     
</TEXT>
</DOC>
