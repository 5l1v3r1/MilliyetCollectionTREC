<DOC>
<DOCNO> 249578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun13.html </URL>
<DATE> 2004/06/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İsrail, Kuzey Irak'ta Kürt Komando yetiştiriyor... 
</HEADLINE>
<TEXT>

     İsrail'in, İran, Irak ve Suriye'de Kürtler'in yoğun olarak yaşadığı bölgelerde, Kürt komando birimleri yetiştirdiği ve bunları örtülü operasyonlarda kullandığı öne sürüldü. Türkiye ve İsrail arasında, Türk yetkililerin çıkışıyla kendisini gösteren gerginliğin, bu nedene dayandığı da savunuldu. 
     ABD'de haftalık olarak yayınlanan New Yorker dergisinde İsrail ve Kürtler ile ilgili çok önemli bir iddia ortaya atıldı. Konuyla ilgili haberi kaleme alan Pulitzer ödüllü muhabir Seymour M. Hersh, Irak'taki Ebu Gureyb Cezaevi'nde yaşanan işkence ve taciz skandalını ortaya çıkaran isim olması açısından önem taşıyor. 
     Hersh'in haberine göre, İsrailli ordu ve istihbarat yetkilileri, İran, Irak ve Suriye'de Kürtler'in yoğun olarak yaşadığı bölgelerde Kürt peşmergelerden oluşan komando birlikleri yetiştiriyor ve bunları örtülü operasoyonlarda kullanıyor. İsrail, "Şii milislerin gücünü kırmak için, Kürt ordusunu güçlendirmeyi ve İran'da bir üs oluşturarak, bu ülkede bulunduğundan şüphelenilen nükleer tesisleri yakından izlemeyi" amaçlıyor. 
     
     AMERİKAN KOMANDOLARININ YAPAMADIĞINI YAPACAK BİRİMLER 

     Geçen yıldan bu yana İsrail'in en gizli komando birimleri olan Mistaravim ile "aynı tarz ve aynı etkinlik içinde" operasyonlar yapması için eğitilen Kürt komando birimleri, Amerikan komandolarının yapamadığı biçimde, Irak içindeki Şii ve Sunni isyancıların liderliklerine sızmak, istihbarat toplamak ve sonrasında da liderleri öldürmeleri için de eğitiliyor. 
     Eski bir İsrail istihbarat yetkilisi konuyla ilgili olarak, "İsrail, Kürtler'i hep Saddam'ı dengelemek için, Makyavelist biçimde destekledi. Kürtler'le aynı safta bulunarak İsrail, Irak, İran ve Suriye'de gözlere ve kulaklara sahip olacak" diye konuştu. 
     
</TEXT>
</DOC>
