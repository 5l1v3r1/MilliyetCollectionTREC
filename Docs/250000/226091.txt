<DOC>
<DOCNO> 226091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun22.html </URL>
<DATE> 2004/03/27/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
ABD Aliyev, Ermenistan-Türkiye sınırının açılmasına karşı 
</HEADLINE>
<TEXT>

     ABD Dışişleri Bakan Yardımcısı Richard Armitage, ''Washington'un Ermenistan ile Türkiye arasındaki sınırın açılmasından yana olduğunu'' belirtti ve ''Ancak Azerbaycan Cumhurbaşkanı İlham Aliyev, bugünkü koşullarda Ermenistan-Türkiye sınırının açılmasına karşı'' dedi. 
     Armitage, Bakü'deki temaslarından sonra Bine havaalanında düzenlediği basın toplantısında, ''Aliyev'in Washington'un Ermenistan-Türkiye sınırının açılması önerisine olumlu yaklaşmadığını, bunun Ermeni işgali altındaki Yukarı Karabağ ile ilgili sorunun çözümüne engel olabileceği düşüncesinde olduğunu'' ifade etti. 
     ''Azerbaycan'ın Afganistan ve Irak'taki barış operasyonlarına katılımından memnun olduklarını, bunun bölgedeki barış ve istikrara katkı sağladığını'' belirten Armitage, ''buna rağmen Azerbaycan'da askeri üs kurmayı planlamadıklarını ve bu konunun Aliyev ile görüşmesinde gündeme gelmediğini'' kaydetti. 
     
     YUKARI KARABAĞ 
     ''Ermeni işgali altındaki Yukarı Karabağ ile ilgili sorunun çözümünün uzamasından endişe duyduklarını'' anlatan Armitage, ''Kosova'daki olaylar, Yukarı Karabağ'da da sıcak savaş çıkabileceği endişesi uyandırıyor'' dedi. 
     Armitage, Ermenistan'da olası bir iç karışıklığın Azerbaycan ile savaşa yol açıp açmayacağı sorusu üzerine, ''bu konunun Erivan ziyareti sırasında ele alındığını ve Cumhurbaşkanı Robert Koçaryan'ın kendisine bu yönde endişe etmek için bir neden bulunmadığını bildirdiğini'' söyledi. 
     ''Bölgedeki durumun her an değişebileceği olasılığından rahatsız olduklarını'' ifade eden Armitage, ''bu rahatsızlığa da Kosova'daki olayların neden olduğunu'' kaydetti. 
     ''AGİT Minsk Grubu'nun Yukarı Karabağ sorununun çözümü sürecinde sadece arabuluculuk yaptığına'' işaret eden Armitage, ''çözüme yönelik temel önerilerin Erivan ile Bakü tarafından yapılması gerektiğini'' vurguladı, ''Sorunun çözümü kolay olsaydı, sorun çoktan çözülürdü'' dedi. 
     
     İNSAN HAKLARI 
     ABD Dışişleri Bakanlığı'nın Azerbaycan'da demokrasi ve insan haklarının durumuna ilişkin raporuna da değinen Armitage, ''Azerbaycan'da insan haklarıyla ilgili genel durum daha iyi olabilirdi'' diye konuştu. 
     ''Azerbaycan'da insan haklarının korunması konusunun Aliyev'in yanı sıra muhalefet liderleriyle yaptığı görüşmede de ele alındığını'' anlatan Armitage, ''demokrasi ve insan haklarının gelişmesi sürecinde yardıma hazır olduklarını'' söyledi. 
     Armitage, ''bu amaçla özel programlar uygulamak istediklerini, Bakü'den de olumlu yanıt aldıklarını'' kaydetti. 
     ''Azerbaycan'da bağımsız ve özgür basının oluşmasından yana olduklarını'' dile getiren Armitage, ''düzeltilmesi için Milli Meclis'e geri gönderilen 'kamusal televizyon' yasasına büyük önem verdiklerini, bu televizyonun tam anlamıyla bağımsız olmasını beklediklerini'' bildirdi. 
     Richard Armitage, daha sonra Washington'a gitmek üzere Bakü'den ayrıldı. 
     
</TEXT>
</DOC>
