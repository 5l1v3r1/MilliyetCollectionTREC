<DOC>
<DOCNO> 245445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/ekonomi/aeko.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Teklif yeni, ortak eski 
</HEADLINE>
<TEXT>


Çukurova Grubu'nun, BDDK'ya sunduğu yeni teklifte yine daha önce YKB'de hisse devri için Bankalar Kanunu'nca uygun bulunmayan 5 milyar sermayeli Northway Petrolium Services'ın adı geçiyor. Görüşmelerde bu nedenle arpa boyu yol alınamadığı söyleniyor 

Songül Hatisaru 

Çukurova Grubu'nun BDDK'ya olan borçlarını 15 yıl yerine 15 ayda ödemek için 'bu kez anlaşırız' havasıyla sunduğu yeni teklifte kredi temin edecek şirket olarak yine 5 milyar sermayeli Northway'in adının geçtiği öğrenildi. 
Dün sabah saatlerinde, Reuters'in 'bir yetkiliye' dayandırdığı TMSF ile Çukurova Grubu'nun borçlarının erken ödenmesi konusunda anlaşmaya varıldığı ve anlaşmanın detaylarının 10 gün içinde açıklanacağı haberi geldi. 
Çukurova Grubu da, yine sabah İMKB'ye yaptığı açıklamada, 'Dış kredi temini ile erken ödeme amaçlı görüşme başlatmak üzere TMSF ile Yapı ve Kredi Bankası YKB nezdinde başvuruda bulunduğunu' açıkladı. Reuters'ın haberine göre aynı yetkili grubun toplam borcunun 3.5 - 4 milyar dolar olarak hesaplandığını, bunun yüklü miktardaki ilk taksidinin bir ay içinde ödeneceğini, geri kalanı da 15 aya yayılabileceğini belirtmişti. 
Bizim aldığımız duyumlar BDDK ile Çukurova Grubu arasındaki görüşmelerde bir arpa boyu yol alınamadığı yönünde. Çünkü yeni olarak sunulan teklifte, kredi temin edeceği söylenen şirket daha önce BDDK'nın uygun bulmadığı Northway imiş. Nitekim Reuters'ın haberinden sonra Bankacılık Denetleme ve Düzenleme Kurumu da, grubun verdiği teklifler ile ilgili olarak varılmış bir anlaşma bulunmadığını açıkladı. 

Sermayesi 5 milyar 
En az 4 milyar dolar kredi tesis edecek mevcut kurla 6 katrilyon lira olan Northway'in sermayesi 2 bin pound mevcut kurla yaklaşık 5 milyar 496 milyon lira. Bugünkü kurla 6 katrilyon lira kredi tesis edeceğini söyleyen Northway İngiltere ile İrlanda arasında Island Of Man adasında kurulu, 5 milyar sermayeli küçük bir şirket. 

Yüzde 13'ü de istemişti 
Önceki teklife göre, Northway Petrolium Services adındaki şirkete temin edeceği beş milyar dolarlık kredi karşılığında Fon'un elinde bulunan yüzde 40 oranındaki rehinli YKB hissesi bu şirkete rehin edilecekti. 
Eski teklifte Çukurova Grubu'nun Pamukbank'tan dolayı mülkiyeti TMSF'ye geçen yüzde 13 oranındaki hissenin de başka bir şirkete satılmasını istemesi BDDK'yı kuşkulandırmış ve teklif kabul edilmemişti. El konulan bankası Pamukbank nedeniyle bankacılık yapma izni olmayan Karamehmet'in, bankacılık yapma şartlarına haiz olmayan Northway'e geçecek hisselerle birlikte yüzde 13'lük payın da kardeşine ait bir şirkete satılmasını sağlayarak bankacılık yapma izni olmadığı halde sektöre yeniden girme planı BDDK' dan dönmüştü. 
Duyumlarımıza göre, BDDK bu yüzde 13'lük hissenin Karamehmet'in kontrolündeki bir şirkete satılması talebine Bankalar Kanunu'na uygun olmadığı için kesin olarak sıcak bakmıyor. Bu talebin yeni teklifte bu nedenle yer almadığı yönünde. 

Superonline'da 50 milyon dolarlık batık iddiası Yapı ve Kredi Bankası, dolaylı olarak yüzde 72.36 iştiraki olan internet servis sağlayıcısı Superonline'ın sermaye artırımına katılacağını ve söz konusu artırımla şirketin bankaya olan borçlarının kapatılacağını bildirdi. İMKB'ye yapılan açıklamaya göre YKB Yönetim Kurulu, Çukurova Grubu bünyesinde bulunan 63.05 trilyon liralık mevcut sermayesini 41.01 trilyon lira artırarak 104.06 trilyon liraya çıkaracak olan Superonline'ın sermaye artırımına 37.55 trilyon lira iştirak edilmesini kararlaştırdı. 
Duyumlarımıza göre karar zamanında YKB'den kredi olarak alınan paraların geri ödenmemesi nedeniyle alınmış. 
Geçtiğimiz günlerde Genel Müdürü Savaş Ünsal'ın görevden alınmasıyla gündeme gelen Superonline'da 50 milyon dolar tutarında banka kredisinin geri ödenemediği ve bu nedenle sermaye artırımı yapmak zorunda kalındığı iddia ediliyor. Hatta Ünsal'ın bu nedenle görevden alındığı söyleniyor. 

Haberler yanıltıyor 
Öte yandan, BDDK ile Çukurova Grubu'nun anlaştığı yönündeki haberler Çukurova hisselerini hareketlendirdi. Reuters'e düşen haberin daha sonra doğrulanmaması borsacıları öfkelendirdi. Haberle birlikte YKB yüzde 9.38'lik artışla 3.500 seviyesine çıkarken Turkcell yüzde 9.09'luk artışla 18.000 TL'ye yükseldi. İMKB çıkan haberler nedeni ile saat 10 56'da Çukurova hisselerinin sırasını işleme geçici olarak kapatıldığını duyurdu. 

Hisseler iki yılda satılacak BDDK ile yapılan protokol gereğince, Çukurova Grubu'nun YKB'deki ortaklık yapısını sona erdirmesi gerekiyor. 
Protokole göre 6.2 milyar dolar tutarındaki borç 15 yıla yayılmasına karşın Çukurova Grubu'nun, bu borcu 15 ay içinde ödemek istemesinde protokoldeki bu madde etkili. 
Çünkü eğer grup borçlarını ödeyemez ise YKB mülkiyetinde bulunan yüzde 20 oranındaki Turkcell Holding hissesini kendisi satabilir. 

Çoğunluk korkusu 
Turkcell Holding'in yüzde 53'ü Çukurova'ya, yüzde 47'si ise Sonera'ya ait. Çukurova'ya ait payın yüzde 20'si YKB'nin mülkiyetinde, dolayısıyla Fon' un kontrolünde. Grup elindeki YKB hisselerini iki yıl içinde elden çıkaracak. 
Ancak grup eğer TMSF'ye borcunu ödeyemez veya aksatırsa YKB mülkiyetindeki Turkcell Holding hisselerinin satışı gündeme gelebilecek. 
Böyle bir gelişme yaşanır ve YKB elindeki Turkcell Holding hisselerini satar ve Çukurova Grubu bu hisseleri alamaz ise sorun çıkabilir eğer bu hisseleri Teliasonera alırsa Çukurova Grubu Turkcell'deki çoğunluk hissesini kaybeder. 


</TEXT>
</DOC>
