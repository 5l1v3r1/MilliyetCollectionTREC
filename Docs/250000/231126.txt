<DOC>
<DOCNO> 231126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/ekonomi/eko01.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çözümsüzlüğün bedeli ağır olur' 
</HEADLINE>
<TEXT>

   Maliye Bakanı Unakıtan, 'Kıbrıs'ta çözümsüzlüğün bedeli var. Bu bedeli Türk milleti ödüyor' dedi 
      EKONOMİ SERVİSİ 
   
   Maliye Bakanı Kemal Unakıtan, Kıbrıs'ta çözümsüzlüğün bedelinin ağır olduğunu söyledi. Unakıtan, İstanbul Serbest Muhasebeci Mali Müşavirler Odası ve Gelirler Kontrolörleri Derneği'nin "Enflasyon Muhasebesi ve Kayıt Dışı Ekonomi" panelinde gazetecilerin sorularını yanıtladı. 
   Hükümet olarak Kıbrıs'ta çözümden yana olduklarını belirten Unakıtan, "Eğer bu son fırsatı da kaçırırsak, bunun faturasını ağır öderiz. Çözümsüzlüğün bedelini Türk milleti ödüyor" dedi. Unakıtan, "Kıbrıs milli bir davadır. Bunun para yönü belki daha sonra tartışılması gerekir. Ama ben Maliye Bakanı olarak belirtmek isterim, Kıbrıs'ın bütçede bir yükü var" diye konuştu. Yükün miktarı sorulunca Unakıtan şunları söyledi "2004 bütçesinde ilk ödeneklerde 570 trilyon lira koyduk buna. Ama bütün kalemlerde yüzde 13 azaltma yaptık. Yalnız maaş kalemlerinde yapmadık. O azalmadan, o ödenek de hissesini aldı. Bir de oranın kalkınması için 100 - 150 trilyon lira kadar da kredi ödemelerimiz var. Orada askerlerimiz var. Bunların hepsi bütçenin üzerindeki kalemler." Döviz fiyatındaki yükselişe ilişkin soru üzerine ise Unakıtan, "Bu kadar yükselmeler bizi fazla üzmez" dedi. 
   
   Naylon faturaya hapis 
   Unakıtan, kayıtdışı ekonomiyle mücadeleyle ilgili olarak da vatandaşlık numarasıyla vergi numarasını birleştireceklerini söyledi. 
   Bankadan geçirilecek ödeme tutarını 8 milyara indireceklerini kaydeden Unakıtan, naylon fatura basanları da hırsıza benzeterek, "Bunu alışkanlık haline getirmiş adamlara hapis cezası getiriyoruz" dedi. 
   
   'Cevap veremeyenin icabına bakarız...'    Unakıtan, bir ülkede mükelleflerin yarısından fazlasının, beyanlarında zarar göstermesinin normal olmadığını belirterek, "Davetler başlıyor. Hepsi gelip hesabı verecek. Cevaplarını vermeyenin de icabına bakacağız" dedi. Mayıs ayından itibaren davetlerin başlayacağını bildiren Unakıtan, şöyle devam etti "Şimdi davet salonlarını düzenliyorum. Hepsi gelip hesabını verecek. Bir tane mükellef alıp vıdı vıdı adamı iflas ettirene kadar inceleme yok. Bundan sonra toplu... O gelirle geçinebiliyor musun, taksi paranı karşılayabiliyor musun cevabını isteyeceğiz. Cevap vermeyenin de icabına bakacağız." 
   
   'Ayda bir defa hasta bakan doktor var'    Maliye Bakanı Unakıtan, doktorlara yönelik şunları söyledi "Öyle doktorlar var ki, sanki ayda bir hastaya bakıyor. Öyle yağma yok. Bundan sonra protokol defterine yazacak. Maliyeden tasdikli defter olacak. O protokol defterine hastanın numarasını, reçetesine de yazmak mecburiyetinde. Ankara'da bütün reçetelere kontrol sistemi kurduk. Bütün reçeteler benim kontrolüm altında. Hepsi bilgisayarda. Reçeteleri alacağım, doktor beylere diyeceğim ki, 'Bak bu reçeteleri vermişsiniz. Bundan dolayı hastalardan ne kadar aldınız. Onları da şöyle bir görelim bakalım." 
   
   
</TEXT>
</DOC>
