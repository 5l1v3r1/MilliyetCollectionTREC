<DOC>
<DOCNO> 245778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy10.html </URL>
<DATE> 2004/06/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
NATO Zirvesi'nde İstanbul dışından 10 bin polis görev yapacak 
</HEADLINE>
<TEXT>

     28-29 Haziran tarihlerinde yapılacak NATO Zirvesi öncesi güvenlik ile ilgili hazırlıklar aralıksız sürüyor. İçişleri Bakanı Abdülkadir Aksu, Zirve'de İstanbul dışından 10 bin polisin görev yapacağını açıkladı. 
     Bakan Aksu, Abant'ta AK Parti İstanbul İl Teşkilatı Değerlendirme Toplantısı'na ara verildiği sırada NATO Zirvesi ile ilgili soruları yanıtladı. 
     İstanbul'daki zirveye 60-65 devlet başkanı, cumhurbaşkanı ile aynı sayıda genelkurmay başkanı ve bakanın katılmasının beklendiğini söyleyen Aksu, hazırlıklarla ilgili şu bilgileri verdi 
     ''Zirvede güvenlik açısından en küçük ihtimalleri dahi düşündük. Dışişlerinde görevli bir büyükelçi başkanlığında bir organizasyon komitesi kurduk. Zirvenin güvenliği, Emniyet Genel Müdürlüğü, Jandarma Genel Komutanlığı ve Sahil Güvenlik Komutanlığı tarafından ortaklaşa sağlanacak. Bu konuda bütün planlamalar yapıldı. Zirvede, İstanbul dışından 10 bin polis görev yapacak. Zirve süresince Emniyet Genel Müdürlüğü ve Jandarma Genel Komutanlığı'na ait araçlar görev yapacak.'' 
NATO Zirvesi'nde insanların demokratik tepkiler göstermelerinin normal olduğuna işaret eden Aksu, ''Zirve sırasında açıklama yapacak gruplara, Toplantı ve Gösteri Yürüyüşleri Kanunu kapsamında tahsis edilen miting alanları dışında 16 alan tahsis ettik. Türkiye, AB siyasi kriterleri çerçevesinde önemli kararlara imza attı. Biz, bu kararları AB istiyor diye almıyoruz. İnsanlarımızın demokratik haklarını kullanmaları bizim de isteğimiz'' dedi. 
     
     ZİRVE İLE İLGİLİ BİLGİLER 

     - Bu seneki zirveye yeni üyelerle birlikte toplam 33 üye ülkenin üst düzey yöneticilerinin katılması bekleniyor. NATO ile ortak hareket eden ülkelerle beraber bu sayının 60-65 devlet başkanı, başbakana ulaşması bekleniyor. Zirveye gelecek toplam delege sayısı 3 bin 500. Medya mensuplarının sayısı da aynı. 

- 28-29 Haziran tarihlerinde iki zirve toplantısı yapılacak. Birinde NATO'ya üye ülkelerin devlet ve hükümet başkanları, diğerinde ise üye ülke devlet başkanları ve başbakanları ile ortak ülkelerin yöneticileri bir araya gelecek. Zirvelerin yapılacağı yer Lütfi Kırdar Kongre ve Sergi Sarayı. Saray, NATO formatına göre hazırlanacak. Yani NATO amblemli yuvarlak bir salon olacak. Medya için de Harbiye Askeri Müze ve Kültür Merkezi elden geçiriliyor. Müzede medya mensupları için toplantıların basına açık kısmını kapalı devreden izleyebilecekleri bir sistem hazırlanacak. 24 saat boyunca ilkyardım, bankacılık hizmetleri verilecek. Zirvede Dışişleri Bakanlığı, Telekom, Başbakanlık Basın Yayın personeli de görev alacak. 

- Zirvede neler konuşulacağı ile ilgili şimdilik sadece tahminler yapılıyor. Bunlara göre Irak meselesi masaya yatırılacak, NATO Türkiye'den Afganistan'a asker göndermesini isteyecek. Ayrıca NATO'ya yeni ülkeler katıldıktan sonra yapılan ilk zirve bu. Bu durumun da konuşulması bekleniyor. 

- Atatürk ve Esenboğa havaalanlarının konukevlerinde perde, koltuk, halı, pisuvar ve fayanslar ile kapı kolları ve basın odası yenileniyor. Ahşap aksam, elektrik, soğutma-ısıtma tesisatı elden geçirilip boya badana yapılacak. İstanbul Havalimanı'na baba Bush zamanında alınan TV de oğul George W. Bush için yerini daha büyük ekran bir TV'ye bırakacak. 
     - Güvenlik ile ilgili olarak İstanbul Emniyeti'nde bir dizi özel eğitimlerin verildiği daha önce basına yansımıştı. Bunları hatırlayacak olursak 
İstanbul Emniyet Müdürlüğü bünyesinde özel bir birim kuruldu. 
Bu birimin başında İstanbul Emniyet Müdürü Celalettin Cerrah var. 
Haziran ayı sonuna kadar güvenlik alarmı devreye sokuldu. 
Bazı bölgeler trafiğe kapatılacak, zirve boyunca helikopterler İstanbul üzerinde uçacak. 
İstanbul ve Çanakkale boğazlarında da zirve öncesi ve zirve sırasında bomba aranacak. Bu işle görevlendirilen 20 balıkadam olduğu söyleniyor. 
Kendi özel korumaları hariç lider başına 30 VIP koruma düşecek. Bunun için 1500 kişi eğitildi. Yabancı dil bilen polisler özel bir eğitimden geçiriliyor. 
Yeni mezun olan 5 bin polis ilk görevini zirve sırasında yapacak. Yaklaşık 20 bin polisin zirvede görev yapacağı tahmin ediliyor. 
Beyoğlu, Şişli ve Beşiktaş belediyelerinde haziran sonuna kadar nikahlar iptal. 
Dört ilçede Beyoğlu, Şişli, Beşiktaş ve Eminönü çalışan ve yaşayan yaklaşık 300 bin kişinin güvenlik bilgileri kontrol edildi. 
Bu bölgelerde binalarda yapılacak değişiklikler daha önce çekilen uydu fotoğraflarıyla karşılaştırılıp kontrol edilecek. 
Beş yıldızlı otellerde çalışan personelin sabıka bilgileri de araştırıldı. "Şüpheli" bulunan 15 kişinin zorunlu olarak izne çıkarıldığı iddia ediliyor. 
AKUT'a göçüklerde kullanılan dinleme ekipmanları sipariş edildi. 
511 otomobilin eskort olarak kullanılacağı, Habitat Vadisi'nde 50 keskin nişancının konuşlanacağı da yayılan haberler arasında. 
Yaklaşık 350 CIA ajanının Türkiye'ye geleceği hatta 60 ajanın şu anda Türkiye'de olduğu söyleniyor. 
Zirveye katılacak ABD heyetinin 1000 kişiyi bulacağı da tahminler arasında. Başkan George W. Bush'un Türkiye'ye gelişinden önce üç kargo uçağı, 12 zırhlı makam aracı ve elektronik karıştırıcılı ve patlayıcı sensörlü araçları getirecek. 
Türkiye'nin de 500 zırhlı araç satın aldığı belirtiliyor. Bush için "yarasa perdesi" denilen kalkan sistemi uygulanacak. 
44 noktaya uydu destekli kamera konulacak ve Türk hava sahası Pentagon tarafından denetlenecek. 
İstanbul Lütfi Kırdar Kongre ve Sergi Sarayı'nın çevresinde 30 kilometre yüksekliğe kadar uçuşlar yasaklanacak. 
Eskişehir'de de bir alarm filosu hazır bekletilecek. 

Bu kadar güvenlik önlemini nedeni ise geçtiğimiz ay New York Times'ın manşetine de taşıdığı gibi, El Kaide teröristlerinin bir süredir "kirli bomba" denen kimyasal ya da biyolojik silahlar üzerinde çalıştığı iddiaları. Haberde de NATO'nun İstanbul Zirvesi ile Atina'daki Olimpiyat Oyunları'nın hedefte olduğu vurgulanmıştı. 

     
</TEXT>
</DOC>
