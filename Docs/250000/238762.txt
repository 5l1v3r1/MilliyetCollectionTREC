<DOC>
<DOCNO> 238762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun21.html </URL>
<DATE> 2004/05/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yunanistan Erdoğan'ın ziyaretiyle iyi ilişkiler teyit edildi 
</HEADLINE>
<TEXT>

     Yunanistan hükümet sözcüsü Teodoros Rusopulos, Başbakan Recep Tayyip Erdoğan'ın Yunanistan ziyaretinin, ''iki ülke ve Erdoğan ile Başbakan Kostas Karamanlis arasındaki iyi ve dostane ilişkileri teyit ettiğini'' söyledi. 
     Rusopulos, yaptığı basın toplantısında, Erdoğan'ın ziyaretinin ikili ilişkilerin esaslı bir biçimde düzelmesi için yeni bir dinamik yarattığını vurguladı. 
     Rusopulos, ''Uzun yıllar sonra bir Türk başbakanı ülkemize resmi ziyaret yapmıştır. Bunun yeni bir başlangıç olarak son derece önemli olduğu kanısındayız'' dedi. 
     
     YUNAN BASINI 
     Bu arada, Yunan basını, Atina'nın Erdoğan'ın ziyaretinden çok memnun ve ikili ilişkilerde yeni bir dönemin başladığı kanısında olduğunu yazdı. 
     Başbakan Erdoğan'ın Batı Trakya ziyaretinde tavrının özellikle memnun edici olduğunu belirten gazeteler, Erdoğan'ın ziyaretinde ''Avrupalı bir profil çizdiğini ve tepki yaratması olası tavırlardan özenle kaçındığını'' belirttiler. 
     Erdoğan'ın ''Dindaşlarına Yunan ve AB vatandaşı olduklarını'' ve güçlü bir Yunanistan için çalışmaları çağrısında bulunduğunu kaydeden Yunan basını, Başbakan'ın, sorunları olduğunu söyleyen Azınlık üyelerine, ''Kimse size kimliklerini terk edin demedi, ama Yunan vatandaşı olduğunuzu unutmayın'' diye yanıt verdiğinin altını çizdi. 
     Gazeteler, Erdoğan'ın gezisinin bölgede artık yeni bir ortam bulunduğunu söyleyenleri haklı çıkardığını da kaydettiler. 
     
</TEXT>
</DOC>
