<DOC>
<DOCNO> 216727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sondun10.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Focus Dergisi Uzanlar için ''Oyun Bitti'' başlığını kullandı... 
</HEADLINE>
<TEXT>

     Alman Focus dergisi, dolandırıcılıkla suçlanan Uzan ailesiyle ilgili bir haberi ''Oyun bitti'' başlığıyla verdi. 
     Derginin haberinde, ''bir zamanlar dokunulmaz olarak görülen'' Kemal Uzan'ın geçen yıl oğulları Yavuz ve Hakan Uzan ile birlikte şirket binasının çatısında bulunan bir helikopterle polisten kaçtığı, savcılığın Kemal Uzan hakkında gıyabında açılacak davada toplam 145 bin yıl hapis cezası talebinde bulunacağı, Uzan'ın bunun ''sadece'' 36 yılını hapiste geçirmek zorunda kalacağı belirtildi. 
     ''Boğaziçi'nin Berlusconileri'' olarak nitelendirilen Uzan ailesinin lüks yatlara, Akdeniz'de bir adaya, gayrımenkullere, çeşitli şirketlere ve bankaya sahip olduğuna işaret edilen haberde, Uzan ailesinin sonunu da İmar Bankası ile ilgili dolandırıcılık suçlamalarının hazırladığı kaydedildi. 
     Uzanların, aralarında Star medya grubu ile Telsim şirketinin de bulunduğu 219 şirket üzerindeki kontrolünü kaybettiği, aile üyeleri yurtdışına kaçarken, sadece Cem Uzan'ın Türkiye'de kalarak ailesini savunmaya çalıştığı anlatıldı. 
     Hakan Uzan'ın Singapur'a kaçtığı, Kemal Uzan'ın ise nerede olduğunun bilinmediği kaydedilen haberde, ''Forbes dergisi Kemal Uzan'ı 2003 yılında en zengin işadamları listesinde gösterdi. Adının 2004 listesinde yer almayacağı kesin'' denildi. 

     
</TEXT>
</DOC>
