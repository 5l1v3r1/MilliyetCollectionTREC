<DOC>
<DOCNO> 224446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun44.html </URL>
<DATE> 2004/03/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Avrupa Konseyi Kıbrıs sorununa çözüm bulunabilir 
</HEADLINE>
<TEXT>

     Avrupa Konseyi Genel Sekreteri Walter Schwimmer, Kıbrıs sorununa kolay bir çözüm bulunabileceğine inandığını bildirdi. 
     Schwimmer, İsviçre'de Kıbrıs sorununun çözümüne ilişkin düzenlenecek dörtlü toplantıdan önce bildiri yayınladı. 
     ''Kıbrıs sorununa adil ve kalıcı bir çözüm bulmak için son 30 yıldır hiç bu kadar elverişli bir ortam yakalanamadığı'' ifade edilen bildiride, ''soruna bir çözüm bulunduğu takdirde, Kıbrıs'ın, Avrupa ve dünyanın başka bölgelerindeki diğer sorunların çözümü için de umut ve ilham kaynağı olabileceği'' kaydedildi. 
     Bildiride, bunun aksi olması halinde, uluslararası toplulukta büyük hayal kırıklığı yaşanabileceği uyarısında bulunuldu. 
     Schwimmer'in bildirisinde, Avrupa Konseyi'nin Kıbrıs sorununun çözümü konusunda BM Genel Sekreteri Kofi Annan'a elinden gelen yardımı yapmaya hazır olduğu belirtildi. 
     Avrupa Konseyi Genel Sekreteri, bir süre önce yaptığı açıklamada, sorunun çözümüne ilişkin girişimler çerçevesinde Kıbrıs'taki Türk ve Rum siyasi parti liderlerini Strasbourg'da bir araya getirmeyi planladığını açıklamıştı. 
     
</TEXT>
</DOC>
