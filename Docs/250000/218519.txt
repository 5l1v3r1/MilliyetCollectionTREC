<DOC>
<DOCNO> 218519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko06.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji stratejisinde uzlaşma sağlandı... 
</HEADLINE>
<TEXT>

     Uzun süredir devam eden ''Enerji Stratejisi'' oluşturma çalışmalarında önemli bir aşamaya gelindi. 
     Enerji ve Tabii Kaynaklar Bakanı Hilmi Güler ve Maliye Bakanı Kemal Unakıtan, Devlet Planlama Teşkilatı DPT , Hazine, Enerji ve Tabii Kaynaklar Bakanlığı müsteşarları, Özelleştirme İdaresi Başkanı, Enerji Piyasası Düzenleme Kurumu EPDK Başkanı ve ilgili genel müdürlerin katıldığı toplantıda ana prensiplerde uzlaşmaya varıldı. 
     Enerji Stratejisi'nin 7 Mart'a kadar tamamlanarak Bakanlar Kurulu'na sunulması öngörülürken, Dünya Bankası Türkiye Direktörü Andrew Vorking'in de hazır bulunduğu uzmanların sunumunda Türkiye'nin genel enerji ve ekonomik dengesi, AB'ye uyum çerçevesinde yapılması gerekenler ve neler yapılabileceği anlatıldı. 
     Akabinde yapılan tartışmalarda enerji özelleştirmeleri konusunda enerji fiyatlarını çok fazla artırmayacak şekilde bir yöntem uygulanması ve özelleştirme sonucu verimliliğin artırılması, kayıp-kaçağın azaltılması ilkelerinden hareket edilmesi benimsendi. 
     
     EN FAZLA TARTIŞMA BÖLGE SAYISINDA YAŞANIYOR... 
     Özelleştirmede en fazla tartışma ise bölge sayısında yaşanıyor. Genel olarak az sayıda bölge tespit edilmesinin daha ekonomik olacağı görüşü hakim olmasına karşın, özelleştirmenin hızla yapılması gereği dikkat alındığında, yeni bir çalışmanın uzun süreceğinden dolayı 21 bölge şeklinde dağıtım tesislerinin özelleştirilmesi ağırlık kazanıyor. Ancak yine de bu rakamın yapılacak teknik çalışmalarda netleşeceği belirtiliyor. 
     Dünya Bankası hazırlıkların tamamlanarak 2005 yılı sonuna kadar elektrik dağıtım tesislerinin, 2006 yılı sonuna kadar da üretim tesislerinin özelleştirilmesinin tamamlanmasını öngörürken 2007 yılına kadar serbest tüketici limitinin önemli ölçüde düşürülmesini bekliyor. 
     Maliye Bakanlığı ise EPDK'nın bir danışman firma eşliğinde sıkı bir çalışma ile hazırlıkları 6 ayda tamamlayabileceği ve 2004 yılının kaybedilmemesi gerektiği görüşünde. 
     DPT'nin arz güvenliğini sağlamak amacıyla yatırımları desteklemede kullanılması amacıyla sistem garanti fonu oluşturulması fikrine ise genel olarak sıcak bakılmadığı öğrenildi. 
     Toplantıda Enerji ve Tabii Kaynaklar Bakanlığı da arz güvenliğinin sağlanması konusunda Dünya Bankası uzmanlarının sunumunda yeterli yer ayrılmadığı görüşünde. 
     
</TEXT>
</DOC>
