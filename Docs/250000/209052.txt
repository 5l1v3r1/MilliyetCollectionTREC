<DOC>
<DOCNO> 209052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun35.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş, bakanlığı devraldı ama... 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar, Dışişleri Bakanlığı görevini devralırken, eski Dışişleri ve Savunma Bakanı Tahsin Ertuğruloğlu bakanlığa gelmedi. 
     Bakanlığa sivil plakalı araçla gelen Serdar Denktaş, Dışişleri Bakanlığı'na bağlı daire müdürlerini de yanına alarak bir basın toplantısı düzenledi. 
     Devlette önemli bir bakanlığı resmen devraldığını belirten Denktaş, ''Gönül arzu ederdi ki eski Dışişleri Bakanı arkadaşımdan burada bu devri yapabilelim. Ama mümkün olmadı. Ben yine de kendisine vermiş olduğu hizmet nedeniyle teşekkürlerimi sunuyorum'' dedi. 
     Dışişleri Bakanlığı'nın devlette önemli olduğunun altını çizen Denktaş, bakanlık personeliyle uyumlu çalışmaları sürdüreceklerini kaydetti. 
     Serdar Denktaş, önemli gelişmelerin meydana geleceği bir dönemde bulunulduğuna işaret ederek, CTP-DP hükümetinin ''toplumsal uzlaşma ve çözüm hükümeti'' adı altında kurulduğunu belirtti ve ''Bu sürecin çözüm kısmında çok daha aktif, çok daha girişken bir süreç yaşayacağız'' ifadesini kullandı. 
     ''Çözüme ulaşmanın sadece KKTC ve Türkiye'nin elinde olan bir sonuç olmadığını'' kaydeden Denktaş, ''Bir çözüme ulaşmak, Rum tarafının, Yunanistan'ın, Avrupa Birliği'nin ve BM'nin de bu çözüm sürecine en az bizler kadar, Türkiye kadar katkı koymasıyla mümkün olacaktır. Bunun bilinciyle biz çok yoğun bir çalışma temposu içerisinde hareket edeceğiz'' diye konuştu. 
     Serdar Denktaş, eski bakan Tahsin Ertuğruloğlu'nun, ''Makam boştur, ilgili kişi giderse gider işgal eder. Ben devir-teslim işini gayri yasal bir kişiye yapmam'' yolundaki açıklamasıyla ilgili bir soru üzerine şöyle konuştu 
     ''Buna bir yorum yapmak istemiyorum. Gönül arzu ederdi ki böyle bir söz sarf etmemiş olsun. Bir taraftan, 'sözde hükümet, sözde bakan' diye üzerimize saldıran bir komşumuz varken, benzeri sözler sarf eden arkadaşımızın olmamasını tercih ederdim, ama önemli değil. Bir iddiaları vardır, bu iddiaları elbette Anayasa Mahkemesi cevaplandıracaktır. Bu söylediklerini anlayışla karşılamak istiyorum ve daha fazla da yorum yapacak değilim.'' Bu arada ikamet sorunu nedeniyle, Başsavcılığın, ''görevden alınarak yerine atama yapılması'' yönünde görüş belirttiği DP'li bakanlardan Tarım ve Orman Bakanı Raşit Pertev de görevini eski Bakan İrsen Küçük'ten devraldı. 
     
</TEXT>
</DOC>
