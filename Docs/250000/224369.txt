<DOC>
<DOCNO> 224369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/spor/yercan.html </URL>
<DATE> 2004/03/22/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Gereksiz stres 
</HEADLINE>
<TEXT>

   
   Kabul, zor bir rakipti Denizlispor, zirve potasına girmiş Trabzon- spor için. Hem UEFA hedefini kovalıyor, hem de deplasmanda oynadığı futbolla rakiplerine kök söktürüyordu. Ama kabul gören bir gerçek daha vardı ki, Bordo - Mavili ekip de kazanmayı öğrenmiş, takım futbolu oynamaya başlamıştı. Seri galibiyetler, kupa finalistini ligdeki şampiyonluk yarışında da iddialı duruma getirmişti. Böyle bir atmosfer içinde mutlak kazanmak zorunda olduğu maça çıkan Karadeniz ekibi sıkıntılar yaşadığı bir galibiyet elde etti. 
   Sakatlar, cezalılar derken, yokluklar içinde "harikalar yaratan" Ziya Doğan bu kez "nerede çokluk"un bocalamasını yaşadı. Sahaya sürdüğü on birin Denizlispor karşısında başarılı olmasını beklemek hayal kurmaktan öte anlam taşımıyordu. Oturmuş taşları yerinden söken ve akıl almaz bir maceranın içine giren Ziya Doğan, bu "tehlikeli oyununu" ilerleyen dakikalarda farketti ve yerinde müdahale ile "mantık oyununa" çevirdi. Sol kanadın son haftalardaki etkili silahı Volkan'ı orta sahaya çekti, yine aynı kanatta oynamaya alışmış Emre Toraman'ı da sağ kanada yerleştirerek adeta yok etti. Defansın soluna monte ettiği Hasan Üçüncü'yü ise sapır sapır döküldüğü dakikalarda sadece seyretti. Denizlispor, Serhat ve Çağdaş'ın ayağından mutlak iki pozisyonu harcayınca tehlikenin farkına varan ve kendine gelen Doğan, Mehmet Yılmaz ve Agustine değişiklikleri ile gecikmiş neşteri vurdu. İlerleyen dakikalarda büyük risk alarak Yattara'nın da oyuna girmesiyle beş forvetle rakibine saldıran Trabzonspor aradığı golü ve huzuru son beş dakikada Mehmet Yılmaz ile buldu. 
   Son haftalardaki futbolunun aksine Denizlispor karşısında hafızası silinmiş bir görüntü içindeki Trabzonspor'un zirve yarışının stresine girdiği apaçık ortadaydı. Doğan yakaladığı bu başarı grafiğini sürdürmek istiyorsa, takımın üzerindeki baskıyı en aza indirmeli. Yoksa yıllar sonra ele geçen fırsat ilerleyen haftalarda uçup gidebilir. 
   Karşılaşmanın hakemi Selçuk Dereli oldukça başarılı bir maç yönetti. Pozisyonlara yakınlığı ile dikkat çeken Dereli formda olduğunu gösterdi. 
   
      
   
</TEXT>
</DOC>
