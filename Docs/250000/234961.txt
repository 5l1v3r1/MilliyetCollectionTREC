<DOC>
<DOCNO> 234961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo13.html </URL>
<DATE> 2004/04/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Konyaspor'da yönetime henüz aday çıkmadı... 
</HEADLINE>
<TEXT>

     Konyaspor genel kuruluna 4 gün kala halen yönetime aday çıkmadı. 
     Yaklaşık 2 yıl önce maddi sıkıntılar nedeniyle kayyıma giderken son anda Konyaspor'un yönetimine, eski Konya Büyükşehir Belediye Başkanı Mustafa Özkafa'nın desteğiyle Mehmet Köseoğlu getirilmişti. 
     Geçen yıl takımı İkinci Lig'de şampiyon yaparak Birinci Süper Lig'e taşıyan Köseoğlu, 10 yıl aradan sonra oldukça zorlandıkları Birinci Lig'de hedefe ulaşabilmek için sezon boyunca 3 teknik direktör değiştirmek zorunda kaldı. 
     Bu sezon için ligde kalmayı garantileyen Konyaspor yönetimi, genel kurul tarihini 30 Nisan olarak belirledi. Ancak, genel kurula 4 gün kalmasına karşın halen yönetime aday çıkmadı. 
     Mevcut yönetim ise Konya Büyükşehir Belediye Başkanı Tahir Akyürek'in yönetimle ilgili kararını bekliyor. 
     Basın Sözcüsü ve Futbol Şubesi Sorumlusu İbrahim Kaplan, kulüp yönetiminin hafta içinde Akyürek ile görüşeceğini belirterek, ''Görüşmeden ne yönde bir sonuç çıkacağını bilmiyorum. Ancak bu görüşmenin ardından genel kurul için adaylık netlik kazanır'' dedi. 
     
</TEXT>
</DOC>
