<DOC>
<DOCNO> 237847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy21.html </URL>
<DATE> 2004/05/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
YÖK tasarısına bir tepki de İTÜ'den .. 
</HEADLINE>
<TEXT>

     İstanbul Teknik Üniversitesi İTÜ Yönetim Kurulu ve Senatosu, YÖK Tasarısı'ndaki değişiklik önerisinin, mevcut özerkliği de daraltıcı düzenlemeler içerdiğini belirterek, ''İmam Hatip Lisesi mezunlarına ayrıcalık sağlamak üzere yapılmak istenen bu uygulama, eşitlik ilkelerine aykırı olduğu gibi, genel lise mezunlarını da mağdur edecek niteliktedir'' görüşünü savundu. 
     İTÜ Yönetim Kurulu ve Senatosu adına yapılan yazılı açıklamada, üniversitelerin akademik, idari ve mali özerkliğinin genişletilmesi ve derinleştirilmesinin Türk Yükseköğreniminin birinci öncelikli konusu iken, üniversitelerin görüşü alınmadan TBMM'ye sevkedilen 11 maddelik bu değişiklik önerisinin, mevcut özerkliği de daraltıcı düzenlemeler içerdiği kaydedildi. 
     Ortaöğretim içerisinde meslek liselerinin işlevinin ara insan gücü yetiştirmek olduğu ve üniversite eğitimini hedef alan genç kuşakların üniversiteye gidebilmeleri için genel liseleri tercih etmelerinin benimsenmiş bir ilke olduğu belirtilen açıklamada, şöyle denildi 
     ''Öğrencilerin meslek liselerine gitmeleri kendi tercihleridir. Daha sonra üniversiteye gitmek isteyenler içinse gerekli önlemler mevcut sistem içerisinde alınmıştır. Yeni düzenleme ile trilyonlarca lira harcanarak kurulan meslek liselerinin amacından sapacağı ve ara insan gücü yetiştirmek için gerekli ortamı sağlayamayacağı açıktır. İmam Hatip Lisesi mezunlarına ayrıcalık sağlamak üzere yapılmak istenen bu uygulama, eşitlik ilkelerine aykırı olduğu gibi genel lise mezunlarını da mağdur edecek niteliktedir.'' 
     
     YÜKSEKÖĞRETİMDE TASFİYE 
     Açıklamada, ülkede aydın din adımı yetiştirmek üzere kurulan İmam Hatip Liseleri'nin bugüne kadar uygulanan yanlış politika ve siyasi tercihlerle kuruluş amacını aşarak bugün tartışılan sorun haline geldiği ifade edilen açıklamada, şu görüşlere yer verildi 
     ''Bu yapıyı düzeltmek yerine, yılların birikimi ile belli bir yere gelmiş olan meslek liselerinin yapısını bozacak, eğitimde bir kaos yaratacak olan yeni düzenlemelerin kabul edilmesi olanaksızdır. 11 maddelik bu kanun tasarısının yükseköğretimde tasfiyeyi hedef alan düzenlemeler içermesi ise kabul edilemez. 
     İTÜ Yönetim Kurulu ve Senatosu olarak üniversitelerin gelişmesine katkı sağlamayacak, kısıtlı özerkliği daha da daraltacak, ortaöğretimdeki dengeleri bilimsel olmayan, popülist yaklaşımlarla bozacak, toplumda ve üniversite camiasında gerginliğe yolaçacak bu kanun tasarısı değişikliğinin kabul edilemeyeceğini kamuoyuna duyururuz.'' 
     
</TEXT>
</DOC>
