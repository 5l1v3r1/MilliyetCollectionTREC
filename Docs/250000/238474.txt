<DOC>
<DOCNO> 238474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/dunya/axdun00.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush İşkenceciler birkaç kişi 
</HEADLINE>
<TEXT>



ABD Başkanı George W. Bush, Ebu Gıreyb Cezaevi'ndeki Iraklı tutuklulara yönelik kötü muamele ve cinsel aşağılamanın birkaç kişinin yanlış davranışı olduğunu, Irak'ta görev yapan binlerce Amerikalı askere mal edilmemesi gerektiğini savundu. 
Haftalık radyo konuşmasında işkence konusuna değinen Bush, Iraklı tutuklulara kötü muamelenin, ABD'nin onuruna ve namına leke sürdüğünü, ancak ABD'yi Irak'a demokrasi getirme görevinden caydırmayacağını söyledi. 
George Bush, "Irak'taki görevimiz sürecek. Ülkeyi caniler ve katillerin merhametine bırakmaya niyetimiz yok. Özgür ve istikrarlı bir Irak kurulmasına yardımcı olmaya kararlıyız" dedi. 
Amerikan askerlerinin küçük düşürdüğü çıplak tutukluların fotoğraflarının "kendi değerlerini yansıtmadığını" ifade eden Bush, skandalın tüm boyutlarını belirleyerek, bunları yapanların hesap vereceğini de yineledi. 



</TEXT>
</DOC>
