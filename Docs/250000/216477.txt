<DOC>
<DOCNO> 216477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun36.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da seçim sürüyor... Katılım 2000 seçimlerine göre daha az... 
</HEADLINE>
<TEXT>

     İran'da 7'nci meclis seçimi için oy verme işlemi sürerken, seçime katılımın 2000 yılındaki 6'ncı meclis seçimine göre daha az olduğu görülüyor. 
     Başkent Tahran'da varlıklı kesimlerin yaşadığı kuzeyde halk seçime çok fazla ilgi göstermezken, başkentin yoksul kesimi güneyde ve doğuda seçmenler muhafazakar İslami İran Geliştiricileri Koalisyonu adaylarına oy veriyor. 
     Ülkenin batısındaki Kürdistan eyaletinde seçime katılımın az olduğu, Fars eyaletindeyse seçime katılımın iyi olmasına rağmen, seçmenlerin bağımsız adayları tercih ettiği belirtiliyor. Ülkenin dini başkenti konumundaki Kum kentinde seçime katılımın yüksek olduğu, seçmenlerin dini medreselerin gösterdiği adaylara oy verdiği kaydediliyor. 
     Seçime katılan reformcular Tahran'da çok fazla umutları olmadığını, ancak diğer şehirlerden kendi adaylarının seçilmesini beklediklerini söylüyorlar. 
     Bu arada Şeriati caddesi üzerinde Hüseyniyeyi İrşad Külliyemsinde oy vermeye gelen genç bir kız seçmen, 2000 yılındaki meclis seçimine katılımın daha yüksek olduğunu, çünkü o seçim sırasında oy vermek için saatlerce seçim kuyruğunda beklemesine rağmen bugün çok kısa sürede oyunu kullandığını söyledi. 
     Adını vermeyen genç kız, bağımsız adayların diğer adaylara göre ülkenin sorunlarını yakından yaşadığını düşündüğünü için oyunu bağımsız adaya vereceğini belirtti. 
     27 yaşındaki bir erkek seçmen, adaylar hakkında herhangi bir bilgisi olmadığı için seçimde oy kullanmadığını belirterek, ''Anayasayı Koruyucular Konseyi'nin reformcuları reddetmesi, seçime katılmamam için bir sebep değildi. Reformcular verdiği sözleri tutmadı, katılsalardı bile onlara oy vermeyecektim'' dedi. 
     Seçim ilk kez katılan 16 yaşındaki bir erkek seçmen de ''tek bir oyun bile ülke kaderinde önemli olduğunu düşündüğü için seçime katıldığını ve meclise girecek milletvekillerinin halkın taleplerini yerine getirmesini istediğini'' kaydetti. 
     İran'da 18 Şubat 2000 tarihindeki 6'ncı meclis seçiminde seçime katılım yüzde 69,26 olmuştu. 
     
</TEXT>
</DOC>
