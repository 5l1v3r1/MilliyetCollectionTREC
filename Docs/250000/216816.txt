<DOC>
<DOCNO> 216816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur33.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilinin bulunduğu araca ambulans çarptı 
</HEADLINE>
<TEXT>

     AK Parti Sivas Milletvekili Orhan Taş'ın bulunduğu otomobile ambulans çarptı. Kazada yaralanan olmadı. 
     Partisinin Gürün'deki bir programına katılmak üzere Mahmut Mum'un kullandığı 38 LA 748 plakalı otomobille bu ilçeye giden Milletvekili Orhan Taş'ın da bulunduğu araç, yoğun kar yağışının etkili olduğu yolda kara saplandı. 
     İlçeye 30 kilometre uzaklıktaki Konakpınar Köyü yakınlarında mahsur kalan otomobile, aynı yönden gelen Gürün Devlet Hastanesi'ne ait Şevki Delice'nin kullandığı ambulans arkadan çarptı. 
     AK Parti Gürün İlçe Başkanı Levent Gürbüz, İkinci Başkanı Bekir Mum'un da bulunduğu otomobilde maddi hasar meydana gelirken, kazada yaralanan olmadığı öğrenildi. 
     Milletvekili Taş ve beraberindekilerin, başka bir araçla ilçeye gittiği bildirildi. 
     
</TEXT>
</DOC>
