<DOC>
<DOCNO> 240290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonsiy13.html </URL>
<DATE> 2004/05/15/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
Adalet Bakanı Çiçek, YÖK yasasına tepki olmadığını iddia etti... 
</HEADLINE>
<TEXT>

     Adalet Bakanı Cemil Çiçek, YÖK Yasası'na ilişkin hükümet ve TBMM'nin üzerine düşeni yaptığını belirterek, ''Ne tepkisi, YÖK Yasası'na tepki falan yok'' dedi. 
     Adalet Bakanı Çiçek, Türkiye'nin Halep Başkonsolosu Hulusi Kılıç ve beraberindekilerle Öncüpınar Gümrük Kapısı'ndan, Türkiye'ye döndü. Çiçek'i, Vali Aslan Kütük ile AK Parti Kilis milletvekilleri Veli Kaya, Hasan Kara, partililer ve vatandaşlar karşıladı. 
     Öncüpınar Gümrük Müdürlüğü'nde, Suriye'deki gezi ve incelemeleriyle ilgili açıklama yapan Çiçek, iki ülke arasındaki ilişkilerin iyi olması gerektiğini söyledi. Çiçek, ''Türkiye ile Suriye arasındaki ilişkiler iyi olmalı. İlişkiler iyi olursa iki ülkenin insanları yakınlaşır ve kaynaşırlar. İki ülkenin insanları arasında, komşu olma yanında akrabalık bağları var. Bu tarihi fırsatları değerlendirmezsek tarih bizden hesap sorar'' diye konuştu. 
     Çiçek, daha sonra, Kilis Valiliği, Adliye ve Kilis Belediyesi'ni ziyaret etti. 
     Belediye Başkanı Mehmet Abdi Bulut'tan çalışmalarına ilişkin bilgi alan Çiçek, bir gazetecinin, YÖK Yasası'na gösterilen tepkileri hatırlatarak görüşünü sorması üzerine, şöyle dedi 
     ''YÖK Yasa Tasarısı TBMM'den geçti. Bu konuda hükümet ve TBMM üzerine düşeni yaptı. Biz işimize bakıyoruz. Ne tepkisi, yasaya tepki falan yok.'' Bakan Çiçek, ziyaretlerin ardından Kilis Polisevi'ne gitti. 
     
</TEXT>
</DOC>
