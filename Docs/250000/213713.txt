<DOC>
<DOCNO> 213713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sondun13.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos, New York'a ekibiyle birlikte gidecek... 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''BM Genel Sekreteri Kofi Annan ile görüşmek üzere'' New York'a beraberinde bir ekiple gidecek. 
     Rum radyosunun haberine göre, Rum Ulusal Konseyi'nin yaklaşık 3,5 saat süren toplantısında, BM Genel Sekreteri'nin 10 Şubat'ta New York'taki müzakerelere davet mektubu detaylı şekilde incelendi. 
     Rum sözcü Kipros Hrisostomidis, toplantının ardından yaptığı açıklamada, Papadopulos başkanlığında yapılan toplantıda, BM Genel Sekreteri Kofi Annan'ın gönderdiği mektup sonrasında şekillenen bugünkü durumun değerlendirildiğini belirtti. 
     Papadopulos'un ''Genel Sekreter'le görüşmek üzere'' heyetiyle birlikte New York'a gideceğini bildiren Rum sözcü, şöyle konuştu 
     ''Sorumluluk ve karşılıklı anlayış ruhu içinde yapılan toplantıda, geniş bir görüş alışverişinde bulunuldu ve bütün yönler derinlemesine görüşüldü. Hem esas, hem prosedür konuları ele alındı. Bizim taraf, BM Genel Sekreteri'nin Kıbrıs sorununa çözüm arayışları çabalarını destekleme ve hazır olma şeklindeki değişmez politikasını yineliyor ve Papadopulos, Genel Sekreter'le görüşmek üzere heyetiyle birlikte New York'a gidecek. Ulusal Konsey üyeleri görüş ve önerilerini dile getirdiler. Başkan, New York'taki icraatlarını, ortaya konulan görüşleri dikkate alarak yapacak.'' Hrisostomidis, gazetecilerin konuyla ilgili sorularını ise yanıtlamadı. 
     
</TEXT>
</DOC>
