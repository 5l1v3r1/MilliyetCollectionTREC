<DOC>
<DOCNO> 204943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/soneko08.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme, davaların seyrini olumsuz etkiliyor... 
</HEADLINE>
<TEXT>

     Özelleştirmenin, özelleştirilen kamu kuruluşlarının taraf olduğu davaların seyrini de olumsuz etkilediği bildirildi. Özelleştirme nedeniyle, tesislerin satılması, kapatılması ve personelin dağıtılmasının, ''kurumsal hafıza''nın yok olmasına neden olduğu, bunun da o kurumun davalarının takibini zorlaştırdığı kaydedildi. 
     TURBAN, Türkiye Zirai Donatım Kurumu TZDK ve TÜMOSAN'ın, özelleştirme kapsamında Sümer Holding'e devrinden sonra, bu kuruluşların taraf olduğu 700'e yakın dava da holdinge geçti. Devirden sonra TZDK ve TURBAN kapatılırken, varlıkları, tesisleri satıldı, personelleri de başka kurumlara dağıtıldı. Bu kurumlardan devir alınanlarla birlikte bin 500'e yakın davayı da Sümer Holding takip etmeye başladı. 
     Ancak, özelleştirme kapsamında tesislerin satılmış veya kapatılmış, personellerinin dağıtılmış olması nedeniyle, bu davaların takibi sırasında, yerinde tespit yapılması ya da belge ve bilgi sağlanması konusunda sorunlar yaşandığı belirtiliyor. ''Kurumsal hafıza'' olmadığı için, dosya üzerinden davaların takibinde sorunlar yaşandığı anlatılıyor. 
     Özelleştirme kapsamında kapatılan TURBAN'ın hesaplarının görüşülmesi sırasında Sümer Holding tarafından, TBMM KİT Komisyonu'na sunulan rapora göre, TURBAN'ın devri ile birlikte toplam tutarı 3 trilyon 628.5 milyar lira olan 408 adet dava ve icra dosyası da holdinge intikal etti. Bu dava ve icra takiplerinin toplam tutarının 3 trilyon 629 milyon lira olduğu belirtiliyor. 
     Rapora göre, 408 dosyanın 212'si hukuk davası niteliğinde. Bunların 118'i şirket tarafından, 94'ü şirket aleyhine açılmış. Şirketin şikayetçi olup müdahil sıfatıyla takip ettiği 28 dava bulunurken, 169 da icra takibi yapılıyor. 
     Halen, TURBAN eski Genel Müdürü Ömer Bilgin ve arkadaşları aleyhine, 1994-1995 dönemleri itibariyle 520 milyar liranın tahsili için açılan ve mahkemeleri süren 29 tazminat davasının sonucu bekleniyor. 
     
     23 DAVA AFFA UĞRADI 
     Ömer Bilgin ve arkadaşları aleyhine görevi kötüye kullanma ve görevi ihmal suçlarından muhtelif mahkemelerde açılmış 23 dava 4616 sayılı af yasası kapsamına girdi. 
     Bu kişiler aleyhine açılan ceza davalarından ve yapılan suç duyurularından 12 adedi sonuçlanırken, 3 davada sanıkların beraatine, 6 davada takipsizlik, 4 davada da bazı sanıkların Türk Ceza Kanunu hükümlerine göre cezalandırılmasına karar verildi. 
     Söz konusu kişiler aleyhine açılan 18 ceza davası, aynı fiillerin başka ceza dosyalarında yargılama konusu yapılması nedeniyle, ilgili dosyalarla birleştirildi. 
     Halen Ömer Bilgin ve arkadaşları aleyhine zimmet, zimmetin artmasına neden olma, görevi kötüye kullanma, evrakta sahtekarlık, rüşvet alma suçlarından açılan 20 ceza davasının devam ettiği, bunlardan 3'ünün doğrudan doğruya Ömer Bilgin ile ilgili olduğu belirtiliyor. Biri temyiz aşamasında olan davalar takip ediliyor. Yetkililer, tesislerin kapatılmış, personelin dağıtılmış olması, dava sürecinin uzun sürmesi, hakimlerin, avukatların sık sık değişmesi nedeniyle geriye yönelik olarak tespit yapılması konusunda sorunlar yaşandığı, kurumsal hafızanın yok olmasının davaların seyrini de olumsuz etkilediği belirtiliyor. ''Kurumsal hafıza'' olmadığı için, davaları devir alan hukuk müşavirlikleri, dosya üzerinden davaları takip etmeye çalışıyor. Ancak geriye dönük bilgi, belge almakta zorlanıyorlar. 
     
     TZDK VE TÜMOSAN'IN DAVALARI 
     TBMM KİT Komisyonu'na sunulan bilgiye göre, TZDK'nın 3 trilyon 466.9 milyar lira tutarında 141 davası, TÜMOSAN'ın da 3 trilyon 949.8 milyar lira tutarında 116 davası Sümer Holding'e devretti. 
     TZDK'nın davalarından 42'si hukuk, 1'i ceza, 67'si idari dava, 31'i icra takibi niteliğinde. Hukuk davalarının toplam tutarı 3.3 trilyon lira. 
     TÜMOSAN'nın da 11 hukuk, 6 ceza davası, 99 icra takibi yapılıyor. İcra takiplerinin toplam tutarı 2 trilyon 382.1 milyar lira. 
     
</TEXT>
</DOC>
