<DOC>
<DOCNO> 207041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko25.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı'ndan kira vergisi açıklaması 
</HEADLINE>
<TEXT>

     Maliye Bakanlığı, bu yıl işyeri kirasından elde edilen 56 milyar liranın vergisinin olduğunu, konut kirasından elde edilen 1.8 milyar lira için ise vergi bulunmadığını belirtti. 
     Bakanlık'tan yapılan yazılı açıklamada, bu yıl işyeri kira gelirlerinden ödeme sırasında yüzde 22 gelir vergisi tevkifatı yapılacağı kaydedilirken, buna göre 56.4 milyar lira işyeri kira geliri olan bir mükelleften 12 milyar 408 milyon lira kaynakta vergi kesileceği bildirildi. 
     Bu mükellefin beyanname verdiğinde, hesaplanan vergiden yıl içinde kesilen vergileri mahsup edeceğinden, beyanname üzerinden herhangi bir vergi ödemeyeceğine de işaret edilen açıklamada, "Sonuç olarak, bu mükellef kaynakta peşin olarak 12 milyar 405 milyon lira vergi ödemiş olacaktır" denildi. 
     Açıklamada, 2004 yılında konut kira gelirlerinde 1.8 milyar liralık istisna uygulanacağına da dikkat çekildi. 
     
</TEXT>
</DOC>
