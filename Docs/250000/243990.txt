<DOC>
<DOCNO> 243990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo06.html </URL>
<DATE> 2004/05/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tarihi kongre... Demirören En acil proje şampiyon olmak 
</HEADLINE>
<TEXT>

     Beşiktaş'ta olağanüstü genel kurul toplantısı, başkan adaylarının konuşmaları ile başladı. 
     Abdi İpekçi Spor Salonu'nda gerçekleştirilen ve 4 adayın başkanlık için yarıştığı kongrede ilk konuşmayı Yıldırım Demirören yaptı. 
     Demirören, Beşiktaşlı olmanın bir gurur ve ayrıcalık olduğunu belirterek, ''Beşiktaş'ımız bir ya da birkaç kişinin arzusuna göre yönetilemez. Beşiktaş'a sahip çıkmanın yolu salonlarda, sokaklarda, stadyumlarda çirkin sloganlar atmak değil, fikir üretmek ve elini taşın altına sokmaktır. Kulübümüzü içine girdiği zor durumdan süratle en iyi şekilde çıkarabilmek için, yıllarca Beşiktaş aşk ve heyecanını yaşayan, yüzüncü yıl şampiyonluğunda alın teri olan kardeşiniz olarak, bu zor şartlarda konularında uzman arkadaşlarımla birlikte Beşiktaş'ımızın yönetimine tecrübemizle talibiz'' diye konuştu. 
     ''Ben ve arkadaşlarım tüm bilgi ve birikimimizle birbirimizi tamamlayarak yeni bir sayfa açmak için ortaya çıktık'' diyen Demirören, şöyle devam etti 
     ''Sadece Beşiktaş'a gönül verenlerin değil, tüm dünyadaki Türklerin keyifle izleyeceği dünya takımı Beşiktaş'ı yaratmak idealimizdir. Hizmette devamlılık esastır. Mevcut yönetim tarafından tamamlanan Akatlar, Fulya ve stat projeleri süratle tamamlanacaktır. BJK Tv, derneklerin verimli bir şekile sokulmasını hemen yapacağız. En acil ve en büyük projemiz, şampiyonluğu hemen gerçekleştirmektir. Diğer branşlarda da şampiyonluk için gerekli çalışmalar yapılacaktır. Altyapıdan A takıma oyuncu kazandıracağız. Beşiktaş'ımızın hakkını her şart ve ortamda korumak en önemli ilkemiz olacaktır.'' Dargınlıkları ve kırgınlıkları bir kenara bırakmak gerektiğini vurgulayan Demirören, ''Gelin kırgınlıkları, dargınlıkları unutalım, kutuplaşmaları bir kenara bırakıp elele, rakiplerimizin gıptayla izleyeceği büyük Beşiktaş'ı hep beraber yaratalım. Bunu gerçekleştirmek için size ellerimi uzatıyorum, gelin siz de uzatın ellerinizi ve Beşiktaş için kenetlenelim. Başarıların gurur ve keyfini hep birlikte yaşayalım'' diyerek sözlerini tamamladı. 
     
</TEXT>
</DOC>
