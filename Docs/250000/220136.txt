<DOC>
<DOCNO> 220136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/ekonomi/eko01.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan 'sorunları grevsiz çözelim' önerisi 
</HEADLINE>
<TEXT>

   TÜSİAD Başkan Yardımcısı Koç, toplu sözleşmelerin grev gündeme gelmeden 'barışçı yolla' çözülmesi için işveren örgütlerine çağrıda bulunduklarını söyledi 
      EKONOMİ SERVİSİ 
   
   İş dünyasının gündemi IMF'yle ilişkilerin nasıl devam edeceği ve birer birer uzlaşmazlık noktasına gelen toplu iş sözleşmeleri. Türk Sanayici ve İşadamları Derneği TÜSİAD Başkan Yardımcısı Mustafa Koç, grevlerin gündeme gelmemesi için barışçıl yoldan çözülmesi gerektiğini belirtti. 
   TÜSİAD Başkanı Koç, Romanya'da özelleştirmeden aldıkları Artic fabrikasındaki törenden sonra gazetecilerin sorularını yanıtlarken her iki konuya da dikkat çekti. Türkiye'nin şimdiki gibi mali disiplini koruması için IMF'yle 2004 sonrasında da hiç olmazsa iki yılda bir şekilde yola devam kararı almasında yarar bulunduğunu belirten Koç, "Dalgalı kur sistemini bozacak müdahaleler yapmamalı" dedi. 
   Toplu sözleşmelerde gerginlik ve grev gündeme gelmemesi için de sendikalarla bir araya gelip barışçı yolu bulmak istediklerini söyleyen Koç, "Öneriyi TÜSİAD ve işveren örgütlerine götürdük" dedi. 
   Koç'un uzlaşma temennisine karşılık grev kararları da art arda geldi. Cam işkolundaki grev ertelemelerinin ardından çimentoda da grev kararı alındı. Lastik işkolunda ise grev kararının önümüzdeki hafta alınması bekleniyor. 
   
   Sorun sadece ücret değil 
   Edinilen bilgiye göre grev kararlarının arkasında sadece ücret pazarlığı yatmıyor. Sendikacılar yeni yasa nedeniyle görüşmelerde genel olarak sıkıntı yaratan istekleri şöyle açıklıyor 
   Eski yasada günde 7.5 saat olan çalışma süresi 3 saatlik fazla mesai ile en fazla 11 saate çıkabiliyor. Yeni yasa ise işler yoğun olduğunda fazla mesai vermeden 11 saat çalıştırma hakkı tanıyor. İlerleyen aylarda da işveren işçiyi daha az çalıştırarak fazla çalıştırdığı saatleri dengeleyebiliyor. Yasa, işverene idari izinlerin olduğu günlerdeki kaybını "telafi çalışması" ile giderme hakkı tanıyor. Yasa, işverenin işyerinde taşeron şirketler kurmasına da olanak sağlıyor. 
   
   İhracatçılar, cam grevi davasına müdahil oldu    Türkiye İhracatçılar Meclisi TİM , Şişecam grevine ilişkin Danıştay'a dilekçe vererek, konuya müdahil oldu. TİM Başkanı Oğuz Satıcı yaptığı açıklamada, cam işkolunda grevin, Türkiye'nin üretici ve ihracatçılarına zarar verdiğini vurguladı. 
   Şişecam grevinin ekonomide büyük yara açacağını ve tarafların çözüm bulmasını arzu ettiklerini belirten dilekçeyi Danıştay'a verdiklerini bildiren Satıcı, sektörde örgütlü Kristal - İş Sendikası'nın "TİM, Şişecam ve hükümet grevi ortadan kaldırmak için ortak kampanya sürdürüyor" iddiasının da doğru olmadığını kaydetti. 
   Kristal - İş Sendikası da Satıcı'nın dilekçesindeki 'sendika yönetiminin yaklaşan seçimlerde kaybetme riski olduğu için grevle oy toplamaya çalıştığı iddiasını' iftira olarak nitelendirdi. 
   
   Pazarlıklarda son durum 
   Lastikte de uzlaşmazlık    TARIK YILMAZ 
   Cam sektöründeki grevin ertelenmesinin ardından lastik işkolunda da haftaya grev kararı alınması bekleniyor. Çimento sektöründe ise uyuşmazlık sendikanın grev kararı almasıyla sonuçlandı. 
   Lassa, Pirelli, Goodyear gibi firmalarda örgütlü Lastik - İş Sendikası, yasal süre dolacağı için önümüzdeki hafta grev kararı almaya hazırlanıyor. Edinilen bilgiye göre, Aralık 2003'ten bu yana sürdürülen görüşmelerden bir sonuç çıkmadı ve son olarak beklenen arabulucu raporu geçen hafta gönderildi. 
   Yasal olarak altı işgünü beklemek zorunda olan sendikanın bu süre sonunda grev kararı alması gerekiyor. Dün itibariyle bir çözüm bulunamadığı öğrenilen görüşmelerden önümüzdeki hafta ortasına kadar bir sonuç çıkmaması durumunda Lastik - İş grev kararı almak zorunda kalacak. Yasaya göre grev kararı alan bir sendika 60 gün içinde grevi başlatmak zorunda... 
   
   Çimento grev kararı aldı 
   Çimse-İş Sendikası ise Çimento Müstahsilleri Sendikası ile yürüttüğü görüşmelerde anlaşma sağlayamadı ve grev kararı aldı. Akçansa, Lafarge Aslan, Batısöke, Batıçim, Çimsa, Nuh, Bolu ile Niğde - Oysa Çimento'nun borsaya gönderdiği açıklamalarda, sendikanın grevin uygulanma tarihini daha sonra belirleyeceği bildirildi. 
   
   
</TEXT>
</DOC>
