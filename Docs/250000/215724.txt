<DOC>
<DOCNO> 215724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko25.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticaret Müsteşarlığı, Rusya'daki olayı takip ediyor... 
</HEADLINE>
<TEXT>

     Türk müteahhitlik sektörü açısından hala en büyük iş pazarı niteliğinde olan Rusya'da, geçen hafta bir yüzme tesisinin çökmesi olayıyla ilgili gelişmeleri, Dış Ticaret Müsteşarlığı DTM yakından izliyor. 
     DTM, Moskova Ticaret Müşavirliği aracılığıyla, gelişmeleri yakından izlerken, Rus basınının da doğru bilgilendirilmesi amacıyla gerekli bilgileri sağlıyor. Projenin bir Rus firması tarafından çizildiğini, bu tür projelerde uygulama hatası olamayacağını, çünkü hem porjeyi çizen hem de yaptıran firmanın uygulamayı denetlediğini anlatan yetkililer, bu nedenle şimdiye kadar inşaatı gerçekleştiren müteahhit firmasının yetkililerinin ifadesinin alınmasına karşın bir tutuklama ya da gözaltı olayının yaşanmadığına işaret ettiler. 
     İnşaatı gerçekleştiren Koçak İnşaat firmasının Rusya'da şimdiye kadar 280 milyon dolarlık iş üstlendiğini, ''kıyıda-köşede bir firma'' olmadığını vurgulayan yetkililer, ''Yine de olay iyi olmadı. Bu olayın Rusya'daki ve diğer ülkelerdeki Türk müteahhitlik sektörünü etkilememesini umuyoruz. Bu nedenle olayı çık sıkı takip ediyoruz. Olayla ilgili teknik raporların çıkması, bizi daha da rahatlatacak'' diye konuştu. 
     Yurtdışında, Türk firmalarına, yaptıkları, bitirdikleri işlerin belgesine bakarak iş verildiğini, bu nedenle şimdiye kadar böyle bir olay yaşanmadığını vurgulayan yetkililer, Türk firmalarının inşaat kalitesi ve rekabet gücü açısından yurtdışındaki rekabet gücünün oldukça yüksek olduğunu belirttiler. 
     Türk müteahhitleri, 1970'li yılların başlarından bu yana İrlanda'dan Kuzey ve Orta Afrika'ya, Güneydoğu Avrupa'dan Arap ülkelerine, Rusya'dan Umman'a ve Mısır'dan Hindistan'a kadar 4 kıtada ve ülkede toplam 50 milyar dolar tutarında iş yaptı. 
     Türk firmaları, geçen yıl, 642.8 milyon doları Rusya'da olmak üzere 2 milyar 7.1 milyon dolarlık iş üstlendi. Bu iş hacminin, yıllık 5 milyar dolara çıkarılması hedefleniyor. Yurtdışındaki müteahhitlik hizmetleri, istihdam açısından da önem taşıyor. 
     
</TEXT>
</DOC>
