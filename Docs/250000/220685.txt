<DOC>
<DOCNO> 220685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun14.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS'ı halka açıklayan Çinli doktorun başı dertte .. 
</HEADLINE>
<TEXT>

     Çin'deki SARS salgınını dünyaya duyuran Çinli askeri doktor Jiang Yanyong 72 , Çin Komünist Partisi ÇKP yönetimine Tiananmen katliamındaki yanlışını kabul etmesi için yazdığı mektubun basına sızması nedeniyle sorgulandı. 
     Jiang'a yakın bir kaynak, çalıştığı hastaneden iki yetkilinin bugün Jiang'ın evine gelerek, 24 kişilik ÇKP politbürosuna yazdığı mektubun basına nasıl sızdığını sordular. 
     Kaynak, Jiang'ın yetkililere, ''mektubu kendisinin sızdırmadığını ve dış dünyanın mektuptan nasıl haberi olduğunu bilmediğini, isterlerse bu konuda bir soruşturma açabileceklerini söylediğini'' belirtti. 
     Pekin'de oturduğu 12 katlı apartmanın önünde iki Reuters muhabiri ile karşılaşan Jiang el sallayarak ''Film çekmeyin. Zaman çok hassas'' dedi. 
     Jiang'ın ''zaman çok hassas'' diyerek Pekin'de halen toplantı halinde bulunan Çin Halk Kongresi'nin 10 günlük mevsimlik oturumuna göndermede bulunduğu kaydedildi. 
     Askeri cerrah olan Jiang, Çin Halk Kurtuluş Ordusu'nun SARS'ı açıklamasından sonra koyduğu konuşma yasağı nedeniyle daha fazla açıklamada bulunmadı. 
     
     ''HATANIZI KABUL EDİN, HALK KIZIYOR'' 
     Jiang, ÇKP yönetimine hitaben daktiloyla yazdığı 24 Şubat tarihli mektubunda, 1989'da başkent Pekin'deki Tiananmen Meydanı'nda demokrasi isteğiyle yapılan gösterilerin kanla bastırılmasını kastederek, ''Partimiz tarafından yapılan hata yine partimiz tarafından düzeltilmelidir. Bu düzeltme ne kadar yakın zamanda ve ne kadar kapsamlı olursa o kadar iyi olur. Yıllardır hatanın düzeltilmemesi nedeniyle insanlar giderek daha fazla hayal kırıklığı ve öfke duyuyorlar'' ifadelerini kullanmıştı. 
     Jiang mektubunda, ÇKP liderliğini Tiananmen konusundaki resmi tutumunu değiştirmeye ikna etmek amacıyla, ÇKP'nin önde gelen büyüklerinden olan eski Cumhurbaşkanlarından Yang Shangkun ve ÇKP önderi Deng Şiaoping'in en korktuğu siyasi rakiplerinden Chen Yun'un, Tiananmen gösterilerinin kanla bastırılmasına karşı çıktıklarını da hatırlattı. 
     1998'de ölen Yang ile 1995'te ölen Chen'in Tiananmen'in kanla bastırılmasına karşı çıktıkları daha önce bilinmiyordu. 
     Tiananmen'in kanla bastırılmasına karşı çıkan zamanın ÇKP Genel Sekreteri Zhao Ziyang ise hala ev hapsinde tutuluyor. 
     Jiang mektubunda, 3-4 Haziran 1989'daki olaylar sırasında baş cerrah olduğu 301 nolu askeri hastaneye ateşli silahlarla yaralanmış 89 kişinin getirildiğini ve bunlardan 7'sinin dom dom kurşunu yaraları nedeniyle öldüğünü belirtti. 
     Jiang, 1999'da Tiananmen'in 10. yıldönümü nedeniyle benzer bir çağrıda bulunmuş, ama buna hiçbir cevap alamamıştı. 
     
</TEXT>
</DOC>
