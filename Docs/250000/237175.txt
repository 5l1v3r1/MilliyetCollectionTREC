<DOC>
<DOCNO> 237175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko13.html </URL>
<DATE> 2004/05/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Otomotiv ihracatında Almanya en iyi pazar 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün yılın ilk 4 ayında en iyi pazarı Almanya oldu. 
     Uludağ İhracatçı Birlikleri UİB verilerinden derlediği bilgiye göre, Ocak-Nisan döneminde yüzde 43.8 oranında artarak 3 milyar 6 milyon dolara ulaşan otomotiv ihracatının, 472 milyon dolarlık bölümü Almanya'ya gerçekleştirildi. 
     Bu ihracatla, 2000 yılının tamamında yapılan 2 milyar 636 milyon dolarlık ihracatı geride bırakan sektör, geçen yılın aynı döneminde 2 milyar 90 milyon dolar 140 bin dolarda kalan ihracata göre de önemli artış kaydetti. 
     Ocak-Nisan döneminde gerçekleştirilen ihracat kalemleri arasında binek otomobiller, yüzde 93.2 oranında artarak 1 milyar 96 milyon 542 bin dolara ulaşarak ilk sırada yer alırken, bunu 924 milyon 361 bin dolarla yan sanayi, 516 milyon 881 bin dolarla da eşya taşımaya mahsus motorlu taşıtlar izledi. 
     En fazla ihracat artışı, binek otomobiller, özel amaçlı motorlu taşıtlar ve otobüs-midibüs-minibüste gerçekleşirken, gemiler ve suda yüzen taşıtlar, hava ve uzay taşıtları, demiryolu taşıtları, tanklar ve zırhlı savaş taşıtları ve özel amaçlı diğer çekicilerde gerileme yaşandı. 
     Bu arada Nisan ayı itibariyle yüzde 40'lık artışla 890 milyon 23 bin dolara ulaşan ihracat, geçen yılın aynı ayında 637 milyon 673 bin dolar olarak gerçekleşmişti. 
     
     ALMANYA İLK SIRADA 
     Sektör, yılın ilk 4 ayında 13 serbest bölgenin yanı sıra 147 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 472 milyon 634 bin dolarla ilk sırada yer alırken, bu ülkeyi Fransa, İtalya, İngiltere ve İspanya izledi. 
     Sektör, bu dönemde St. Vincent, İngiliz Virjin Adaları, Ekvator Ginesi, Sırbistan, Benin, Papua Yeni Gine, Kongo, Komor Adaları, Cibuti, Burma Birmanya , Kape Verde, Alaska, Barbados, Lihtenştayn ve Avusturalya Okyanusyası ile Denizli ve Adana Yumurtalık serbest bölgelerine ilk kez ihracat yaptı. 
     
</TEXT>
</DOC>
