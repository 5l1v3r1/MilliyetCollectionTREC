<DOC>
<DOCNO> 222216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko01.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Sağlık sigortası ile ilgili çalışmalar sürüyor... 
</HEADLINE>
<TEXT>

     Sağlık sigorta hizmetlerini tek çatı altında birleştirerek, ülke nüfusunun tamamına nitelikli sağlık hizmeti verilmesini amaçlayan ''Genel Sağlık Sigortası''na ilişkin çalışmalar sürüyor. 
     Çalışma ve Sosyal Güvenlik Bakanlığı'nın koordinatörlüğünde sürdürülen çalışmalara göre, Genel Sağlık Sigortası'nın yaşama geçirilebilmesi için 4.8 milyar dolar tutarında finansmana ihtiyaç bulunduğu bildirildi. 
     Genel Sağlık Sigortası'nın hazırlıklarına ilişkin AA muhabirine açıklamada bulunan Çalışma ve Sosyal Güvenlik Bakanlığı Müsteşar Yardımcısı Mustafa Gür, Genel Sağlık Sigortası'na ilişkin yürütülen çalışmaların son aşamaya geldiğini, bu konuda ilgili sosyal tarafların görüşlerini Bakanlığa ilettiğini belirterek, küçük çaptaki teknik altyapıların tamamlanması ile birlikte çalışmaların sonuçlanacağını bildirdi. 
     Mustafa Gür, Genel sağlık Sigortası'nın hayata geçirilmesi ile ülke nüfusunun tamamına nitelikli sağlık hizmeti verileceğini, bunun yanı sıra ''Fak-Fuk Fon'', Yeşil Kart sahipleri gibi prim karşılığı olmayan sağlık hizmetlerinin de tek çatı altında toplanacağını belirterek, bu yolla sağlık harcamalarında önemli ölçüde tasarruf sağlanacağını kaydetti. 
     
     2020 YILINDA 40 MİLYAR DOLAR AÇIK 
     Genel Sağlık Sigortası'nın hayata geçirilebilmesi için 2002 yılı rakamları ile 4.8 milyar dolar düzeyinde bir finansmana ihtiyaç bulunduğunu vurgulayan Gür, şöyle konuştu 
     ''Mevcut sağlık sistemi şu anda 5 milyar dolar açık vermektedir. Yani mevcut sağlık sistemi devlete ek 5 milyar dolar yük getirmektedir. Hesaplamalarımıza göre, mevcut sağlık sisteminin sürmesi halinde, bu açık 2020 yılında 40 milyar dolar olarak gerçekleşecek ve bu sistem gelecekte işlerliğini yitirecektir. Genel Sağlık Sigortası'nın uygulanması halinde ise bu sistemin devlete maliyeti 2020 yılında 10 milyar dolar olacaktır. Genel Sağlık Sigortasının hayata geçirilmesi ile 2020 yılında sağlık alanında vermiş olduğu hizmette devletin 30 milyar dolar kazancı olacaktır. Bu sistem ile birlikte, ülke nüfusunun tamamı da nitelikli bir sağlık hizmetine kavuşacaktır.'' Müsteşar Yardımcısı Gür, Genel Sağlık Sigortası'na ilişkin yürütülen çalışmaların tamamlanmasının ardından Bakanlar Kurulu'na konuya ilişkin bir sunum yapacaklarını kaydetti. 
     
</TEXT>
</DOC>
