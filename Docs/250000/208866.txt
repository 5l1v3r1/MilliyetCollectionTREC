<DOC>
<DOCNO> 208866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo28.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vedat İnceefe Bursaspor'da 
</HEADLINE>
<TEXT>

     İkinci Futbol Ligi A Kategorisi ekibi Vestel Manisaspor, sezon başında Galatasaray'dan transfer ettiği Vedat İnceefe'yi Bursaspor'a kiraladı. 
     Kulüp Başkanı Cengiz Ergün, yaptığı açıklamada, Bursasporlu yöneticilerle görüşmelerinin olumlu geçtiğini bildirdi. Ergün, ''Vedat'ı sezon sonuna kadar Bursaspor'a kiralık olarak verdik'' diye konuştu. 
     Manisa 19 Mayıs Stadı'nın genişletilme çalışmalarıyla ilgili, Gençlik ve Spor Genel Müdürlüğü ile yaptıkları görüşmelerin de olumlu geçtiğini kaydeden Ergün, projelerin onaylanması talebiyle Ankara'ya gönderildiğini söyledi. 
     Ergün, projenin onaylanması halinde kale arkasındaki tribünün yapılması için çalışmaların hemen başlayacağını belirtti. 
     Öte yandan, siyah-beyazlı ekip yarın Bursa Merinosspor ile Manisa 19 Mayıs Stadı'nda bir hazırlık maçı yapacak. Karşılaşmayı sporseverler ücretsiz izleyebilecek. 
     
</TEXT>
</DOC>
