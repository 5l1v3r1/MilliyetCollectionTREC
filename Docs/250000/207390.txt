<DOC>
<DOCNO> 207390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/dunya/adun.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler, ABD'nin başına dert oldu 
</HEADLINE>
<TEXT>

   New York Times'ın haberine göre Bush yönetimi, kayırdığı Irak Kürtlerinin Irak'ın parçalanmasına neden olabilecek aşırı taleplerini dizginleme telaşında 
      Sema Emiroğu 

   
   İlk Körfez Savaşı'nın ardından himayesine aldığı Kuzey Irak Kürtlerini Irak'ın işgali sırasında da temel müttefik ilan eden ve ülkedeki diğer unsurlara karşı kayıran ABD, şimdi aşırı bulunan taleplerle ortaya çıkan Kürtleri dizginlemenin yollarını arıyor. Kürtlerin özellikle yeniden yapılanacak Irak içinde şimdiki otonom yönetimlerini koruma talebi Washington'u rahatsız ediyor. 
   ABD'nin etkin gazetelerinden New York Times'ın haberine göre, Bush yönetimi içinde Kürtlerin ayrıcalıklı konum içeren taleplerine tepki gösteren üst düzey yetkililerin sayısı artıyor. Kürtlere özel statü verilmesinin ABD'nin çekilmesi sonrasında Irak'ın etnik temelde parçalanmasına yol açacağından korkan Amerikalı yetkililer, tam otonomi isteyen Kürt liderleri baskı altına almaya çalışıyor. 
   
   Bremer, 'Vazgeçin' dedi    Bush yönetimi kaynaklarına dayandığını belirten gazete, Irak'taki en üst düzey ABD'li sivil yönetici Paul Bremer'in, geçtiğimiz cuma günü Kürt liderlerle yaptığı görüşmede, Kürt oluşumunun halen sahip olduğu yetkilere bazı yenilerinin eklenmesi talebinin Washington'da hiç hoş karşılanmadığını ifade ettiğini bildirdi. Bremer, bu yaklaşımın Irak'ın gelecekteki bütünlüğünü tehdit edeceğini vurgulayarak, taleplerden vazgeçilmesini istedi. 
   Ancak Kürt liderler Bremer'e kararlı bir şekilde karşı çıktı. Kürt tarafı 1991'den bu yana adım adım gelişen tam otonomiden en küçük bir taviz vermeyi düşünmediğini belirtti. Bir Kürt kaynak, "Bremer'in önerisi tamamıyla reddedildi. Bremer'in söyledikleri Kürtlerin yıllardır uğruna savaştıkları hedeflerin kıyısından bile geçmiyordu" dedi. 
   Gazete, Kürt liderlerle önceki gün ikinci bir görüşme yapan Bremer'in bu kez ilk tutumundan 180 derece çark ettiğini ileri sürdü. Gazete, bu değişken tutumun, Bush yönetimindeki farklı görüşlerden ve Bremer'le Irak Geçici Yönetim Konseyi arasındaki iletişim kopukluğundan kaynaklandığını savundu. 
   
   'Bu talepler çizmeyi aşmaktır'    Kürtlerin otonomi talebinin Bush yönetimi içinde hiç beklenmedik bir şekilde gündemin en tepesine tırmandığını kaydeden New York Times, ABD'nin şimdi yönetimin Iraklılara devredileceği 30 Haziran'dan önce bu sorunu çözmeye öncelik verdiğini bildirdi. 
   Gazete, geçen haftaya kadar Bush yönetimine h kim olan görüşün, "Kürtlere bazı ayrıcalıklar vermek kaçınılmaz" şeklinde olduğunu ancak son günlerde bu görüşün "Kürtlere en geniş anlamda özerklik istemenin çizmeyi aşmak anlamına geleceği söylenmeli" şeklinde değiştiğini belirtti. Gazete, "Amerikalı yetkililer, Kürtlerin yeni Irak'ta kendi ordularına sahip olma, vergi toplama yetkisi ve petrol bölgeleri Kerkük ve Hanakin'in kontrolünü istemelerini haklı bulmuyor. ABD, bağımsız bir Kürt devletine karşı çıkıyor" diye konuştu. 
   
   
   
</TEXT>
</DOC>
