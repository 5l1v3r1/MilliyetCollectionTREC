<DOC>
<DOCNO> 220767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo12.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadettin Saran Aziz Yıldırım'ın 'alınmasına' hayret ettim... 
</HEADLINE>
<TEXT>

     Fenerbahçe Kulübü Başkanı Aziz Yıldırım'ın geçtiğimiz hafta sonunda yapılan Mali Olağan Genel Kurul Toplantısı'nda, eski yönetici Sadettin Saran hakkında yaptığı eleştirilere yanıt geldi. 
     Sadettin Saran, yaptığı yazılı açıklamada, başkan Yıldırım'ın kendisini eleştirirken, bir gazeteye verdiği röportajı gösterdiğini belirterek, ''Ben o cümlede camiamızın ve başkanın iyi bildiği gibi, menfaatleri için oy tüccarlığı yapma gayreti içinde olanları kastetmiştim. Sözlerimin bugün de arkasındayım'' dedi. 
     Başkanın kurulda yaptığı konuşmasında, ''Herkese elimi uzatıyorum, herkese kapım açık, şimdi birlik ve beraberlik zamanı'' dediğini kaydeden Saran, şöyle devam etti 
     ''Sayın Aziz Yıldırım'ın beni Haysiyet Divanı'na vermeden önce, neyi ifade ettiğimi bana sormasını beklerdim. Çünkü benim cesurca dile getirdiğim bu konu, başkanın yıllardır en çok şikayet ettiği konuların başında geliyor. İşte bu yüzden Aziz beyin sözlerimi üzerine alınmasına hayret ettim. 
     Fenerbahçe'de düşünce devrimi gerçekleştirdiğini iddia eden başkanın, sırf doğruları söylüyorum diye, benim gibi tüm maddi ve manevi gücünü kulübüne vakfetmiş bir Fenerbahçeliyi Haysiyet Divanı'na vermesi düşündürücüdür. Sözleriyle davranışları arasında tutarsızlık olur ki, bu benim o röportajda dile getirdiğim sevgisizlik kavramına örnek teşkil eder.'' Sadettin Saran açıklamasında, Yıldırım'ın konuşmasında Fenerbahçe'nin yayın hakları konusunda yapılan anlaşmaya da değindiğini hatırlatarak, ''Başkan konuşmasında yaptığımız anlaşmada hiç nakit para almadığını, sadece teminat mektubu aldığını beyan etti. Kontratımızın şartlarını hatırlaması için başkanın kulübün hesaplarını tekrar incelemesini öneririm. Türkiye'de hiç bir kulübe nasip olmayacak kadar değerli olan anlaşmamızda, teminat mektubunun yanı sıra güzide kulübümüze ne kadar nakit para girişi sağladığımı yeniden gözden geçirmesinde fayda görüyorum'' diye konuştu. 
     Saran, açıklamasına şu sözlerle tamamladı 
     ''Başkanın beni derinden üzen hak etmediğim açıklamaları nedeniyle kamuoyuna bu açıklamayı yapma ihtiyacı hissettim. Tribünlerde başladığı söylenen düşünce devriminin, yakın gelecekte yönetimi de içine alacak şekilde genişlemesini temenni ederim.'' 
     
</TEXT>
</DOC>
