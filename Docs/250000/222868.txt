<DOC>
<DOCNO> 222868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sontur07.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlerin eş durumu atamaları hangi durumlarda yapılacak 
</HEADLINE>
<TEXT>

     Öğretmen olan eşlerin atamaları, bundan böyle sadece yarıyıl ve yaz tatillerinde yapılacak. 
     Devlet Memurlarının Yer Değiştirme Suretiyle Atanmalarına İlişkin Yönetmeliğe eklenen konuya ilişkin hüküm, Resmi Gazete'nin bugünkü sayısında yayımlanarak yürürlüğe girdi. 
     Düzenlemede, ''Öğretmen olan eşlerin eş durumu özrüne bağlı yer değiştirme suretiyle atanmaları, yarıyıl ve yaz tatillerinde yapılır'' denildi. 
     Milli Eğitim Bakanlığı Personel Genel Müdürü Remzi Kaya, AA muhabirine yaptığı açıklamada, bundan böyle diğer kamu kurum ve kuruluşlarının, personel atamalarında bu düzenlemeyi dikkate alacaklarını söyledi. 
     Türk Silahlı Kuvvetleri ve Emniyet teşkilatıyla bu konuda önceden süregelen işbirliği yaptıklarını ancak diğer kurumlarla bugüne kadar işbirliğine gidilemediğini anlatan Kaya, onlarla da protokol imzaladıklarını bildirdi. 
     Kaya, ''Diğer kamu kurum ve kuruluşları da atamalarını Milli Eğitim Bakanlığı'nın öğretmen atama dönemine göre ayarlayacak. Örneğin geçenlerde kaymakam ataması vardı. Eğer atanan kaymakamların öğretmen eşleri varsa, bu eşlerin atamalarını yönetmeliğe göre haziran ayına kadar yapmayacağız'' diye konuştu. 
     
</TEXT>
</DOC>
