<DOC>
<DOCNO> 235159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun12.html </URL>
<DATE> 2004/04/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kıbrıslı Türk parlamenterlere Avrupa Konseyi yolu açıldı 
</HEADLINE>
<TEXT>

     
     Rahmi Gündüz bildiriyor 


     
Avrupa Konseyi Parlamenterler Meclisi AKPM , KKTC'den parlamenterlerin genel kurul toplantılarına katılmaları ve söz hakkı almaları yönünde bir karar tasarısı hazırladı. 
     AKPM'de yarın yapılacak Kıbrıs oturumunda tartışılacak ve oylanacak karar tasarısında, bugüne kadar sadece Kıbrıs'la ilgili komisyon toplantılarına girebilen Kıbrıslı Türk parlamenterlerin, bundan böyle genel kurulun bütün toplantılarının yanı sıra siyasi grup ve uzmanlık komisyonları toplantılarına da katılmaları ve istedikleri takdirde söz almaları isteniyor. 
     Tasarı kabul edilirse, genel kurulu sürekli kulislerden ve dinleyici localarından izlemek zorunda kalan KKTC parlamenterleri, artık Avrupalı parlamenterlerle aynı sıralarda oturma ve istedikleri konuda söz alarak konuşma olanağına sahip olacaklar. Ancak Kıbrıslı Türk parlamenterler, tüzük gereği, genel kurulda oy hakkına sahip olamayacak. 
     AB'nin KKTC'ye ekonomik yardımda bulunma kararının memnuniyetle karşılandığı ifade edilen tasarıda, Rumların referandumda ''hayır'' oyu vermelerinden ''üzüntü'' duyulduğu belirtildi. 
     Avrupa Konseyi yetkilileri, referandumların ardından yaptıkları açıklamalarda, Kıbrıs'ta ortaya çıkan çözüm fırsatının kaçırılmasından dolayı derin hayal kırıklığına uğradıklarını bildirmişlerdi. 
     
</TEXT>
</DOC>
