<DOC>
<DOCNO> 243055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur22.html </URL>
<DATE> 2004/05/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Minibüsçülerin hat kavgası 10 yaralı 
</HEADLINE>
<TEXT>

     Van'da yolcu taşıyan iki minibüs kooperatifine bağlı şoförler arasında çıkan kavgada 10 kişi yaralandı. Kavgaya karışan ve yaralanan 10 şoför gözaltına alındı. 
     Alınan bilgiye göre, 29 Numaralı Bostaniçi Beldesi Minibüsçüler Kooperatifi'ne bağlı görev yapan ve beldeye yolcu taşıyan Metin Durmuş ve Sadullah Çelen, Esenler Mahallesi 12'nci sokakta, 2 Numaralı Yenimahalle Minibüsçüler Kooperatifi'ne bağlı şoförlerin taşlı sopalı saldırısına uğradı. 
     Diğer minibüsçülerin de araya girmesiyle büyüyen kavgada, her iki minibüs kooperatifine bağlı şoförlerden Fahrettin, Nadir, Şerif ve Vahdettin D. ile Kamuran T, Sadullah Ç, Salih K, Hasan T, Şemsettin İ. ve Metin D, çeşitli yerlerinden yaralandı. 
     Van Devlet Hastanesi'ne kaldırılan ve kavgaya karışan yaralılar, Emniyet Müdürlüğü ekiplerince gözaltına alındı. 
     29 Numaralı Minibüsçüler Kooperatifi Başkanı Necmettin Aydın, Yenimahalle Minibüsçüler Kooperatifi şoförlerinin, Bostaniçi Beldesi'nde kendi sınırlarına girerek yolcu aldığını, bu nedenle aralarında sürekli tartışma yaşandığını belirterek, yetkililerden bu konuya çözüm bulmalarını istedi. 
     Aydın, çıkan kavgada 2 minibüsün kullanılamaz hale geldiğini kaydetti. 
     
</TEXT>
</DOC>
