<DOC>
<DOCNO> 206956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/yazar/akyol.html </URL>
<DATE> 2004/01/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Asker, hükümet, Kıbrıs 
</HEADLINE>
<TEXT>

   
   AKP iktidara geldiğinden beri Cumhuriyet gazetesi 'asker'e referans yapan manşetleriyle dikkat çekiyor. 
   Unutulmaz "Genç Subaylar Rahatsız" manşeti ortalığı epey karıştırmıştı. 
   Ondan sonra gazetede bazı kalemler Genelkurmay Başkanı Org. Özkök'e karşı adeta kampanya açtı. 27 Mayıs cuntasının o zamanki Genelkurmay Başkanı Org. Rüşdü Erdelhun'u nasıl tutukladığı bile övgülerle anlatıldı 
   Cumhuriyet'in son manşeti 
   "Askerden çekince Genelkurmay'ın hükümete ilettiği, Annan planına yönelik itirazlarını açıklıyoruz." 
   Habere göre, 'asker ' bir kaynak, Dışişleri Bakanlığı'nı "teslimiyet"le suçluyor 
   "Dışişleri Bakanlığı'nın sürdürmekte olduğu yaklaşımın Türkiye'yi Kıbrıs'ta kalıcı ve yaşanabilir bir çözüme değil, teslimiyete götüreceği açıktır. Dışişleri'nin bu yaklaşımının düzeltilmesi gerekir..." 
   'Muhtıra' gibi sözler 
   
   GENELKURMAY açıklama yaparak bu haberi yalanladı hatta "bu haberin milli davaya zararlı" olduğunu belirtti 
   Peki Cumhuriyet bu haberi uydurdu mu Hayır, haberi kaleme alan Mustafa Balbay, haber kaynakları itibarıyla da, gazeteci olarak da güvenilir bir isimdir. 
   "Haber kaynağı" ona ne söylediyse, o da, her gazetecinin yapacağı gibi, haber olarak yazmıştır. Ayrıca haberde teknik detayların bulunması da gösteriyor ki, Balbay, bu haberi "kaynağından" almıştır. 
   Ama Genelkurmay'ın yalanladığı bir haber 
   Demek ki Balbay'a haberi veren kaynak ile Genelkurmay arasında Kıbrıs konusunda görüş farkı var 
   Genelkurmay son derece normal olan "kurumlar arasında görüşlerin uyumlaştırılması amacıyla" çalışmalar yapıldığını açıklıyor bu her devlette olur... 
   Ama Balbay'ın kaynağı Dışişleri'ni "teslimiyet"le suçluyor 
   Vahim olan budur... 
   
   CUMHURİYET gazetesindeki manşetlerin "kaynağı" olan kişi ya da birim Dışişleri'nin yaklaşımını "teslimiyetçi" sanabilir. Normali, bu görüşünü "Komutana arz" etmesi, yani Genelkurmay Başkanı'na sunması ve MGK'da dile getirmesidir. 
   Askeri bakımdan son sözü Genelkurmay Başkanı, siyasi karar anlamında nihai sözü hükümet söyler. Üniformalı ve üniformasız bürokrasideki herkese de bu nihai siyasi karara itaat etmek görevi düşer. 
   "Çağdaşlığın" en önemli unsurlarından olan "hukuk" da, "profesyonellik" de, "askerin siyasete karışmaması" ilkesi de bunu gerektirir. 
   Aksine tutumlar "çok başlılık" veya "her kafadan bir ses çıkıyor" görüntüsü yaratır ve bu, diplomasi masasında Türkiye'nin elini zayıflatır, Genelkurmay açıklamasında belirtildiği gibi, "milli davaya zarar verir." 
   Elbette Kıbrıs konusunda herkes dilediği gibi düşünür. Herkes AB üyeliğini istemek zorunda da değildir. Ama bu konuda "teslimiyet" gibi feryadı olanların yapacağı şey siyasete girerek görüşlerinin siyasi sorumluluğunu da yüklenmektir. 
   Askeri hiyerarşinin mutlaklığı, disiplin, itaat, sivil otoritenin üstünlüğü gibi kavramlar orduların can damarı olduğu gibi, "iyi devlet yönetimi"nin de olmazsa olmaz şartıdır. Ordunun bütünlüğü için de, ülkenin istikrarı için de... 
   
      
   
   
</TEXT>
</DOC>
