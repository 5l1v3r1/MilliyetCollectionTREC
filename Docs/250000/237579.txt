<DOC>
<DOCNO> 237579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo23.html </URL>
<DATE> 2004/05/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
A. Sebatspor Dört büyüklerden sadece Beşiktaş'tan puan alamadık 
</HEADLINE>
<TEXT>

     Birinci Süper Futbol Ligi'nde hafta sonu deplasmanda Beşiktaş ile karşılaşacak olan Akçaabat Sebatspor'da, kulüp başkanı Baki Eyüboğlu, bu sezon dört büyükler içinde sadece Beşiktaş'tan puan alamadıklarını ve bu puanı da hafta sonundaki maça bıraktıklarını söyledi. 
     Eyüboğlu, AA muhabirine yaptığı açıklamada, bu sezon ligde ilk yıllarını geçirdiklerini ve büyük maçlara iyi konsantre olduklarını belirterek, ''Galatasaray'ı sahamızda yendik. Fenerbahçe ve Trabzonspor'dan da 1'er puan aldık. Dört büyüklerden sadece Beşiktaş'tan puan alamadık. Onu da bu maça bıraktık'' dedi. 
     Beşiktaş'ın ligde kötü günler geçirdiğini ve iddiasının kalmadığını da dile getiren Eyüboğlu, şöyle konuştu 
     ''Ancak kötü sonuçlar da alsalar Beşiktaş güçlü bir takım. Ligde iddiaları kalmadıysa da bu maçın kolay geçeceği anlamına gelmez. Zor bir maç olacak. Biz de ligde kalmak için son 2 maçtan 6 puanla ayrılmak zorundayız. Bu maçtan galibiyetle ayrılıp, işimizi zora sokmak istemiyoruz.'' Eyüboğlu, ligde son haftalarda iyi futbol oynayamadıklarını belirterek, ''Çaykur Rizespor ve Samsunspor maçında ortaya koyduğumuz futbolu ortaya koyarsak, maç bizim için sıkıntılı geçer. Daha iyi futbol oynamak zorundayız. Sakat oyuncularımızın oluşu mazeretinin arkasına sığınmak istemiyoruz. Ancak futbolcularımız bu maçın bilincinde. Bu hafta iyi futbol ve iyi bir sonuç bekliyoruz'' diye konuştu. 
     
</TEXT>
</DOC>
