<DOC>
<DOCNO> 237207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy02.html </URL>
<DATE> 2004/05/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tarımsal pazara yeni düzenleme... 
</HEADLINE>
<TEXT>

     Tarımsal üretimin kalite ve miktar açısından talebe göre düzenlenmesi, üreticilerin ekonomik ve sosyal haklarının korunması ve ürünlerin ulusal ve uluslararası düzeyde pazarlama gücünün yükseltilmesi amacıyla tarımsal amaçlı üretici birlikleri kurulmasını öngören tasarı, TBMM Başkanlığı'na sunuldu. 
     Tasarı, küçük ölçekli ve aile işletmesi şeklinde faaliyet gösteren üreticilerin daha büyük ölçeklerde faaliyetlerini yürütmesi, üretimden pazarlamaya kadar verim, gelir ve maliyetler açısından daha avantajlı konuma getirilmesi ile devletin üretici kitleye yönelik politikalarını ve uygulamalarını daha kolay ve etkin olarak yerine getirilmesi amacıyla hazırlandı. 
     Tasarı'nın gerekçesinde, gelişmiş ülke modellerinde tarımsal üretimden elde edilebilecek en yüksek verimin, sektörün ziraat odaları, kooperatifler ve üretici birlikleri şeklinde örgütlenmesi ile sağlandığı belirtilerek, bu üç örgütün birbirine rakip veya alternatif değil, birbirini tamamlayıcı nitelikte olması gerektiği belirtildi. 
     Tasarı ile üreticiler, her türlü bitkisel ve hayvansal ürünler ile su ürünleri konusunda tarımsal üretici birlikleri kurabilecek. Birliklerin kuruluşu, seçimi ve denetimi ile ilgili düzenlemeleri de içeren tasarı, ekonomik işletmeler dışındaki birlikler ve üst örgütlerini gelir ve kurumlar vergisinden muaf tutuyor. 
     
</TEXT>
</DOC>
