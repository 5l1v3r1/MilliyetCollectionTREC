<DOC>
<DOCNO> 207062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo09.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tümer 2 yıl daha Beşiktaş'ta... 
</HEADLINE>
<TEXT>

     Beşiktaş, sezon sonunda sözleşmesi bitecek futbolcusu Tümer Metin ile 2 yıllık sözleşme yeniledi. 
     Tümer, Akaretler'deki kulüp binasında düzenlenen, İkinci Başkan Hüsnü Güreli ve Asbaşkan Haşmet Bedii Kürüm'ün de hazır bulunduğu törende kendisini 2 yıllığına daha siyah-beyazlı formaya bağlayan sözleşmeye imza attı. 
     Beşiktaş Kulübü İkinci Başkanı Hüsnü Güreli, imza töreni sonrası yaptığı açıklamada, Tümer'in 2 yıl daha siyah-beyazlı kulüpte kalmasından dolayı mutlu olduklarını belirterek, ''Tümer, Beşiktaş'ın son yıllarda yapmış olduğu en yararlı transferlerden biridir. Geldiği günden bu yana her oynadığı maçta, sonuna kadar görevini yerine getirmiştir. Tümer, doğuştan Beşiktaşlı'dır, ayrılmayı hiç düşünmedi ve bize zorluk çıkarmadı'' dedi. 
     Tümer ise futbolu Beşiktaş forması altında bırakmayı hedeflediğini kaydederek, ''Böylesine aile ortamı yaşanan bir kulübün üyesi olduğum için mutluluk duyuyorum. Umarım futbolu da burada bırakırım. Geçen sezon olduğu gibi, bu sezon da şampiyonluk yaşamak istiyoruz, bunun için de elimizden geleni yapacağız'' diye konuştu. 
     
</TEXT>
</DOC>
