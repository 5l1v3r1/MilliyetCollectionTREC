<DOC>
<DOCNO> 217217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo36.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan F.Bahçe'ye sert tepki... 
</HEADLINE>
<TEXT>

     Beşiktaş Kulübü Yönetim Kurulu, Fenenerbahçe ile yapılan Türkiye Basketbol Ligi maçında, siyah-beyazlı taraftarların Haldun Alagaş Spor Salonu'na alınmamasına tepki gösterdi. 
     Beşiktaş Kulübü Yönetim Kurulu Üyesi ve Basketbol Şubesi Sorumlusu Cem Bilge, yönetim kurulu toplantısı sonrası Akaretler'deki kulüp binasında düzenlediği basın toplantısında, dünkü maça Beşiktaş'ı desteklemek için uzak yollardan gelen 200-250 kişilik bir taraftar grubunun salona alınmamasından duydukları üzüntüyü dile getirdi. 
     Beşiktaşlı taraftarların gişede kuyruğa girip biletlerini almaya başladıklarını, ancak güvenlik görevlilerinin, Beşiktaşlılar'ın maça alınmayacağını ve taraftarların dağıtılacağını kendilerine söylediğini ifade eden Bilge, ''Bu konuyla ilgili yönetimimize önceden hiçbir bilgi verilmediği gibi Fenerbahçeli bir yönetici, taraftarlarımızın kendilerine ayrılan yerden maçı izleyebileceğini söyledi. Kaldı ki yönetmelikler gereği salon kapasitesinin yüzde 20'si rakip takımın taraftarına tahsis edilmiştir'' dedi. 
     Taraftarların salona alınması yönünde girişimde bulunduklarını, ancak güvenlik görevlilerinin, bu kararın Fenerbahçe Kulübü yönetiminin isteği doğrultusunda uygulandığını belirttiklerini kaydeden Bilge, şunları söyledi 
     ''Fenerbahçeli yöneticiler nezdinde yaptığımız girişimler de sonuç vermedi. Hatta Fenerbahçeli değerli yönetici dostlarımız, bu konuda iki kulüp arasında bir anlaşma olduğunu söyledi. Ancak ne hikmetse böyle bir anlaşmadan Beşiktaş Kulübü yönetiminin hiçbir bilgisi yok. Sonuçta 2 bin 200 kişilik salona Beşiktaş taraftarları anlaşılmaz bir nedenle giremedi. Fenerbahçe, 2 bin taraftarının desteğiyle mücadele etti. Müsabakayı ise biz kazandık. Maalesef bu sevinci taraftarlarımızla yaşama hakkını bulamadık. Maçtan sonra tüm oyuncularımız, bu galibiyeti öncelikle maça alınmayan ve kırgın bir şekilde evlerine dönen taraftarlarımıza armağan ettiklerini söylediler.'' Bilge, spor müsabakalarının taraftarlarla güzel ve coşkulu olduğunu vurgulayarak, ''Bu coşkuyu engellemeye kimsenin hakkı yok. Beşiktaş camiası olarak Fenerbahçeli dostlarımızın yaklaşımını bir hata olarak görüyoruz. Bu yaklaşımdan dolayı çok üzgün ve kırgınız'' diye konuştu. 
     
</TEXT>
</DOC>
