<DOC>
<DOCNO> 241355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun36.html </URL>
<DATE> 2004/05/20/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Denktaş "Vaadedilenlerin yerine getirlimesini beklemek hakkımız" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs konusunda kendilerine vaadedilenlerin yerine getirilmesini beklemenin hakları olduğunu söyledi. 
     Cumhurbaşkanı Denktaş, Trabzon'da düzenlenen, ''Aydınlar Ocağı 25. Büyük Şurası''na katılmak için İstanbul'a gitti. Geceyi İstanbul'da geçirecek olan Denktaş, yarın Trabzon'a geçerek toplantıda konuşma yapacak. 
     Denktaş, İstanbul'a hareketinden önce Ercan Havaalanı'nda yaptığı açıklamada, Kıbrıs konusunun her yerde güncelliğini koruduğunu ifade ederek, ''herkesin, vaadedilenlerin beklentisi içinde olduğunu'' söyledi. 
     Dış dünyadan kendilerine bir şey vaadedildiğinde, ''acaba bizden ne isteyecekler'' endişesini taşıdıklarını dile getiren Denktaş, ''Endişemiz, korkumuz, egemenliğimizden vazgeçmemizi, devletimizi korumamamızı isteyebilirler. Buna dikkat etmek lazımdır. Bunları hep kendi aramızda konuşuyoruz. Ama evvela vaadedilerin yerine getirilmesini beklemek hakkımızdır. Bunu beklemeye devam edeceğiz. Önümüzde zaman var. Bunları gördükten sonra yeni bir değerlendirme yapılabilecektir'' diye konuştu. 
     ''Kıbrıs konusunda esen havanın olumlu ve güzel olduğunu'' dile getiren Denktaş, ''İnşallah bizi hayal kırıklığına uğratmazlar'' dedi. 
     Denktaş, Trabzon'da katılacağı toplantının, Türk dünyasının ileri gelenlerini biraraya getiren bir toplantı olduğunu ve Alparslan Türkeş zamanında başlatıldığını hatırlattı. 
     Cumhurbaşkanı Denktaş'ı, Cumhuriyet Meclisi Başkanı Fatma Ekenoğlu, Türkiye'nin Lefkoşa Büyükelçisi Hayati Güven, Kıbrıs Türk Barış Kuvvetleri Komutanı Korgeneral Işık Koşaner, KKTC Güvenlik Kuvvetleri Komutanı Tuğgeneral Necmeddin Baykul uğurladı. Denktaş, pazar günü İstanbul üzerinden KKTC'ye dönecek. 
     
</TEXT>
</DOC>
