<DOC>
<DOCNO> 229463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/guncel/gun04.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Vural polise teslim oldu 
</HEADLINE>
<TEXT>

   SERHAT ÜNAL İstanbul 
   
   İstanbul'da 15 - 20 Kasım 2003 tarihlerinde gerçekleştirilen bombalı saldırılara ilişkin ifadelerde adı geçtiği için aranan Engin Vural, polise teslim oldu. 
   Neve Şalom ve Beth Israel sinagogları ile İngiltere'nin İstanbul Başkonsolosluğu ve HSBC Genel Müdürlüğü'ne yönelik bombalı saldırılara ilişkin yürütülen soruşturma kapsamında gözaltına alınan bir zanlının olayla ilgisi olduğu gerekçesiyle polise ismini verdiği Engin Vural, dün Emniyet'e geldi. Gözaltına alınan Vural'ın sorgulanmasına başlandığı bildirildi. 
   
   Aynı kişi iddiası vardı 
   Vural'ın, Hür ve Kabul Edilmiş Masonlar Büyük Locası Derneği'nin Yakacık Şubesi'ne 9 Mart 2004'te düzenlenen bombalı saldırıda yaralanan ve tedavisi tamamlandıktan sonra tutuklanan Engin Vural ile aynı kişi olduğu iddia edilmiş, ancak İstanbul Valisi Muammer Güler, 16 Mart 2004'te Kartal'daki saldırıya ilişkin yaptığı açıklamada bu iddiayı kabul etmemişti. 
   
   Vali Alakası yok 
   Vali Güler, "Orada belirtilen kişi, Muş Varto nüfusuna kayıtlı 1979 doğumlu Engin Vural'dır. Bu kişiyle ilgili araştırma yapılmış, babası sorgulanmıştır. Yakalanmamakla beraber arananlar listesine alınmıştır. Şu anda yaralı bulunan terörist Engin Vural ile bu kişinin hiçbir alakası bulunmamaktadır" demişti. 
   
   
   
   
   
</TEXT>
</DOC>
