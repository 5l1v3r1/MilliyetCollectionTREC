<DOC>
<DOCNO> 216256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko29.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, TEDAŞ'a Uzanlar'ın borcu için 2 aşamalı plan sundu 
</HEADLINE>
<TEXT>

     Tasarruf Mevduat Sigorta Fonu'nun TMSF , aralarında Gaziantep'in de bulunduğu 10 ilde bulunan Uzanlara ait çimento fabrikalarının 10 trilyon liralık elektrik borcu için TEDAŞ Genel Müdürlüğü'ne iki aşamalı ödeme planı sunduğu bildirildi. 
     Edinilen bilgiye göre, Uzanlara ait Rumeli Holding bünyesinde faaliyet gösteren Gaziantep, Eskişehir, Şanlıurfa, Samsun, Edirne, Bartın, Trabzon, Diyarbakır, Van ve Ankara'da bulunan çimento fabrikalarının elektrik borçları 10 trilyon lirayı buluyor. 
     TEDAŞ Genel Müdürlüğü, 10 trilyon lirayı bulan elektrik borçlarının, bir an önce ödenmesi için TMSF'ye Enerji Bakanlığı aracılığıyla yazı gönderdi. TEDAŞ Genel Müdürlüğü'nün ilgili yazısı ürerine harekete geçen TMSF 1. Tahsilat Dairesi Başkanlığı, iki aşamalı bir ödeme planı hazırlayıp, TEDAŞ'a sundu. 
     TMSF tarafından Tedaş Genel Müdürlüğü'ne sunulan ödeme planında, borçların iki taksit halinde ödeneceği ayrıca, fabrikaların üretim yaptığı için elektriklerinin kesilmemesi istendi. 
     Bir süre önce, Gaziantep TEDAŞ Müessese Müdürlüğü ekipleri tarafından, 1 trilyon 550 milyar liralık elektrik borcu nedeniyle Gaziantep Çimento Fabrikası'nın elektrikleri kesilmiş, TMSF'nin Gaziantep Valiliği'ne gönderdiği 'Ödeme Yapılacaktır' yazısı ile yeniden fabrikaya elektrik verilerek üretime başlanmıştı. 
     
</TEXT>
</DOC>
