<DOC>
<DOCNO> 221698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/yasam/yas20.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>

   
   Devletin yardım adaleti bu kadar 
   Başbakanlık, 92 kişinin yaşamını yitirdiği çöken Zümrüt Apartmanı'nda mağdur olanlar için 526 milyar lira ödenek ayırırken, sel felaketine uğrayan 10 ile sadece 2 trilyon lira göndermeyi kararlaştırdı. Sel gören 5 ilin toplamından fazla para gönderilen Konya'da valilik, apartman faciası "doğal afet" sayılmadığı için yardımın "sınırlı" tutulduğunu açıkladı. Başbakan Yardımcısı Mehmet Ali Şahin, sel felaketi yaşayan 10 ile 2 trilyon lira yardım yapma kararı alındığını belirtti. Doğal afete maruz kalan Erzurum, Mersin, Muş, Bitlis, Ağrı, Kars, Ardahan, Karaman, Batman ve Siirt için Afet İşleri Genel Müdürlüğü hesabına 2 trilyon lira henüz aktarılmadı. Şahin ile aynı saatlerde açıklama yapan Konya Valisi Ahmet Kayhan ise, Başbakanlık'tan Zümrüt Apartmanı faciasında mağdur olanlara gönderilen toplam 526 milyar 600 milyon liranın ellerine ulaştığını söyledi. 
   
   Ankara'da roket kazası 1 yaralı 
   Ankara'nın Elmadağ ilçesinde bulunan Roket Sanayii ve Ticaret A.Ş. ROKETSAN tesislerinde bir roketin test edilmesi sırasında meydana gelen kaza 1 kişinin yüzünden yaralanmasına ve hafif maddi hasara yol açtı. ROKETSAN Genel Müdür Vekili Hüseyin Baysak, olayın bir roketin test sırasında motorunun ateşlenerek 5 metre ilerideki bir duvara çarpmasından kaynaklandığını belirtti. Roketin duvara saplandığı kazada 1 kişi, yüzünden hafif şekilde yaralandı. Öte yandan Ankara'nın Gölbaşı ilçesi yakınlarında da şiddetli bir patlama sesi duyuldu. Oran bölgesinde de duyulan patlama nedeniyle vatandaşlar korkulu anlar yaşadı. Patlamanın şiddeti ile camların sarsıldığı ve patlama sesinin Haymana tarafından geldiğini belirtildi. 
   
   Sayısal 'sekiz kez' teğet geçti 
   Van'da bir eczacı Sayısal Loto kuponunda aynı rakamları sekiz kolona da yazarak beş tutturdu. Cumhuriyet Caddesi'nde Sayısal Loto'nun ildeki 13 nolu bayiliğini yapan Gözde Büfe'nin işletmecileri, talihlinin adını açıklamadı. Talihliye ait bilgisayar çıktısını gösteren büfenin işletmecileri, "2,13,21,24,30,33 olan Sayısal Loto sonucunu 24 yerine 49 yazarak altıyı kaybeden talihli, Türkiye'de bir kuponun 8 kolonuna da aynı rakamları yazarak 8 defa 5 tutturan tek kişi" dediler. 
   
   Diri diri yandılar 
   Topkapı yönüne giden muhasebeci İlhan Yıldırım'ın kullandığı otomobil, önceki gün 05.00 sıralarında Çağlayan ışıklar civarında takla atarak ters döndü. Otomobilde sıkışan Yıldırım ile yanında bulunan Münevver Yeşiller, korna çalarak yardım istedi ama vatandaşlar yetişemeden otomobil bir anda alevler içinde kaldı. Kazadan yaklaşık 20 dakika sonra gelen itfaiye ekipleri 10 dakikalık bir çalışmanın ardından yangını söndürdü ama 3 çocuk babası Yıldırım ve Münevver Yeşiller çoktan ölmüştü. 
   
   2 balıkçı teknesine Gürcüler ateş açtı 
   Gürcistan sahil güvenlik gemileri, ateş açarak durdurdukları 2 Türk balıkçı teknesini 35 mürettebatıyla birlikte Poti Limanı'na götürdü. Karadeniz'e açılan "Kaptan Bora" ve "Pala Reis" adlı balıkçı teknelerine, dün gece Gürcü botlarından ateş açıldı. 'Kaptan Bora'nın kaptanı Mustafa Kuru da Sahil Güvenlik Komutanlığı'ndan yardım istedi. 1 Sahil Güvenlik botu Hopa'dan olay yerine hareket etti. Türkiye'nin Batum Konsolosluğu'ndan bilgi aldığını söyleyen Artvin Valisi Orhan Kırlı ise, "Gürcistan karasularında kaçak avlanma yaparken ateşe maruz kalmışlar. Bu tür olaylar çok sık oluyor. Sonuçta tatlıya bağlanıyor" dedi. 
   
   THY'de Türkçeye yasak getiriliyor 
   Türk Hava Yolları THY Teknik Genel Müdür Yardımcısı Doç. Dr. Temel Kotil, havacılığın resmi dilinin İngilizce olduğunu anlatırken, "Kurum içerisinde yavaş yavaş Türkçeyi yasaklamayı düşünüyoruz" dedi. 
   Kotil, katıldığı bir toplantıda şöyle konuştu "Dokümanlarımız Türkçeydi. Ama şunu gördük ki dünyaya açıldığımız zaman dokümanların Türkçe olması ve Türkçeye tercüme edilmesi yanlıştı. Biz şu anda Türkçeyi yavaş yavaş ne yazık ki kurum içinde, meslek içinde yasaklamayı düşünüyoruz." 
   
   Suudiler kameralı 'cep'leri yasakladı 
   Suudi Arabistan'da İçişleri Bakanlığı'nın kararıyla, fotoğraf çeken cep telefonlarının satışı yasaklandı. Başkent Riyad'daki telefon satıcılarına göre, yasak kararının önceki gün yürürlüğe girmesiyle dükk nlardaki telefonların yetkililerce toplandığı ve satıcıların zararının karşılandığı belirtildi. 
   
   Ross'a, 1 saat için tam 48 saat ceza 
   İçkili araç kullanmaktan 2 gün hapse mahk m edilen şarkıcı Diana Ross, hapishaneden cezanın 47. saatinde çıktığı anlaşılınca tekrar mahkemelik oldu. Mahkeme, Ross'un iki gün daha hapis yatmasına karar verdi. Ross'un cezasının ne zaman infaz edileceğine 1 Nisan'da karar verilecek. 
   
   
   
</TEXT>
</DOC>
