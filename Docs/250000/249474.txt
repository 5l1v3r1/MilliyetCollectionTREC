<DOC>
<DOCNO> 249474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur14.html </URL>
<DATE> 2004/06/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Beyazıt ve Kadıköy'de NATO karşıtı gösteri... 
</HEADLINE>
<TEXT>

     Üniversite ve lise öğrencilerinden oluşan 2 ayrı grup, NATO'yu protesto amacıyla Beyazıt'ta gösteri yaptı. 
     Beyazıt Meydanı'nda toplanan çoğunluğu üniversite öğrencisi 40-50 kişilik grup, masa ve sandalyeler kullanarak derslik görünümü verdikleri alanda oturdu. 
     ''NATO Karşıtı Üniversite'' yazılı bir de döviz açan grup, NATO aleyhtarı konuşmaların ardından gitar eşliğinde marşlar söyleyip zılgıt çektikten sonra olaysız dağıldı. 
     Bu arada, İstanbul Üniversitesi'nin Beyazıt'taki yerleşkesinin ana giriş kapısı önüne gelen başka bir grup da ''İstanbul Demokratik Lise Birliği'' imzalı basın açıklaması okudu. 
     ÖSS ve NATO karşıtı slogan atıp döviz açan grup, daha sonra olaysız şekilde dağıldı. 
     
     KADIKÖY 

     Kadıköy'de de bir grup, NATO Zirvesi'nin İstanbul'da yapılacak olmasını protesto etti. 
     Sosyalist Dayanışma Platformu SODAP tarafından Kadıköy İskele Meydanı'nda düzenlenen gösteride, alkış, ıslık ve zılgıt eşliğinde NATO ve ABD karşıtı sloganlar atıldı. 
     Yaklaşık 40 kişinin katıldığı eylem, yapılan basın açıklamasının ardından olaysız şekilde tamamlandı. 
     
</TEXT>
</DOC>
