<DOC>
<DOCNO> 225878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo12.html </URL>
<DATE> 2004/03/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
MEB, "mektepli futbolcu" yetiştirecek 
</HEADLINE>
<TEXT>

     Milli Eğitim Bakanı Hüseyin Çelik, gelecek eğitim-öğretim yılında spor ağırlık eğitim verecek liseler kurulacağını bildirdi. 
     Çelik, imam hatip liselerinin adının değiştirilmesi konusunda ise ''Bizim dönemimizde yapılmış ne din bilimleri, ne de ilahiyat liseleri adı altında bir çalışma var. Başbakan, bir olabilirliği ifade etmiştir'' dedi. 
     Çelik, İlkokul Öğretmenleri Sağlık ve Sosyal Yardım Sağlığı İLKSAN ile Toplu Konut İdaresi Başkanlığı arasında öğretmenleri konut sahibi yapmayı öngören protokolün imza törenine katıldı. 
     Burada gazetecilerin sorularını yanıtlayan Çelik, Başbakan Recep Tayyip Erdoğan'ın, imam hatip liselerinin adının değiştirilebileceğine yönelik açıklamasının hatırlatılması üzerine, şunları söyledi 
     ''Bizim dönemimizde yapılmış ne din bilimleri, ne de ilahiyat liseleri adı altında bir çalışma var. Başbakan, bir olabilirliği ifade etmiştir. Böyle bir alternatif olabilir demiştir. Bu, bizim böyle çalışma yaptığımızı ve sonuçlandırdığımızı ifade etmez.'' Bu konuda karara bağlanmış bir çalışmanın olmadığını vurgulayan Çelik, ''ancak birilerinin ilahiyat meselesini sürekli çatışma haline getirdiğini'' savundu. Çelik, ''Başbakan Erdoğan, konuyu nasıl suni gündem olmaktan çıkarabiliriz sorusuna cevap olmak üzere, ne olabileceğini, en azından olabileceklerden birisini ifade etmiştir'' dedi. 
     Başbakan'ın önerisi çerçevesinde bir çalışma yürütülüp yürütülmeyeceğine ilişkin soru üzerine de Çelik, ''Başbakan'ın emri olursa, elbette bu emir doğrultusunda bir çalışma yapılabilir'' diye konuştu. 
     
     SPOR LİSELERİ 
     Çelik, Milli Eğitim Bakanlığı'nın ortaöğretimin yeniden yapılandırılması konusunda Dünya Bankası'nın desteğiyle bir proje yürüttüğünü belirterek, ortaöğretimde 73 çeşit lise bulunduğunu ve bunları genel ortaöğretim ile mesleki ve teknik ortaöğretim başlıkları altında toplayacaklarını anlattı. 
     Bu sırada yeni bir lise türü ile ilgili bilgi veren Çelik, gelecek eğitim-öğretim yılında spor ağırlıklı liselerin kurulacağını bildirdi. 
     Bu çerçevede bazı spor kulüpleri ile görüşmeler yaptıklarını bildiren Çelik, ilk etapta Eskişehirspor, Bursaspor ve Diyarbakırspor ile sözleşme imzaladıklarını bildirdi. Çelik, altyapıdan sporcu yetiştirme amacıyla başlattıkları bu proje çerçevesinde 8. sınıf öğrencileri arasında eleme yapacaklarını ve ''yıldız futbolcu'' potansiyeli gördükleri öğrencileri belirleyeceklerini kaydetti. 
     Bu öğrencilerin normal lise eğitiminin yanı sıra spor ağırlıklı bir eğitime tabi tutulacağını anlatan Milli Eğitim Bakanı Çelik, gelecek yıllarda projeyi futbolun yanı sıra güreş, tekvando gibi diğer spor alanlarına yayacaklarını ifade etti. 
     Çelik, talebi ve altyapısı uygun olan illerde projenin hizmete geçirilebileceğini ifade ederek, bu yönde yeni liseler kurulacağını ancak diğer liseler bünyesinde de bu projenin hizmete geçirilebileceğini söyledi. Çelik, ''Spor kulüplerinin imkanlarından faydalanarak, altyapıdan mektepli futbolcu yetiştireceğiz'' dedi. 
     Hüseyin Çelik, spor kulüplerinin en büyük sorunlarından biri olan altyapıdan futbolcu yetiştirme konusunun bu yolla aşılabileceğini savundu. 
     İstanbul Üniversitesi Rektörü Prof. Dr. Kemal Alemdaroğlu'nun Kıbrıs konusundaki değerlendirmelerinin sorulması üzerine de Çelik, ''Ciddiye almıyorum, değerlendirmeye değer bulmuyorum'' dedi. 
     Çelik, Yükseköğretim Yasa Taslağı konusunda YÖK ile yaşanan gerginliğe ilişkin bir soruya ise ''Bizim kimseyle gerginliğimiz yok'' karşılığını vermekle yetindi. 
     
</TEXT>
</DOC>
