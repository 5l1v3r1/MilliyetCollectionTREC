<DOC>
<DOCNO> 233360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/spor/spo03.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Viduka pazarlığı 
</HEADLINE>
<TEXT>

   Galatasaray, Fenerbahçe'nin de listesinde yer alan Leeds United'ın yıldızı için kolları sıvadı. Sarı-Kırmızılı yönetimin, Viduka ile geçtiğimiz hafta Ada'da buluştuğu öğrenildi 
      HALİL ÖZER 

   
   Girişimler hızlandı 
   100. yılında zirveye çıkan bir takım yaratmak isteyen Galatasaray yönetimi, Leeds United'ın Avustralyalı yıldızı Mark Viduka için kolları sıvadı. Fenerbahçe Teknik Direktörü Daum'un listesinde de ilk sırada yer alan golcü oyuncuyla geçtiğimiz hafta içinde ilk temasın kurulduğu öğrenildi. Yöneticilerin, gizlice Ada'ya giderek Viduka ile buluştuğu belirtildi. 
   
   Cevap için süre 
   VİDUKA'NIN Galatasaray'a net bir cevap vermediği ve sezon sonuna kadar süre istediği vurgulandı. Avustralyalı yıldızın, "Şu anda kulübüm küme düşme hattında. Önce bu sorunu düşünmek zorundayım" yanıtını verdiği bildirildi. Sarı - Kırmızılılar, Viduka'dan "Hayır" cevabı gelmesi durumunda, Hagi'nin listesinde yer alan diğer alternatiflere yönelecek. 
   
   Viduka'nın künyesi 
   1975 yılında Melbourne'de doğdu. Avustralya futbolunun yetiştirdiği en büyük yetenek olarak sivrildi. Avrupa macerası Croatia Zagreb'e transferiyle başladı. Ardından Celtic'e gitti. Burada da başarılı çıkışını sürdürdü ve soluğu Leeds United'te aldı. Son vuruşlardaki ustalığıyla tanınan Mark Viduka, bu yıl Ada'da oynadığı 29 lig maçında, 11 gol attı, 3 sarı, 1 kırmızı kart gördü. 
   
   Platformda tartışma    HOLDİNGLEŞME ve Kuruçeşme Adası ile ilgili olarak dün gece Princess Otel'de düzenlenen "Her şey Galatasaray Platformu" toplantısı sert tartışmalara neden oldu. Üyeleri bilgilendiren Ünal Aysal "Galatasaray'ın kazandığı yıllık 30 milyon dolar büyük rakam değildir. Genel Kurul'dan izin alırsak 150 milyon dolar sermayeli holding kuracağız" derken Yiğit Şardan, "Galatasaray iflas etmiştir. Borçlarını karşılayacak mal varlığı yok" ifadesini kullandı. Eşref Hamamcıoğlu ise "Holdingleşmede rant var mı Galatasaray büyüktür diye diye bu hale geldik" diye konuştu. 
   
   Operasyon mesajı    Teknik Direktör Hagi, 27 kişilik kadronun fazla olduğunu dile getirdi, "Kimin gidip, kimin kalacağı kafamda netleşmeye başladı" dedi 
   Listesini hazırlıyor 
   GALATASARAY Teknik Direktörü Hagi, haftalık basın toplantısında çarpıcı açıklamalar yaptı. Rumen çalıştırıcı, 27 kişiden oluşan kadronun fazla olduğunu dile getirerek, "Genç - yaşlı futbolcu ayrımı yapmıyorum. Kimin gidip kimin kalacağı yavaş yavaş kafamda belli olmaya başladı. Alınacak futbolcuların listesi ise yönetim ile benim aramda. Bunları açıklamam" dedi. 
   
   'Rahat olsunlar' 
   TEKNİK Direktör Hagi, taraftarlara mesaj göndererek, 100. yılda şampiyonluğu getirecek bir ekip kuracaklarını iddia etti. Genç teknik adam şunları söyledi "Geleceğin takımını kurmak istiyoruz. Yönetim kurulu ile görüşüyorum, hep birlikte çalışıyoruz. Galatasaray'ın tarihten gelen bir kazanma geleneği var. Seneye iyi bir takım kuracağız, bundan emin olun." 
   
   Orhan Ak endişesi    GALATASARAY, Malatya maçının hazırlıklarını dün yaptığı tek idmanla sürdürdü. Yorucu bir istasyon çalışmasıyla başlayan antrenman, üç grup halinde yapılan çift kale maçla sürdü. Teknik Direktör Hagi attığı şık bir golden sonra taraftarlardan uzun süre alkış aldı. Bu arada ikili mücadele sırasında sakatlanan Orhan Ak idmanı yarıda bıraktı. Tecrübeli futbolcunun durumu bugün belli olacak. 
   
   Galatasaraylı gözüyle 
   Fatih'in günahı neydi    YILMAZ ÇETİNER 

   Şu son 5 hafta içinde şampiyonluk yolunda hedefler alt üst oldu. Tahminler tutmadı, anlı şanlı kulüplerimiz, iskambil kağıdından şatolar gibi devrildi 
   Her şey, Fatih Terim'in istifasının Canaydın tarafından sanki isteniyormuşcasına süratle kabulüyle başladı. Evet, İmparator'un kurduğu yönettiği genç takım yeni yeni topa, seyirciye, büyük sahalara alışıyordu ki, bazıları sabredemedi... 
   Kimileri başkanlık peşindeydi, kimileri de koltuğa sımsıkı sarılmış, bırakmamak için direniyordu. Fatih'in istifası onlara ilaç gibi geldi "Bir kayıp verir kurtuluruz, bütün kabahat de onun olur, fırsat bu fırsat" diye düşündüler... 
   Milyonlarca dolara getirilen Daum'un halini hep beraber görüyoruz. Türkiye'nin en pahalı takımı, istenen, beklenen neticeyi hemen veremiyor. Yenilgi, beraberlik gırla. Ama kimsenin bizimkiler gibi sesi çıkmıyor, hemen antrenör gönderilmiyor. 
   En ilginci Lucescu... 9 puan ilerideyken şampiyonluğun kaçacağını hiç düşünmeyen Rumen antrenör, Fatih Terim'e laf atıyordu, imalı sözlerle küçümsüyordu. 
   Al işte Lucescu... En güçlü takım dediğimiz Beşiktaş geldi bir noktada takıldı. Beraberlik, yenilgi istediğin kadar... 
   Futbol bu, dünyanın her yerinde oluyor ve olur böyle olaylar... 
   Ee peki amma Fatih'in günahı neydi Genç bir ekip hazırlıyordu ve netice almaya başlamıştı da... Hani neredeyse gönderildi. Ülke için iftihar kaynağımız Terim'e sabredilemedi. 
   Ama görünen o ki, çok arayacağız Fatih'i... 
   
   
   
</TEXT>
</DOC>
