<DOC>
<DOCNO> 206823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo03.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada yabancılar zirvede... 
</HEADLINE>
<TEXT>

     Türkiye Basketbol Ligi'nin ilk devresindeki karşılaşmalarda tutulan istatistiklerde, ilk sıralarda yabancı oyuncular yer aldı. 
     Türkiye Basketbol Federasyonu'nun internet sitesinde yayınlanan verilere göre ilk devrede sayı, toplam ribaunt, asist, blok, top çalma ve en değerli oyuncu istatistiklerinde birinci sırayı alan oyuncular, yabancılar oldu. 
     Oyak Renault'dan Salyers 11 maçta kaydettiği 267 sayıyla 24.3 ortalamayı yakalayarak, sayıda en iyi ortalamayı tutturdu. 
     Pınar Karşıyaka'dan Domercant, 13 maçta kaydettiği 287 sayıyla ilk devrede, en fazla sayı kaydeden oyuncu unvanını elde ederken, ortalamada 22.1 ile Salyers'in gerisinde kaldı. Domercant'ı 21.7 ortalamayla Ankara Büyük Kolej'den Marsh izledi. 
     Aras İTÜ'den Harun Erdanay, 20.3 ortalamasıyla 4. sırada yer alarak Türk oyuncular arasında en yüksek sayı ortalamasını yakalayan isim olurken, bu oyuncuyu 8. sırada yer alan Tuborg Pilsener'den Barış Özcan ile 9. sıradaki Hakan Köseoğlu izledi. 
     
     RİBAUNTTA İLK 10'A GİREN TEK TÜRK OYUNCU KEREM 
     Tuborg Pilsener'in yabancı oyuncusu Whisby, toplam ribauntta 13 maçta aldığı 133 ribaunt ile 10.2 ortalama yakalayarak, birinci oldu. Bu oyuncuyu 8 maçta 79 ribaunt alan Ülkerspor'dan Blair izlerken, üçüncülüğü 13 maçta 124 ribaunt alan Hyman elde etti. 
     Ülkerspor'dan Kerem, 13 maçta 115 ribaunt alarak 5. sırada yer alırken, ilk 10 oyuncu arasına giren tek Türk sporcu oldu. 
     Türk oyunculardan Pınar Karşıyaka'dan Onur Aydın 7.0 ortalamasıyla 14., Fenerbahçe'den Umut Yenice 15., Efes Pilsen'den Kaya Peker ise 16. sırada yer aldı. 
     
     ASİST VE TOP ÇALMA 
     Türk oyuncular istatistiklerde en iyi ortalamaları asist ve top çalmada yakaladı. 
     Beşiktaş'tan 7.2 ortalamayla Khalid El-Amin'in ilk sırada yer aldığı asist istatistiğinde, 6.1 ortalamayla Tuborg Pilsener'den Hakan ikinci, 5.2 ortalamayla Pınar Karşıyaka'dan Mehmet Kahyaoğlu üçüncü, 5.1 ortalamayla Darüşşafaka'dan Cüneyt de dördüncü oldu. 
     Top çalma istatistiklerinde Daruşşafaka'dan Kevin Rice 2.6 ortalamayla ilk sırada yer alırken, Tofaş'tan Hakan Erol ve Büyük Kolej'den Gazi Onat 2.3 ortalama yakalayarak ikinciliği paylaştı. 
     
     BLOK 
     Blokta 1.9 ortalamayı yakalayan Tekelspor'dan Hyman ve Pınar Karşıyaka'dan Johnson ilk 2 sırayı paylaşırken, bu oyuncuları Fenerbahçe'den Harvey izledi. 
     Türk oyunculardan 0.9 ortalamayla Efes Pilsen'den Kaya Peker dokuzuncu, Fenerbahçe'den Rasim on birinci, Ülkerspor'dan Kerem ise on ikinci sırada yer aldı. 
     
     EN DEĞERLİ OYUNCU JOHHONSON 
     En değerli oyuncu sıralamasında Pınar Karşıyaka'dan Johnson ilk sırada yer alırken, Kaya Peker ikinci, Khalid El-Amin üçüncü, Kerem Gönlüm ise dördüncü sırada yer aldı. 
     Hakan Köseoğlu, en değerli oyuncu sıralamasında 7., Efes Pilsen'den Ermal ise 19. sırada yer aldı. 
     
</TEXT>
</DOC>
