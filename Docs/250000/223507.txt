<DOC>
<DOCNO> 223507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo09.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa maçının faturası Fener'e ağır oldu 
</HEADLINE>
<TEXT>

     Ligde ikinci yarıdan itibaren çıkışa geçen ve liderlik koltuğuna oturarak şampiyonluk yarışını önde götüren Fenerbahçe, Türkiye Kupası yarı finalinde Gençlerbirliği'ne 4-2 yenilerek sezonun ilk hüsranını yaşadı. 
     Başkent ekibi, kupayı 21 yıldır müzesine götüremeyen sarı- lacivertlilerin kupa mücadelelerinde adeta korkulu rüyası oldu. 
     2000-2001 sezonunda kupa finalinde Gençlerbirliği ile karşı karşıya gelen Fenerbahçe, normal süresi 2-2 biten karşılaşmada penaltılarla rakibine 4-1 yenilerek hayal kırıklığına uğramıştı. 
     Sarı-lacivertliler, ligdeki iki maçta da 1-0'lık sonuçlarla yendiği Gençlerbirliği karşısında Türkiye Kupası'nda aynı mutluluğu yaşayamadı. 
     Kupada bu sezon 2. kademede Gaziantep Büyükşehir Belediyesi, 3. kademede Samsunspor ve çeyrek finalde de Çaykur Rizespor'u eleyerek yarı finale gelen Fenerbahçe, Gençlerbirliği karşısında tutunamayarak, aynı zamanda kendi sahasında aylar sonra yenilgi gördü. Sarı-lacivertliler sahalarındaki son yenilgiyi sezonun ilk maçında İstanbulspor'a karşı 3-0'lık skorla almıştı. 
     
     SAKATLIKLAR SIKINTI YARATACAK 

     Kemal ve Mehmet'in sakatlıkları, ligde ilerleyen haftalar için teknik direktör Christoph Daum'u sıkıntıya sokabilir. 
     Alman teknik adam, son haftalarda başarılı maçlar çıkaran takım kurgusunda değişiklik yapmak zorunda kalacak. 
     Kemal'in sezonu kapatması ve sergilediği performansla ligin ikinci yarısında takımın sağ kanadını canlandıran Mehmet'in en az 2 hafta sahalardan uzak kalacak olması Daum'u başka alternatiflere zorlayacak. 
     Hafta sonu Bursaspor ile yapılacak maçta sakatlıkları nedeniyle kaleci Volkan, Kemal, Mehmet ve kart cezalısı Luciano forma giyemeyecek. Sakatlıktan yeni çıkan Serhat'ın formsuzluğu da olumsuz etkenlerden birisi. 
     
</TEXT>
</DOC>
