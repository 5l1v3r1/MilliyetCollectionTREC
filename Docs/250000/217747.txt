<DOC>
<DOCNO> 217747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo08.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nin Avrupa'da 12. sınavı... 
</HEADLINE>
<TEXT>

     Futbolda UEFA Kupası 3. tur ilk maçında yarın İtalya'nın AC Parma takımıyla Parma'da karşılaşacak Gençlerbirliği, Avrupa kupalarında bugüne dek yaptığı 11 maçta, 3 galibiyet, 3 beraberlik ve 5 yenilgi aldı. 
     Kırmızı-siyahlı ekip, 4. kez katıldığı Avrupa kupalarında rakip filelere 11 maçta 16 gol atarken, kendi kalesinde ise 15 gol gördü. 
     İlk kez 1987-88 sezonunda Avrupa Kupa Galipleri Kupası ile Avrupa macerasına başlayan Gençlerbirliği, bu kupada ilk turda eski SSCB'nin Dinamo Minsk takımına deplasmanda 2-0 ve Ankara'da 2-1'lik sonuçlarla yenilerek elendi. 
     UEFA Intertoto Kupası'nda mücadele ettiği 1995-96 sezonunda ise ilk maçında İsrail'in Hapoel Tel Aviv takımını Ankara'da 4-0 yenerek kupalardaki ilk galibiyetini alan Gençlerbirliği, daha sonra deplasmandaki maçlarda Fransa'nın Racing Club Strasbourg ve Avusturya'nın Tirol Innsbruck takımlarına aynı sonuçla 3-1 yenilerek kupaya veda etti. 
     Gençlerbirliği, ilk kez 2001-2002 sezonunda katıldığı UEFA Kupası'nda da İsveç'in Halmstad BK takımıyla ilk tur ilk maçında Ankara'da 1-1 berabere kalırken, deplasmanda 1-0 yenilerek yine elenmekten kurtulamadı. 
     Başkent temsilcisi, bu sezon UEFA Kupası'nda ilk turda mücadele ettiği İngiliz rakibi Blackburn Rovers'ı Ankara'da 3-1 yenerek, 2. maç için iyi bir avantaj elde etti. Kırmızı-siyahlı ekip, İngiltere'deki rövanş karşılaşmasında da sahadan 1-1'lik beraberlikle ayrılarak, 2. tura çıkma başarısını gösterdi. 
     Gençlerbirliği, 2. tur ilk maçında Ankara'da 1-1 berabere kaldığı Portekiz'in Sporting Club Lizbon takımını, Lizbon'da 3-0 yenerek 3. tura çıkmayı başarırken, 3. turda eşleştiği İtalya'nın AC Parma takımını da kupanın dışında bırakarak, çeyrek finale kalıp, bir ilke daha imza atmayı hedefliyor. 
     Kırmızı-siyahlı ekip 26 Şubat Perşembe günü deplasmanda yapacağı ilk maçta AC Parma karşısında alacağı iyi bir skorla kendi evinde yapacağı rövanş maçına avantajlı bir skorla çıkmak istiyor. 
     
     PARMA'NIN AVRUPA'DAKİ GÜCÜ 
     Gençlerbirliği'nin 3. turdaki rakibi İtalyan ekibi AC Parma ise Avrupa kupalarında oldukça başarılı olmuş bir takım. 
     Sarı-lacivertli ekip, 16 kez katıldığı Avrupa kupalarında 97 maçta 57 galibiyet, 20 beraberlik ve 17 yenilgi alırken, rakip kalelere attığı 156 gole karşılık kalesinde 76 gol gördü. 
     Bu sezon yaşadığı ekonomik kriz nedeniyle zor anlar yaşayan ve bazı futbolcularını da yitiren İtalyan ekibi, kupada ilk turda Ukrayna'nın FC Metalurh Donetsk takımını 1-1 ve 3-0'lık sonuçlarla, 2. turda Avusturya'nın Salzburg takımını ise 4-0 ve 5-0'lık skorlarla yenerek kupanın dışında bıraktı. 
     3 kez İtalya, 1 kez de İtalya Süper Kupası'nı kazanan AC Parma, 1993 yılında Belçika'nın Royal Anwers takımını finalde 3-1 yenerek, Avrupa Kupa Galipleri Kupası'nı kazanırken, aynı yıl bir başka İtalyan ekibi AC Milan'ı 2-0'lık skorla geçerek Avrupa Süper Kupası'nın da sahibi oldu. 
     Maçlarını 29 bin kişilik Ennio Tardini Stadı'nda yapan AC Parma, 1995 yılında İtalya'nın FC Juventus takımını 1-0 ve 1-1'lik skorlarla, 1999 yılında da Fransız temsilcisi Olympique Marsilya'yı 3-0'lık skorla yenerek UEFA Kupası'nı 2 kez müzesine taşıma başarısını gösterdi. 
     
</TEXT>
</DOC>
