<DOC>
<DOCNO> 246952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur37.html </URL>
<DATE> 2004/06/10/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Doğalgaz patladı, işçi yanarak can verdi... 
</HEADLINE>
<TEXT>

     Üsküdar'da, bir villanın izolasyonunu yapan işçi, doğalgaz patlaması sonucu yanarak öldü. 
     Alınan bilgiye göre, Çengelköy Ata-2 Siteleri Akşam Sefası Sokak'ta inşaatı yeni tamamlanan villanın girişindeki bir çukurda çalışan ve binanın dış cephesi ile yer altında kalan bölümünü plastik kaplayan Ali Kaçar 42 , plastikleri ısıtmada kullandığı tüp gazla çalışan pürmüzle yanlışlıkla doğalgaz borusunu deldi. 
     Kaçağın farkına varmayan işçi, pürmüzle çalışmaya devam edince çukura dolarak sıkışan gaz şiddetli şekilde patlayarak alev aldı. Bir anda tüm vücudu alevlerle kaplanan Kaçar, yanarak öldü. 
     Doğalgaz şebekesindeki yangın ise İGDAŞ ekiplerinin gazı kesmesiyle büyümeden söndürüldü. 
     Görgü tanığı Ahmet Demir adlı işçi, Kaçar'ın pürmüzle çalıştığı çukurda aniden patlama meydana geldiğini belirterek, ''Patlamanın etkisiyle havaya fırladı ve bir anda her yanını alevler kapladı. Gözümüzün önünde yanarak öldü. Hiçbir şey yapamadık'' dedi. 
     
</TEXT>
</DOC>
