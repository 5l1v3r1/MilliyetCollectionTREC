<DOC>
<DOCNO> 235385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas11.html </URL>
<DATE> 2004/04/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Polanski, 'Oliver Twist'in başrol oyuncusunu buldu 
</HEADLINE>
<TEXT>

     ''Piyanist'' filmiyle geçen yıl en iyi yönetmen Oscar'ını kazanan Roman Polanski, Temmuz ayında çekmeye başlayacağı ''Oliver Twist'' filminin başrol oyuncusunu buldu. 
     Polanski, Charles Dickens'ın ölümsüz romanı ''Oliver Twist''in kahramanı Oliver gibi, Londra'nın doğu yakasına özgü anlaşılması zor şivesiyle konuşan bir çocuk oyuncu bulmak için Londra'daki oyunculuk okullarında başlattığı araştırma sonucu 30 aday belirlediğini, Prag'da yapılan bir deneme çekiminden sonra ise Oliver Twist'i oynayacak oyuncunun seçildiğini söyledi. 
     Çekimleri 12 Temmuz'da başlayacak filmde, 10 yaşındaki Barney Clarke, Oliver Twist'i oynayacak. Ünlü aktör Ben Kingsley ise çocuklara hırsızlık yaptıran kötü karakter Fagin'i canlandıracak. 
     David Lean'ın 1948 yılında çektiği ''Oliver Twist'' filmini bir çocuk olarak izleyip çok sevdiğini belirten Polanski, ''Oliver Twist'in tekrar ortaya çıkma zamanı gelmişti. Bu filmi çocuklar, özellikle de kendi çocuklarım için çekiyorum'' dedi. 
     1977'de küçük yaştaki bir kızla yasadışı cinsel ilişkide bulunduğu gerekçesiyle ABD'de hakkında açılan bir davada tutuklanma kararı bulunduğu için ödül törenine katılamayan Polanski, Oscar ödülünü ödülü ünlü oyuncu Harrison Ford'un kendisi için sakladığını söyledi. 
     
</TEXT>
</DOC>
