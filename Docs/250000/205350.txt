<DOC>
<DOCNO> 205350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun27.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş - Hristofyas görüşmesi sona erdi 
</HEADLINE>
<TEXT>

     KKTC'deki Demokrat Parti'nin DP Genel Başkanı, Devlet Bakanı ve Başbakan Yardımcısı Serdar Denktaş'ın, Güney Kıbrıs'taki koalisyon hükümetinin büyük ortağı komünist AKEL partisi Genel Sekreteri ve Rum Meclis Başkanı Dimitris Hristofyas ile yaptığı görüşme sona erdi. 
     Serdar Denktaş, görüşmeden sonra yaptığı açıklamada, ''Karşılıklı olarak çözüm konusunda düşüncelerimizi zaman içerisinde netleştirdiğimiz müddetçe Kıbrıs Türk ve Rum halklarının çözüme daha sağlıklı yaklaşmalarını sağlayabileceğiz'' dedi. 
     Güney Kıbrıs'a 30 yıl aradan sonra ilk kez geçtiğine işaret eden ve görüşmenin oldukça yapıcı bir havada cereyan ettiğini kaydeden Serdar Denktaş, bu tür temasların sürdürülmesinin Kıbrıs sorununun çözümüne büyük katkı sağlayacağını belirtti. Serdar Denktaş, AKEL'e gösterdikleri misafirperverlik için teşekkür etti. 
     AKEL Genel Sekreteri Hristofyas'la en kısa sürede yeniden görüşme dileğinde bulunan Serdar Denktaş, ''30 yıl aradan sonra bugün ilk kez Rum tarafına geçiyorum ve ilk ziyaretimi AKEL'e yapıyorum. AKEL yöneticileriyle son derece olumlu bir tavır içerisinde güzel bir görüşme yaptık. Sayın Hristofyas'a ve arkadaşlarına teşekkür ediyoruz. Bu ziyarette bize olumlu yaklaşımlarda bulundular'' diye konuştu. 
     Hristofyas ise Serdar Denktaş'ın ilk ziyaretlerini AKEL'e yapmasından duyduğu memnuniyeti dile getirdikten sonra, ''Bu bir başlangıçtır ve devam etmesini diliyorum'' diyen Hristofyas, çok dostça bir görüşme gerçekleştirdiklerini belirtti. 
     İki siyasi parti arasındaki ilişkiyi ele aldıklarını, ancak daha fazla Kıbrıs sorununun çözümü hakkında görüş alışverişinde bulunduklarını anlatan Hristofyas, ''Kimsenin daha birinci görüşmeden Kıbrıs sorununu çözmemizi bekleyeceğini sanmıyorum. İki tarafın da iyi niyet göstermesi şarttır ve bunu iki tarafın resmi yetkilileri yapmalıdır ki, 2004 yılında Kıbrıs sorununa çözüm bulabilelim'' diye konuştu. 
     Hristofyas, sözlerini, Serdar Denktaş'a, ekibine ve tüm Kıbrıs Türk halkına mutlu bir yıl dileyerek tamamladı. 
     DP Genel Başkanı Serdar Denktaş'a iadeyi ziyarette bulunmayı düşünüp düşünmediğine ilişkin bir soruya karşılık Hristofyas, ''bu konuda bazı sorunlar ve engeller bulunduğu'' görüşünü savunarak, bunların giderilmesi halinde Serdar Denktaş'ı ziyaret edebileceğini belirtti. Hristofyas, ''bu sorun ve engellerin ne olduğuna'' ilişkin soruya yanıt vermedi. 
     
     SERDAR DENKTAŞ DIKO'DA 
     Bu arada Serdar Denktaş, AKEL'i ziyaretinde yeni yıl hediyesi olarak ekmek kadayıfı ve Türk rakısı sundu. 
     Denktaş, AKEL'den sonra Rum koalisyon hükümetinin küçük ortağı DİKO'yu ziyaret etti. Serdar Denktaş ve beraberindeki heyeti DİKO Genel Başkan Vekili Nikos Kleantus karşıladı. 
     Serdar Denktaş, görüşme öncesinde Nikos Kleantus'a da yılbaşı hediyesi olarak ekmek kadayıfı ve Türk rakısı verdi. 
     
</TEXT>
</DOC>
