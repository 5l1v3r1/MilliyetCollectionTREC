<DOC>
<DOCNO> 206849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur01.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne'de trafik kazası, TEM otoyolu 1.5 saat trafiğe kapandı 
</HEADLINE>
<TEXT>

     Edirne'de, yurtdışına meyve götüren TIR'ın Tunca Nehri Köprüsü'nden aşağıya yuvarlanması sonucu 1 kişi öldü, 1 kişi yaralandı. TIR'ın devrilmesinden sonra aynı yerde meydana gelen ve 4 aracın karıştığı zincirleme kaza sonucu TEM Otoyolu 1,5 saat trafiğe kapandı. 
     Uzunbağ Firması'na ait Selahattin Satur'un kullandığı 31 SK 695 plakalı çekici ve 31 AP 407 dorse plakalı meyve yüklü TIR, TEM Otoyolu'dan Kapıkule yönüne giderken, Tunca Nehri üzerindeki köprüde buzlanma nedeniyle kaydı ve köprünün bariyerlerini kırarak, aşağı yuvarlandı. 
     TIR'dan hafif sıyrıklara kurtulan sürücü Satur, aynı araçta bulunan ve ağır yaralanan Aytaç Erkek'i dışarıya çıkararak, ambulans gelene kadar kalp masajı ve suni teneffüs yaptırdı. Yaralı Erkek, polislerin ve vatandaşların yardımıyla Kapalı Cezaevi'nden gelen ambulansa kondu. Çamura saplanan ambulans polislerin yardımıyla kurtarılarak yaralı Erkek, götürüldüğü Trakya Üniversitesi Tıp Fakültesi Hastanesi'nde yaşamını yitirdi. 
     Başka bir araçla aynı hastaneye kaldırılan Satur'un tedavisi sürüyor. 
     
     TEM OTOYOLU KAPANDI 
     TIR'ın köprüden bir tarlaya uçmasının ardından, aynı yerde Polonya vatandaşı Andre Gavris'in kullandığı WU 23227 plakalı otomobil, Bulgar vatandaşı İvan Dovrev yönetimindeki X 5719 AM plakalı, Nedka İvankova Arçeva idaresindeki PB 4357 XA plakalı ve sürücüsü tespit edilemeyen C 6446 MK plakalı araçlar çarpıştılar. 
     Zincirleme kazada yaralanan olmazken, TEM Otoyolu'ndan yurtdışına çıkış yapmak isteyen araçlar 1,5 saat süreyle yolda bekletildiler. Karayolları ekibinin köprü üzerine tuz atmaları ve kazaya karışan araçların yoldan çekilmesi sonucu, yol yeniden trafiğe açıldı. 
     
</TEXT>
</DOC>
