<DOC>
<DOCNO> 209452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/soneko01.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıtdışı istihdamın bedeli 14.5 katrilyon lira... 
</HEADLINE>
<TEXT>

     Türkiye'de 1 milyonu yabancı olmak üzere 5.5 milyon kişinin kayıtdışı istihdam edilmesinden ötürü, devletin yılda toplam 14 katrilyon 545 trilyon 278 milyar lira tutarında prim ve gelir kaybı olduğu bildirildi. 
     Hak-İş'e bağlı Öz İplik-İş Sendikası Araştırma Uzmanı Yahya Düzenli'nin yaptığı araştırmaya göre, 1 milyonu yabancı olmak üzere toplam 5.5 milyon kişinin kaçak çalışmaları nedeniyle brüt 423 milyon lira olan asgari ücret üzerinden devlet yılda 9 katrilyon 352 trilyon 0 milyar lirası SSK primi, 4 katrilyon 355 trilyon 208 milyar lirası gelir ve damga vergisi ile 837 trilyon 540 milyar lirası işsizlik sigortası primi olmak üzere toplam 14 katrilyon 545 trilyon 278 milyar lira tutarında bir gelirden yoksun kalıyor. 
     Araştırmada, kayıtdışı istihdamın beraberinde kayıtdışı ekonomiyi de teşvik ettiği vurgulanarak, son yıllarda kayıtdışı ekonomi oranının kayıtlı ekonominin yarısına ulaştığı kaydedildi. 
     Özellikle Uzakdoğu ve komşu ülkelerden gelenlerle birlikte sayıları 5.5 milyona ulaşan kayıtdışı işgücünün başta tekstil, inşaat, deri ve turizm olmak üzere tüm işkollarında etkin olduğuna dikkat çekilen araştırmada, kayıtdışı istihdam ve beraberinde kayıtdışı ekonominin kayıtlı ekonomi için her geçen gün büyük tehlike oluşturduğu bildirildi. 
     Öz İplik-İş araştırmasında, haklılık payı olmakla birlikte SSK primleri ile gelir vergisi oranlarının yüksekliğini gerekçe gösteren kesimlerin kayıtdışı istihdama yöneldikleri belirtilerek, kayıt içi istihdamı teşvik edici önlemlerin alınması gerektiği bildirildi. 
     
     KAYITDIŞI İSTİHDAMA KARŞI ÖNLEMLER 
     Kayıtdışı istihdam ve kayıtdışı ekonomi ile mücadele etmenin toplumun her kesiminin görevi olduğu ifade edilen araştırmada, kayıtdışı istihdam ile mücadele için gelir vergisi oranlarının düşürülmesi, ücretliler için farklı gelir vergisi dilimlerinin uygulanması ve özel indirimlerin yapılması talep edildi. 
     Devletin sosyal güvenliğin finansmanına katkı yaparak SSK prim oranlarının da düşürülmesi istenen araştırmada, şu görüşlere yer verildi 
     ''Yabancı kaçak işçilerin çalıştırılmalarındaki kısıtlama ve yasaklamalar yoğunlaştırılmalı, denetim personelinin yetkileri ve sayıları artırılmalıdır. Sigortalı çalıştırmayı özendirici önlemler alınmalı ve teşvik edilmelidir. Kayıtdışı istihdamı önlemeye yönelik Merkezi Yönetim tarafından getirilen teorik düzenlemeler yetersiz kalmaktadır. Bu konuda merkezi denetimler daha aktif ve etkin hale getirilmeli ve yapılacak yasal düzenlemelerle sendikalara da gözlem ve denetim yetkisi verilmelidir.'' 
     
</TEXT>
</DOC>
