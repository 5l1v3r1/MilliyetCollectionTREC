<DOC>
<DOCNO> 219539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo21.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız örnek oldu 
</HEADLINE>
<TEXT>

     Samsunspor Kulübü Basın Sözcüsü Ercan İnce, dış transferde Uzakdoğu ülkelerine futbolcu ihraç edebilmek için altyapı çalışmalarına ağırlık vereceklerini söyledi. 
     Nuri Asan Tesisleri'nde basın toplantısı düzenleyen Ercan İnce, kulüp çalışmalarıyla ilgili konularda bilgi verdi. 
     Geçen hafta Trabzonspor karşısına mutlak galibiyet için çıktıklarını ve beklemedikleri bir sonuç aldıklarını ifade eden İnce, bu hafta deplasmanda yapacakları Elazığspor maçını kazanarak yitirilen puanı telafi etmek istediklerini söyledi. 
     ''Bu maçı kazanırsak hedeflerimizde bir sapma olmayacak'' diyen İnce, şunları kaydetti 
     ''Ligi en azından 5. veya 6. sırada bitirmek istiyoruz. Ayrıca UEFA'ya katılma şansımız da var. Bu yüzden bu maç çok önemli. Futbolcular bu maçın öneminin farkında ve bu nedenle kazanmak için çok kararlılar. Hazırlıklarımızı ona göre yapıyoruz. Umut ediyorum bu maçtan beklentimiz doğrultusunda 3 puanla döneriz.'' 
     
     DIŞ İLİŞKİLER KOMİTESİ 
     Yönetim kurulu toplantısının ardından ''Dış İlişkiler Birimi'' kurma kararı aldıklarını da ifade eden İnce, 3 kişilik komitenin özellikle Uzakdoğu ülkelerinde çalışmalarda bulunacağını söyledi. 
     ''Öncelikli olarak Japonya, Güney Kore ve Çin'e futbolcu ihraç etmek için çalışma başlattık'' diyen İnce, ''Bu ülkelerde kariyer sahibi ve karizmatik futbolculara büyük ilgi duyuluyor. Biz de bunu kullanarak futbolcu ihraç etmeyi düşünüyoruz. Bunun için alt yapı çalışmalarına ağırlık vereceğiz. Artık futbolcuların dış görünüşlerine de dikkat edeceğiz'' diye konuştu. 
     İnce, eski Samsunsporlu futbolcuların da bu projede değerlendirilebileceğini ve çalışmayı Samsunspor'a önemli bir kaynak olarak gördüklerini de sözlerine ekledi. 
     
</TEXT>
</DOC>
