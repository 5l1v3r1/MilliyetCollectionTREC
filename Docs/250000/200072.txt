<DOC>
<DOCNO> 200072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur16.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşaret diliyle Cuma hutbesi... 
</HEADLINE>
<TEXT>

     Bolu'da bir camide ''Cuma Hutbesi'' imam tarafından işaret diliyle anlatıldı. 
     Bolu kent merkezinde bulunan Aslahattin Camii İmamı İsmail Arslan, Diyanet İşleri Başkanlığı'nın ''Dünya Özürlüler Günü'' dolayısıyla gönderdiği genelge doğrultusunda, ''Engellilere Yardımcı Olmak Dini ve Milli Bir Görevdir'' konulu hutbeyi, önce konuşarak okudu, ardından da camide bulunan işitme engelli vatandaşlar için Türk işaret dilini kullanarak anlattı. 
     Arslan, hutbede, her toplumda ''özürlü'' ve ''engelli'' olarak tanımlanan insanların bulunabileceğini belirterek, ''Engelliler konusunda aile ve okul başta olmak üzere, bütün kurumlar kendilerine düşen görev ve sorumluluğu yerine getirmelidir'' dedi. 
     
     ''PROVA YAPTIM'' 
     Bolu'da ilk kez işaret dilini kullanarak Cuma hutbesi anlatan imam İsmail Arslan, hutbeyi hatasız anlatmak için uzun süre prova yaptığını belirterek, ''İlk defa işaret diliyle hutbe okudum. İşaret dilini işitme engelli arkadaşlarımdan dolayı bildiğim için bu görev bana verildi. İşaret diliyle hutbeyi anlatmak, normal şekilde okumaktan daha zor. Cuma hutbesini işitme engelli insanlar için anlatmak ise çok güzel bir duygu'' diye konuştu. 
     
     ''DİYANET GENELGESİ'' 
     Bolu Müftüsü Ahmet Okutan ise AA muhabirine, Diyanet İşleri Başkanı Prof. Dr. Ali Bardakçıoğlu imzasıyla 81 il müftülüğüne, ''Dünya Özürlüler Günü'' dolayısıyla genelge gönderildiğini belirterek, ''Bu genelge doğrultusunda bütün illerde en az bir camide Cuma hutbesi, Türk işaret dilini kullanan imam-hatipler tarafından işaret diliyle de anlatıldı'' dedi. 
     Okutan, işaret dilini bilen imam-hatip sayısının azlığına dikkati çekerek, ''Bu nedenle Bolu'da bir camiyi engellilere yönelik olarak düzenledik. Bugün bir imam arkadaşımız Cuma hutbesini işaret diliyle anlattı. Bana göre engelli olarak yaşamak bir tercih değil, o yüzden toplum olarak engelli insanlarımıza sahip çıkmalıyız'' diye konuştu. 
     
</TEXT>
</DOC>
