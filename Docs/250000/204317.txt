<DOC>
<DOCNO> 204317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/spor/spo06.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet gibi düştü 
</HEADLINE>
<TEXT>

   2001-2002 sezonunda Birinci Lig'de yer alan, Sergen ve Oktay gibi yıldızları oynatan Siirtspor, FAK-FUN-FON'un desteğiyle ayakta kalmaya çalışıyor 
      
   Zor durumda 
   JET - PA'nın sponsorluğunda 2001 - 2002 yılında Birinci Lige kadar yükselen ve Sergen, Oktay, Hamza, Ceyhun, Ersen Martin, Timuçin gibi yıldızları kadrosuna alan Siirtspor büyük bir çıkmazın içine düştü. İkinci Lig B Kategorisi'nde mücadele eden Siirt'te, Jet - Pa ile ilişkisini kestikten sonra para bulamayan futbolcular zor durumda kaldı. 
   
   Bakkal iflas etti 
   TEKNİK Direktör Muammer Ayvaz, kulübün dağılmaması için ellerinden geleni yaptıklarını söyledi. Ayvaz, "Yalnızlığa terkedildik. Futbolcular traş olacak para bile bulamıyorlar. Oyuncularımıza veresiye yiyecek veren bakkal iflas edip, kapandı. İlk yarının son maçını oynayan ve kent dışından gelen futbolcularımız, şehirlerine dönmekte zorlandılar" dedi. 
   
   Vali'nin yardımı 
   AYVAZ, Siirt Valisi Nuri Okutan ile kendi şehirlerine gitmek isteyen oyuncular konusunda temas kurmak zorunda kaldığını da ekledi. Trabzonlu hoca, "Vali'nin yardımıyla, bu oyunculara Fakir Fukara Fonu'ndan para verildi ve evlerine yollandı. Kurtalan'da çim sahada çalışıyoruz. Ama bunun için bile bizden idman başına 20 milyon lira ücret alıyorlar" diye konuştu. 
   
   Başbakan'a mesaj 
   MUAMMER Ayvaz, Siirt milletvekili olan Başbakan Recep Tayyip Erdoğan'ın bu durumdan haberi olmadığına inandığını da ifade etti. Siirt'in çalıştırıcısı, "Kulüp kapanma tehlikesiyle karşı karşıya. Ancak Başbakanımız futboldan gelmiş biri. Kendisinden yardım bekliyoruz. Siirt'te sivil toplum örgütleri ve taban birlikleri harekete geçirilmeli. Yazık olacak" yorumunu yaptı.. 
   
   
</TEXT>
</DOC>
