<DOC>
<DOCNO> 219583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur18.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'Türkiye'ye tarih verilmezse halkımıza anlatamayız' 
</HEADLINE>
<TEXT>

     Başbakan Recep Tayyip Erdoğan, Türkiye'ye bu yılın aralık ayında yapılacak zirvede AB üyeliği yolunda müzakere tarihi verilmemesi ihtimali ile ilgili olarak, ''Bunu hem AB gerekçelendiremez ve dünyaya anlatmakta sıkıntı çeker, hem de biz halkımıza anlatmakta sıkıntı çekeriz'' dedi. 
     Erdoğan, böyle olması durumunda bir hayal kırıklığı yaşanacağını, ancak bunun dünyanın sonu olmadığını ifade ederek, ''Biz Kopenhag kriterlerini Ankara kriterleri yapar, yolumuza devam ederiz'' diye konuştu. 
     Başbakan Erdoğan, AB İletişim Grubu üst düzey medya temsilcilerini Başbakanlık Merkez Binası'nda kabul ederek, sorularını yanıtladı. 
     Alınan bilgiye göre, bir gazeteci, bazı raporlarda Türkiye'de hala işkence olduğunun yer aldığını söyledi. 
     Erdoğan, bir yıllık iktidarları döneminde işkenceye karşı ''sıfır toleranslı'' olduklarını ifade ederek, raporların da ne derece sağlıklı olduğunu bilemediğini söyledi. Erdoğan, ''Ama bize gelen ihbarları anında değerlendiriyoruz ve üzerine gidiyoruz. Bu konuda asla taviz vermeyeceğiz'' dedi. 
     
     AB ANAYASASI... 

     ''Türkiye'ye, aralık ayında yapılacak zirvede müzakere tarihi verilmezse ve erteleme olursa ne yaparsınız '' sorusuna Erdoğan, şu karşılığı verdi 
     ''Bunu hem AB gerekçelendiremez ve dünyaya anlatmakta sıkıntı çeker, hem de biz halkımıza anlatmakta sıkıntı çekeriz. Büyük bir hayal kırıklığı yaşanır, ancak elbette bu dünyanın sonu değil. Biz Kopenhag kriterlerini Ankara kriterleri yapar, yolumuza devam ederiz.'' Başbakan Erdoğan, bir gazetecinin, ''Türkiye'nin AB'ye hazır olduğunu ancak AB'nin Türkiye'ye hazır olmadığını ve AB'nin bir anayasasının bulunmadığı'' yönünde bir senaryodan söz etmesi üzerine Erdoğan, ''Şimdiye kadar alınanlar, AB anayasası hazırdı da mı alındılar '' dedi. 
     Türkiye'nin, ''AB'ye üye olması durumunda birliğe ne kazandıracağı'' sorusuna karşılık Erdoğan, şunları söyledi 
     
     RUMLAR'A YAPILAN JESTLER 

     ''AB üzerindeki, Hristiyan kulübü mü sorusunu ortadan kaldıracak, AB'nin siyasi değerler bütünü olduğu anlayışını ortaya koyacak ve medeniyetleri buluşturacaktır. Türkiye'nin, İslam'la demokrasi kültürünü buluşturmuş bir ülke olarak AB'ye üye olması, diğer Türk ve İslam dünyasında bu yönde bir değişim sağlayacaktır.'' Erdoğan, Kıbrıs konusunda Türkiye'nin artı bir jesti olup olmayacağı sorusu üzerine de, Türkiye'nin şimdiye kadar elinden geleni yaptığını, gereken jestleri ortaya koyduğunu ancak Rum tarafının aynı şekilde mübadelede bulunmadığını söyledi. 
     ''Annan'ın bir daha oturmam dediği 4. müzakere süreci Türkiye'nin girişimleri ile yoğun çabası ile sağlandı'' diye konuşan Erdoğan, Rum tarafına yapılan jestlerden örnekler verdi. 

     
</TEXT>
</DOC>
