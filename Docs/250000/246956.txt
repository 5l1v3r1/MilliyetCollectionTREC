<DOC>
<DOCNO> 246956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur41.html </URL>
<DATE> 2004/06/10/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Mudanya'da Roma dönemine ait mezar bulundu 
</HEADLINE>
<TEXT>

     Bursa'nın Mudanya İlçesi'nde, Türk Telekom'un altyapı çalışmaları sırasında, Roma dönemine ait bir mezar bulundu. 
     Alınan bilgiye göre, Türk Telekom'un Arnavutköy mevkiindeki altyapı çalışmaları kapsamında kazı yapan kepçe, sert bir mermeri parçaladı. Çalışmaları yarıda bırakan ekipler, yaklaşık bir metre derinde bulunan mermeri kaldırdıklarında eski bir mezarla karşılaştı. 
     Bursa Müzeler Müdürlüğü'ne haber verilmesinin ardından Mudanya'ya gelen arkeolog Serpil Arık, mezarda inceleme yaptı. Mezarın çevresini topraklardan temizleyen Arık, mezardaki Roma dönemine ait iki heykel, ayna ve birkaç parça ziynet eşyasını Müzeler Müdürlüğü'ne gönderdi. Arık, denize 150 metre mesafede bulunan mezarın, bir kadına ait olduğunu belirtti. 
     Polis, mezarın bulunduğu bölgeyi güvenlik çemberine alırken, Türk Telekom'un bölgedeki kazı çalışmaları için Kültür ve Tabiat Varlıklarını Koruma Kurulu'nun kararının bekleneceği kaydedildi. 
     
</TEXT>
</DOC>
