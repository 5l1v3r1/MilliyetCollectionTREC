<DOC>
<DOCNO> 230777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/dunya/adun.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Her gün dua ediyorum, kayıplarımız azalıyor' 
</HEADLINE>
<TEXT>

   ABD Başkanı Bush böyle dese de Irak'ta tam tersi oluyor. Nisanın yarısı bitmeden ölen ABD askerlerinin sayısı 70'i geçti. Oysa martta 52, şubatta 20 kayıp vermişlerdi 
      DIŞ HABERLER SERVİSİ 

   
   Irak'ta koalisyon güçlerinin 1 Nisan'dan bu yana kayıpları 70'i bulurken, ABD Başkanı George W. Bush, "Askerlerimiz için her gün dua ediyorum. Her geçen gün kayıplarımız azalıyor" dedi. 
   Oysa, hayli dindar olduğu bilinen Bush'un bu sözleri, Irak'taki askeri kayıplar konusunda yapılan açıklamalarla uyuşmuyor. Nitekim 1 - 12 Nisan arasında Irak'ta ölen Amerikan askerlerinin sayısı 74 olarak açıklandı. Irak'taki kayıpların dökümünü yapan "Iraqbodycount.com" adlı siteye göre martta 52 Amerikan askeri ölürken bu sayı şubatta 20 idi. 
   Sitenin rakamlarına göre martta 300, şubatta da 147 Amerikan askeri yaralandı. 
   
   Hastaneyi ziyaret etti 
   Günlerden beri çiftliğinden ilk kez ayrılarak 75 km uzaklıktaki Texas Fort Hood'daki askeri hastaneye helikopterle giden Bush, tedavi gören yaralı askerleri ziyaret etti. Bush, asker ziyaretine ikiz kızları, eşi, kayınvalidesi, annesi ve eski başkan babasını da götürdü. Irak'taki son olaylarda ölen 70'ten fazla ABD askerinin 9'u Fort Hood'daki ordu kararg hına mensuptu. Darnall Askeri Hastanesi'nde yaralı 11 askeri yataklarının başında ziyaret ederek öven ABD Başkanı, 10 askeri "Purple Heart" adlı cesaret madalyasıyla ödüllendirdi. 
   Geçtiğimiz haftanın kendisi ve ABD için zor bir hafta olduğunu vurgulayan Bush, direnişin yakında sona ermesini bekleyip beklemediği yolundaki bir soruya, "Söylemesi çok zor. Ama kayıplarımızın azalması için her gün dua ediyorum. Her gün de kayıplarımız azalıyor. Dualarım, güvenliğimiz için canlarını feda edenlerle" karşılığını verdi. 
   "Diz çöküp, askerlerimiz, koalisyon ortaklarımız ve masum Iraklıları koruduğu için Tanrı'ya şükranlarımı sunuyorum" diyen Bush, daha sonra ordu kilisesine geçerek rahibin vaazını dinledi. 
   
   
   
</TEXT>
</DOC>
