<DOC>
<DOCNO> 224430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun28.html </URL>
<DATE> 2004/03/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kosova'da durum normal, 1 günlük yas ilan edildi 
</HEADLINE>
<TEXT>

     BM Kosova Geçici Misyonu UNMIK ve Kosova Barış Gücü KFOR yetkilileri, Kosova'da geçen hafta yaşanan olayların ardından durumun normale döndüğünü açıkladı. 
     UNMIK Polisi sözcüsü Derek Chapell, şiddet olaylarında 28 sivilin öldüğünü, 600 sivil ve 100 UNMIK polisinin yaralandığını, Sırplara ait 110 evin ve 16 Ortodoks kilisesinin yakıldığını açıkladı. 
     Sözcü, olayların suçlularının yakalanıp yargılanacaklarını, Çabra'da boğularak ölen çocuklarla ilgili soruşturma için, bir yabancı savcının başkanlığında özel bir ekibin çalıştığını bildirdi. 
     Chapell, olayları kışkırttığı gerekçesiyle tutuklanan Kosova İnsan Hak ve Özgürlük Konseyi Miroviça temsilcisi Halit Barani'nin sorgulandıktan sonra serbest bırakıldığını da açıkladı. 
     BM Mülteciler Yüksek Komserliği UNHCR Kosova temsilcisi Peggy Hicks de, olaylar sırasında kaçan Sırp mülteci sayısının 3 bin 600 olduğunu ve onlara ilk yardımların ulaştırılmaya başlandığını bildirdi. 
     Zamanında gerekli önlemleri almamakla suçlanan UNMIK yönetimi ve KFOR'un güvenlik önlemlerini arttırdığı gözleniyor. Başkent Priştine'de ve olayların yaşandığı yerleşim birimlerinde sıkı güvenlik önlemleri dikkat çekiyor. Cadde ve sokaklarda devriye gezen, stratejik önemi binaların çevresinde nöbet tutan askerler görülüyor. 
     
     YAS GÜNÜ 

     Kosova Başkanı İbrahim Rugova, olaylarda ölenlerin anısına saygı amacıyla bugünü Kosova'da yas günü ilan etti. 
     Arnavut basını, olaylar yüzünden ABD ziyaretini yarıda bırakan eski Kosova Kurtuluş Ordusu UÇK Komutanı, Kosova Demokrasi Partisi PDK lideri Haşim Taçi'nin, Liplan ve Ştimle kasabalarına yaptığı ziyaretten sonra kaçan 160 Sırpın geri döndüğünü yazdı. 
     Taçi, bu ziyaretleri sırasında, geleceğinin bağımsızlık olduğunu belirttiği Kosova'nın sadece Arnavutların olmadığını söylemişti. 
     Kosova hükümeti, olaylarda yakılan Sırp ev ve kiliselerinin onarım masraflarının bütçeden kaşılanacağını açıkladı. 
     Arnavut siyasi partileri, olaylarla ilgili değerlendirmelerinde, UNMIK ve KFOR'un zamanında müdahale etmedikleri için olayların büyüdüğünü savundular. 
     
</TEXT>
</DOC>
