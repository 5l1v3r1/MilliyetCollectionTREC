<DOC>
<DOCNO> 215095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/spor/ykocaomer.html </URL>
<DATE> 2004/02/14/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Almanya'dan ders 
</HEADLINE>
<TEXT>

   
   Alman Olimpiyat Komitesi'nin yapısı, ülkemizdeki Milli Olimpiyat Komitesi'nden farklıdır. Olimpik sporların temsil edildiği her federasyondan bir temsilcinin yanı sıra, Uluslararası Olimpiyat Komitesi'nde görev yapan Alman üyeler, Federal Alman Spor Teşkilatı Başkanı ve sadece görev süresiyle sınırlı olarak yönetim kurulu üyeleri. Bunun dışındaki kişisel üyeler, olimpiyatlara hizmet vermiş kişiler arasından genel kurulca seçilir. Ancak, bunların sayısı hiçbir zaman spor federasyon temsilcileri sayısını geçemez. 
   Yani, sporun esas sahibi olan federasyonlar, bir anlamda Olimpiyat Komitesi'nde ana temsilci olarak bulunmaktadırlar. Bu incelikte, Almanya'da olimpiyat hareketinin devamlı spor federasyonları tarafından desteklenmesini ve Federal Spor Teşkilatı ile uyum içinde çalışma mecburiyetini getirmiştir. Bizde olduğu gibi kısır çekişmeler, sistem dolayısıyla Almanya'da yaşanmaz. 
   Geçtiğimiz haftalarda Alman Engelliler Spor Federasyonu Başkanı Zühlsdorf kişisel olarak Alman Milli Olimpiyat Komitesi'ne kabul edildi. Bu kabulden sonra Zühlsdorf şunları söyledi "Alman Milli Olimpiyat Komitesi uzun zamandan beri Alman Engelliler Sporu'nun sağlam ve güvenilir bir dostudur. Federasyon Başkanı olarak benim Alman Milli Olimpiyat Komitesi'ne girmem, engelliler sporunun tüm Alman spor camiasında ne kadar ileri derecede entegre olduğunun bir başka örneğidir. Alman Engelliler Spor Federasyonu olarak yalnız performans sporunda değil, geniş anlamda rehabilitasyon sporuyla da ilgili olduğumuzdan, Alman Milli Olimpiyat Komitesi'nin olanakları bundan sonra bu yönde de daha gelişerek kullanılacaktır. Şu anda engelli sporcularımız olimpiyat merkezlerini kullanmaktadırlar. Atina'da da birlikte çalışmalarımız devam edecektir." 
   Bizdeki durum ise h l yürekler acısı. Yaklaşık 3 yıl önce kurulan Milli Paralimpik Komitesi h l çalışmıyor. Milli Olimpiyat Komitesi de 2012 adaylığına engelliler sporu olmadan bir şey yapamayacağını bilse de, bilmezlikten geliyor. 
   Spora fazla zaman ayırmadığı söylenerek eleştirilen Başbakan Yardımcısı Mehmet Ali Şahin, artık en kısa zamanda ilgili kurumları bir araya toplayarak bu işbirliğini başlatmalıdır. Aksi halde 2012 Olimpiyatları'na adaylığımız yine sözde kalmaya mahkum olacaktır. 
   
      
   
</TEXT>
</DOC>
