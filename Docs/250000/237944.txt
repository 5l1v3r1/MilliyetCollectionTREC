<DOC>
<DOCNO> 237944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur43.html </URL>
<DATE> 2004/05/06/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Güven çiftinin öldürülmesi... Cerrah Çelik'i emniyete davet ettik 
</HEADLINE>
<TEXT>

     İstanbul Emniyet Müdürü Celalettin Cerrah, İhsan Güven ile eşi Sibel Güven'in öldürülmesi olayının siyasi olup olmadığını söylemenin ''bu aşamada doğru olmayacağını'' kaydetti. 
     Cerrah, İstanbul Emniyet Müdürlüğü'nün Vatan Caddesi'ndeki kompleksinde, basın mensuplarının olaya ilişkin sorularını yanıtladı. 
     Tuzla'daki evde bulunan bilgisayardaki bilgi ve notlar üzerindeki incelemenin sürdüğünü ifade eden Cerrah, ''Bizi cinayete götürecek bir noktaya henüz ulaşılamadı. Silahlar hiçbir yere oturmadı'' dedi. 
     Cerrah, bir örgüt adına gönderilen e-mail ile olayın üstlenildiğinin hatırlatılması üzerine de, e-mail ile cinayeti üstlenmenin fazla bir şey ifade etmediğini, önemli olanın sanıkların yakalanması ve ondan sonra hangi örgüt ya da gruba bağlı olduklarının ortaya çıkarılması olduğunu söyledi. 
     Celalettin Cerrah, bu aşamada olayın siyasi olup olmadığını söylemenin doğru olmayacağını belirtti. 
     Bir başka soru üzerine de Cerrah, şarkıcı Çelik Erişçi ile İhsan Güven'in eski eşinin, bilgilerine başvurulmak üzere emniyete davet edildiklerini, ancak il dışında olduklarını söylediklerini belirtti. 
     Bu arada, emniyet yetkilileri, soruşturmanın çok yönlü olarak sürdüğünü bildirdiler. 
     E-mail ile olayı üstlendiği ifade edilen terör örgütünün hedef şaşırtmak istemiş olabileceğinin de göz ardı edilmediği belirtildi. 
     Öte yandan, İstanbul DGM Cumhuriyet Başsavcılığı, konuya ilişkin inceleme başlattı. 
     
</TEXT>
</DOC>
