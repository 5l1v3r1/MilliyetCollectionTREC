<DOC>
<DOCNO> 208766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun12.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DP'nin bakanları Anayasa'ya uygun değil 
</HEADLINE>
<TEXT>

     KKTC'de yeni koalisyonun DP'li 3 yeni bakanı hakkında Başsavcılıktan "olumsuz" görüş geldi. UBP partisinin yaptığı itirazı değerlendiren ülkenin en yüksek hukuksal danışma organı olan Başsavcılık, KKTC dışında ikamet ettikleri için bakanların durumunun Anayasa'ya aykırı olduğunu belirtti. 
     KKTC Başsavcısı Akın Sait, Cumhuriyetçi Türk Partisi CTP -Demokrat Parti DP koalisyon hükümetinde atanan DP'li 3 bakanın durumuna ilişkin görüşünü ilgili makamlara iletti. 
     Anayasaya göre, bakan olabilmek için 3 yıl boyunca KKTC'de ikamet etme zorunluluğu bulunuyor. 
     Başsavcı Akın Sait, konuyla ilgili görüşünü dün gece Cumhurbaşkanı Rauf Denktaş'a, bu sabah da CTP Genel Başkanı ve Başbakan Mehmet Ali Talat ile DP Genel Başkanı ve Başbakan Yardımcısı Serdar Denktaş'a ilettiğini açıkladı. 
     Başsavcı Akın Sait, görüşünün içeriği hakkında ise bilgi vermedi. 
     Başsavcının ''olumsuz'' olduğu öğrenilen görüşü doğrultusunda, Ekonomi ve Turizm Bakanı Ayşe Dönmezer, Çalışma ve Sosyal Güvenlik Bakanı Erkan Emekçi ile Tarım ve Orman Bakanı Raşit Pertev'in görevden alınarak, yerlerine yeni atama yapılması gerekiyor. 
     Kıbrıslı olan ve ada dışında yaşayan Dönmezer, Emekçi ve Pertev'in bakan olarak görevlendirilmesine, ''ülkede kesintisiz 3 yıl ikamet etme şartına uymadıkları'' gerekçesiyle Ulusal Birlik Partisi UBP tarafından itiraz edilmişti. 
     
     BAŞBAKAN TALAT'IN AÇIKLAMASI 

     Başbakan Mehmet Ali Talat ise DP'li üç bakanla ilgili soru üzerine, gerekmesi halinde bakanlar kurulu listesinde değişiklik yapılmasının sorun yaratmayacağını söyledi. 
     Talat, Dr. Küçük'ü anma töreninin ardından gazetecilerin, ''Başsavcının DP'li 3 bakanla ilgili görüşünün ne olduğu '' sorusu üzerine, ''Henüz mütalaayı okumadığını'' kaydetti. Talat, ''Olumsuzsa ne olacak '' sorusu üzerine ise şunları söyledi 
     ''Hükümette bir şey yok. Sayın Serdar Denktaş dün açıklama yaptı. Hükümette herhangi bir şekilde sıkıntı yaşanmaması için gerekli düzenlemeyi yapacağını kendisi söyledi. Doğaldır ki, bir hükümetin oluşumunda ortaya çıkmış olabilecek bir hata, bir yanlış algılama veya yorum nedeni olabilecek bir konu düzeltilmeye muhtaçtır. Gerekli düzeltmenin yapılması gerekiyor.'' Talat, olumsuz bir durumda DP'nin başka bakanlar göstereceğini, kendisinin de atama yapacağını bildirdi. ''Görünen durum bu'' diyen Talat, ''Zaten güvenoyu alınana kadar bakanlar kurulu listesinde değişiklik yapılmasının bir sorun yaratmayacağını, güvenoyu verilecek listenin, eğer liste hazırlanacaksa yeni liste olacağına göre bu listenin güvenoyu alacağını'' kaydetti. 
     ''Hükümetin kurulduğunu ve görev başında olduğunu, gerekmesi halinde söz konusu bakanlıkların yenileri atanana kadar vekaletle doldurulacağını'' anlatan Talat, ''Bugün atama yapılırsa zaten göreve atanmış olacaklarını'' ifade etti. 
     ''Kabinenin tekrar cumhurbaşkanına sunulması söz konusu olacak mı '' sorusu üzerine ise Talat, ''Bu olayın birçok defa gerçekleştiğini, başbakanın önerisi ve cumhurbaşkanının onayıyla bakanların görevden alınarak, yerlerine başka bakan atanabileceğini, herhangi bir kabinede bunun böyle olduğunu ve aynı prosedürün izleneceğini'' söyledi. 
     Bunun bir tek farkı olabileceğini ifade eden Başbakan Talat, ''Buradaki bakanların atanmamış sayılabileceklerini veya bunların görevden alınıp yerine yenilerinin atanacağını, dolayısıyla herhangi bir yasal sorunun söz konusu olmadığını'' belirtti. 
     Talat, ''Hükümet atanmıştır. Kararname yayımlanmıştır. Anayasamıza göre hükümetin atanması Cumhurbaşkanımızın onayıyla olmaktadır. Cumhurbaşkanı onayladığı andan itibaren mecliste okunmasa da, Resmi Gazete'de yayınlanmasa da o bakanlar kurulu görev başındadır. Diğerleri sadece bilgidir ve hükümetin atanmasıyla ilgili bir engeli yoktur'' diye konuştu. 
     Denktaş "Bakanlar değişmeli" 
     KKTC Cumhurbaşkanı Rauf Denktaş, Başsavcı Akın Sait'in, Cumhuriyetçi Türk Partisi CTP -Demokrat Parti DP koalisyon hükümetine meclis dışından atanan DP'li 3 bakanın görevlerine son verilmesini ve yerlerine yeni atama yapılmasını istediğini açıkladı. 
     Başsavcı Akın Sait, Cumhurbaşkanı Denktaş'a gönderdiği yazıda, bu değişikliğin yapılmaması halinde hukuki sorunlar yaşanacağını ve Cumhurbaşkanı Denktaş'ın hükümetin tamamı için verdiği onayı geri alabileceğini bildirdi. 
     Cumhurbaşkanı Denktaş, bir kabulü sırasında gazetecilerin konuyla ilgili soruları üzerine, DP'li bakanlarla ilgili iddialar üzerine Başsavcı Akın Sait'ten talep ettiği görüşün dün gece eline ulaştığını belirterek, Başsavcı'nın söz konusu bakanların değişmesi gerektiğine ilişkin görüş verdiğini söyledi. 
     Denktaş, birkaç gün içinde 3 bakanlık için yeni isim verilmesi gerekeceğini bidirdi. Cumhurbaşkanı Denktaş ayrıca, Başsavcı'nın yazılı görüşünü basına dağıttı. 
     
     ''SEÇİLME NİTELİKLERİNE HAİZ DEĞİLLER'' 

     Başsavcı Akın Sait, Cumhurbaşkanı Denktaş'a gönderdiği yazıda, hükümete dıştan atanan DP'li Erkan Emekçi, Ayşe Dönmezer ile Raşit Pertev'in Anayasa'nın 106. maddesinin 4. fıkrası uyarınca milletvekili seçilebilme niteliklerine haiz olmadıklarını belirtti. Aynı maddenin dıştan atanan bakanların milletvekili seçilebilme niteliklerine haiz olma şartı aradığını belirten Başsavcı, bu 3 bakanın görevlerine son verilerek, yerlerine yeni atama yapılması gerektiğini ifade etti. 
     Başsavcı Akın Sait, bu değişikliğin yapılmaması halinde hukuki sorunlar yaşanacağı ve hükümetin yasallığının tartışma konusu olacağı uyarısında da bulundu. 
     Başsavcının görüşünün tam metni .. 
     KKTC Başsavcısı Akın Sait, Cumhuriyetçi Türk Partisi CTP -Demokrat Parti DP koalisyon hükümetinde dışarıdan atanan 3 bakanının, ''milletvekili seçilme niteliklerine haiz olmadığını bildirdi. 
     Başsavcı Akın Sait, DP'li üç bakanının ikamet sorunuyla ilgili görüşünü dün akşam Cumhurbaşkanı Rauf Denktaş'a, bugün de Başbakan Mehmet Ali Talat ile Dışişleri Başbakanı ve Başbakan Yardımcısı Serdar Denktaş'a iletti. 
     Cumhurbaşkanı Denktaş'a gönderdiği yazıda, DP'li üç bakanın görevlerine son verilmesini ve yerlerine yeni atama yapılmasını isteyen Başsavcı Sait, bu değişikliğin yapılmaması halinde, hukuki sorunlar yaşanacağını ve Denktaş'ın hükümetin tamamı için verdiği onayı geri alabileceğini belirtti. 
     
     TAM METİN 

     Başsavcı Akın Sait imzasıyla dünün tarihiyle Cumhurbaşkanı'na gönderilen ve Cumhurbaşkanı Denktaş tarafından basına dağıtılan yazının tam metni şöyle 
     ''Bugün dün sabahleyin yaptığımız toplantıdan sonra CTP-BG Genel Başkanı Sn. Mehmet Ali Talat başkanlığında kurulan Bakanlar Kurulu listesinde dıştan atanan üç bakan ile ilgili olarak ileri sürülen iddialar üzerine konu incelenmiştir. Görüşlerim şöyledir 
     Bakanlar Kurulu'nun oluşumu Anayasa'nın 106. maddesinin 3'üncü fıkrası kurallarına uygun olarak Başbakan olarak görevlendirilen kişinin önerisi üzerine Cumhurbaşkanı tarafından atanmalarını öngörmektedir. Bakanların atanması ise, Anayasa'nın 106. maddesinin 4'üncü fıkrası kuralları gereğince, milletvekili olmayan kişiler arasından da yapılabilir. Ancak bu kişilerin milletvekili seçilebilme niteliklerine sahip olması gerekir. DP kanadının dıştan atadığı Sn. Erkan Emekçi, Sn. Ayşe Dönmezer ve Sn. Raşit Pertev'in Anayasa'nın 106. maddesinin 4 'üncü fıkrası kurallarında öngörülen milletvekili seçilebilme niteliklerine sahip olmadığı ortaya çıkmıştır. Anayasa'nın 106. maddesinin 4'üncü fıkrası ile Anayasa'nın 68. maddesinin 1, 2 ve 3'üncü fıkrasındaki düzenlemeler milletvekili seçilebilme niteliklerine dair kuralları içermektedir. Anayasa'nın 68. maddesi kurallarındaki düzenlemeler, 5 76 sayılı Seçim ve Halkoylaması Yasası'nın 9. maddesinde de öngörülmüştür. Bu durum karşısında size sunulan listede nitelikleri gösterilmeyen dıştan atanan bakanların, yapılan inceleme sonucunda Kuzey Kıbrıs Türk Cumhuriyeti'nde milletvekili seçimlerinin yapıldığı tarihten önce en az üç yıl daimi ikamet şartına haiz olmadıkları nedeniyle de Anayasa'nın 68. maddesinin 2'inci fıkrası ve 106. maddesinin 4'üncü fıkrası kurallarında öngörülen nitelikler ile değiştirilmiş şekliyle 5 76 sayılı Seçim ve Halkoylaması Yasası'nın 9. maddesinin 2 C bendi kurallarında öngörülen nitelikleri taşımamaktadırlar. 
     Yüksek Seçim Kurulu ve İlçe Seçim Kurulları, daha önce Kuzey Kıbrıs Türk Cumhuriyeti'nde 3 yıl daimi ikamet etmediği görüşünden hareketle seçilebilme niteliklerine haiz olmadığına karar verdiği bazı milletvekili adaylarının adaylıklarını iptal ettiği gibi, seçmen listelerinde İlçe Seçim kurullarının aldığı karar ile Kuzey Kıbrıs Türk Cumhuriyeti'nde ikamet etmeyen birçok kişinin seçmen dahi olma niteliklerini iptal ederek oy kullanmalarını ve seçilmelerini engellemiştir. 
     Alınan bu kararlar ışığında dıştan atanan ve yukarıda isimleri zikredilen kişilerin bakanlıklarına, Başbakan'ın istemi üzerine sizin tarafınızdan görevlerine son verilmesi ve bunların yerine aranan niteliklere haiz Başbakan'ın önereceği üç kişiyi atamanızın hukuki açıdan uygun olacağı görüşündeyim. 
     Bunun yapılmaması halinde, hukuki sorunlar yaşanacağı, hükümetin yasal olup olmadığı her zaman için tartışma konusu yapılacağı, alınan her Bakanlar Kurulu kararının anayasal ve yasal yönünün tartışılabilir olacağı sakıncalarını nazarı itibara alarak, Başbakan'dan böyle bir istemin gelmemesi halinde tüm Bakanlar Kurulu üyeleri için verdiğiniz onayı geri alma yetkisine haiz olabileceğinizi bildirir, saygılarımı arz ederim.'' 

     
</TEXT>
</DOC>
