<DOC>
<DOCNO> 216459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun18.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Atmosfer iyi ama esasa geldiğinde hareket yok'' 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'taki müzakereler çerçevesinde yapılan ikinci gün görüşmelerini, ''Atmosfer iyi ama esasa geldiğinde hareket yok'' sözleriyle nitelendirdi. 
     Denktaş, yaklaşık bir saat süren ikinci gün görüşmelerinin ardından Cumhurbaşlığı'na gelişinde basın mensuplarının sorularını yanıtladı. 
     Bugünkü görüşmelerde merkezi yönetimin geçici binalarının nerede olacağı, bayrak ve marş seçimi gibi konuların ele alındığını belirten Denktaş, ancak esasa geçilmediğini kaydetti. 
     Denktaş, görüşmelerin Rumların dini yortusu nedeniyle Salı günü devam edeceğini bildirdi. 
     
     DE SOTO'NUN SİTEMİ 

     Denktaş, Annan planının baskı metoduyla referanduma götürüleceğini ve halkın gelişmelerden bilgi sahibi olması gerektiğini belirterek, referandumun kader meselesi olduğunu söyledi. 
     Denktaş, plan hakkında halk bilinçlenmezse halkın yanlış karar verebileceğini, bu nedenle halkın planı bilerek referanduma gitmesini istediklerini belirtti. 
     Denktaş, bir gazetecinin ''Görüşmelere ilişkin basına yaptığı açıklamalar konusunda De Soto'nun kendisine herhangi bir sitemde bulunup bulundığını'' sorması üzerine, ''Sitemi oldu ama ben dinlemedim'' diyerek, şunları söyledi 
     ''Çünkü halkıma sözüm var, gayet kısa bir süre sonra referanduma baskı metoduyla götürülecek olan bu planın gelişmesi hakkında, durumu hakkında halk bilinçlenmezse yanlış karar verir. Bilerek referanduma gitmesini istiyoruz. Ondan sonra kimse kimseyi suçlamasın, 'bilmezdik, böyle olduğunu bilmezdik' diye.'' ''Rum tarafında da aynı tedirginliğin olduğunu ve Rum tarafında şimdi Annan planının ne getirip ne götüreceğini halka anlatmak için büyük bir gayret içerisine girildiğini'' anlatan Denktaş, şöyle devam etti 
     ''Referandum kaderimiz meselesidir, geleceğimiz meselesidir. Kıbrıs'ta yaşayıp yaşamayacağımız meselesidir, şaka değildir, ciddi bir sorundur. Madem ki dayatmayla Annan planını bize görüştürüyorlar. Annan planını değiştirmek istediğimiz kısımlarını değiştirmeye çalışıyoruz, çalışacağız. Başarırsak iyi, başaramazsak, halkımıza başaramadığımızı ve planın ne getirdiğini ne götüreceğini açıklıkla söyleyeyeceğiz. 
     Ümit ederim ki, yanlış intiba altında kalanlar yine, 'efendim biz tepki oyu kullandıydık, bilmem ne' diye ortaya çıkıp, bir parmağını ısırıp, onun da ağrıdığında beni suçlamasın.'' 
     
     RUM TARAFI BEKLENTİ İÇİNDE 

     Denktaş, Kıbrıs müzakerelerinin ikinci gününde kendisinin hazırlıklı gitmesine rağmen esasa girilmediğini söyleyerek, Rum ya da BM tarafının bir beklenti içinde olabileceğini belirtti. 
     Görüşmelerin neden bu kadar kısa sürdüğünün sorulması üzerine de Denktaş, şunları kaydetti 
     "Biz de anlayamadık. Teknik konular bittikten sonra daha konuşacak şey var mı Hayır, yok dediler. Zannedersem bir beklenti içindedirler. Ya Rum tarafı, ya De Soto. Dolayısıyla başka bir konu açılmadı, açtırmadılar." Cumhurbaşkanı Denktaş, esasa hala neden girilemediğinin sorulması üzerine, şunları söyledi 
     "Benim için nedeni yok, girilmedi, ben size gerçeği söylüyorum. Neden girilmediğini de anlamıyorum. Ben hazırlıklı gittim. Ama kimse elini açmadı. Ben ne yapayım Zorla hadi bakalım konuşun diyemem." AB Komisyonu'nun Genişlemeden Sorumlu Üyesi Günter Verheugen'in derogasyonlar istisnalar konusunda yazılı güvence verip vermediğinin sorulması üzerine Denktaş, şunları kaydetti 
     "Hayır, isterseniz yazılı da veririm dedi ama yazılı güvence vermedi. Sonra kendisi de zannedersem pek emin değil söylediğinden. Temel hukuk dediğimiz birincil yasa, yani esas kuruluş prensiplerini içeren anlaşmaya girebilir mi giremez mi Girebilir diyor ama mahkeme de ne yapar bunu, onu garanti edemem diyor. Halbuki biz mahkemenin dokunamayacağı bir şekle girmesini istiyoruz. Bunun için de hukukçulardan bilgi alacağız." 

     
</TEXT>
</DOC>
