<DOC>
<DOCNO> 203943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko22.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener 2004 büyüme hedefi yüzde 5 
</HEADLINE>
<TEXT>

     Devlet Bakanı ve Başbakan Yardımcısı Aldüllatif Şener, ''Bu yıl sonu itibarıyla yüzde 20'nin altına inen bir enflasyon belirledik ve gerçekleşeceği anlaşılmaktadır'' dedi. 
     Başbakan Yardımcısı Şener, Küçük ve Orta Ölçekli Sanayiyi Geliştirme ve Destekleme İdaresi Başkanlığı KOSGEB ile Devlet Planlama Teşkilatı'nın DPT Bartın Halk Eğitimi Merkezi Konferans Salonu'nda düzenlediği Zonguldak-Bartın-Karabük Bölgesel Kalkınma Destek Toplantısı'nda yaptığı konuşmada, ekonomik başarının temelinde zenginleşmenin yanı sıra refahlık arayışı bulunduğunu söyledi. 
     Türkiye'nin 30 yıldır yüksek enflasyonla yaşamaya alıştığını, enflasyonun da ülke insanının parçası olduğunu anlatan Şener, şöyle konuştu 
     ''Güçlü olmanın tek yolu refahlık düzeyini yükseltmekten geçer. Ekonomide büyük atak yapabilmek için ulusal ölçekteki işin nereye gittiğini görmemiz lazım. Siyasal iktidarın önce hedeflerini belirlemesi, ekonomik programını kamuoyuna açıklaması, programını istikrarlı bir şekilde uygulaması ve yapmak istediklerini anlatması esastır. Enflasyonist bir ortam büyümeye hiçbir katkı sağlamadığı gibi, uzun vadede ülkenin potansiyel gücünü tahrip etmektedir. 1990-2002 arasında Türkiye'nin yıllık ortalama büyüme oranı yüzde 2,5-3 arasındaydı. Bu da mevcut potansiyelimizin çok altında kalmıştır. Neden Enflasyonist politika tercih edildiği için. Bu yıl sonu itibarıyla yüzde 20'nin altına inen bir enflasyon belirledik ve gerçekleşeceği anlaşılmaktadır. Son 28 yılda enflasyon bu derecede düşük düzeye inmiştir.'' 
     
     TÜRKİYE'NİN BÜYÜME HEDEFİ 
     Türkiye'nin istikrarlı ve düzenli bir makul büyüme çizgisi ortaya koymasının, ekonominin temel hedeflerinden biri olduğuna işaret eden Şener, şunları kaydetti 
     ''Ne yazık ki ülkemizin temel açmazlarından biri istikrarsızlıktır. Bu yıl ki hedeflenen büyüme oranımız yüzde 5 olarak gerçekleşecektir, 2004 yılı büyüme hedefimiz de yüzde 5 olarak belirlenmiştir. 3 Kasım seçimleri sonrasında, Türkiye'de uygulanmakta olan ekonomik programlara karşı önemli bir güven bunalımı bulunduğunu tespit ettik. Güven ortamının yerleşmediği, güvensizliğin hakim olduğu atmosferde ekonominin ayağa kalkması, uluslararası rekabette ise ülkenin mesafe alması mümkün değildir. Bu atmosferden ülkemizin çıkabilmesi için 58 ve 59. hükümetler olarak temel ekonomik hedeflerimizi belirledik.'' 
     
     BORÇ STOĞU 
     Şener, Türkiye'de kamunun borç stoğunun Gayri Safi Milli Hasıla GSMH içindeki payı itibarıyla çok yüksek oranlarda seyrettiğini ifade ederek, şunları söyledi 
     ''Bunun en önemli nedeni, yüksek kamu borçlanma faizleridir. Bunların düşürülmesi, hükümetin önemli hassasiyeti olarak ortaya çıkmış ve faiz oranları büyük oranda düşmüştür. 2002 yılının Kasım ayında devletin borçlanmalarındaki faiz oranı yüzde 64 iken bu oran, yüzde 25-26'ya düşmüştür. Ülkemiz, 1984'ten bugüne kadar ilk kez yüzde 30'un altında borçlanmaktadır. Dış ticaret hacmimiz bile cumhuriyet tarihi süresince ilk kez 100 milyar doların üzerine çıkmıştır. Ülke olarak her fert, sorumluluk isteyen her kurum ve başta siyasal iktidar olmak üzere, yüzde 1'lik bile avantajı ıskalamak lüksüne sahip olunamaz.'' 
     
     BÜROKRASİ 
     Başbakan Yardımcısı Şener, Türkiye'deki temel problemlerin başında bürokrasinin engelleri ve özel sektörü de atıl hale getirişi olduğuna işaret ederek, bürokrasinin zaman zaman işleri aksatma özelliğine sahip olduğunu söyledi. Şener, şöyle devam etti 
     ''Hükümet olarak bunun üstesinden gelmeyi hedef olarak belirledik. Yaptığımız ve yapacağımız yasal düzenlemelerle, bürokrasinin bürokratlık formalitelerini hızla azaltıyor ve devam edeceğiz. 
     Milli gelir büyüklüğü itibarı ile dünyanın 20 büyük ülkesinden biriyiz. Gelişmişliği geliştirmek ve rekabet gücü yükseltmek her şeyin önündedir. Uluslararası rekabet gücüne sahip değilseniz, malınızı satamazsınız. Rekabet edebilmek için kaliteli ve ucuz mal üreteceksiniz. Rekabet gücü yüksek bir sanayileşme, yatırım anlayışı daha önemlidir.'' Bu arada Başbakan Yardımcı Şener, KOSGEB, DPT, Hazine Müsteşarlığı, Sanayi Bakanlığı ve Ulusal Rekabet Araştırmalar Kurumu temsilcilerinin katılımıyla işbirliği protokolünü imzaladı. 
     Şener, Bartın Valisi Ali Güngör'ü de makamında ziyaret ederek bölge hakkında brifing aldı. 
     
</TEXT>
</DOC>
