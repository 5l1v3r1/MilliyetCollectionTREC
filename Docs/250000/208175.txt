<DOC>
<DOCNO> 208175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur04.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlar eski otomobilleri tercih ediyor... 
</HEADLINE>
<TEXT>

     Oto alarmlarındaki teknolojik gelişmeler ve lüks otoların bu gelişmiş alarmlarla donatılması hırsızları, eski model araçlara yönlendirdi. 
     Yeni ve pahalı otomobillerin hırsızlığa karşı koruma sistemlerinin bulunması ya da gelişmiş alarmlarla donatılması nedeniyle eski model ve ucuz araçlar hırsızların gözdesi oldu. 
     Adana Emniyet Müdürlüğü Oto Hırsızlık Büro Amirliği yetkilileri, otolara takılan alarm ve diğer güvenlik sistemlerinin hırsızları caydırmada etkili olduğunu belirttiler. 
     Vatandaşların otomobillerini, tenha ve aydınlatmasız sokaklarda park etmemelerini isteyen yetkililer, park izni olan cadde ve sokaklar ile binalara ait park yerlerinin tercih edilmesini istediler. 
     Düşük model araç sahiplerinin hırsızlık ihtimaline karşı daha dikkatli olması gerektiğini ifade eden yetkililer, oto hırsızlığında en çok kullanılan yöntemlerden birinin oto anahtarının kopyasının yaptırılması olduğunu, bu nedenle anahtarların yabancı kişilerin yanında kısa süreli de olsa bırakılmaması gerektiğini kaydettiler. 
     Yetkililer ayrıca, araç depo kapağındaki kilidin çıkarılarak kısa sürede uygun anahtarın yapıldığını ve aracın çalınabildiğini, sürücülerin depo kapaklarının çalınması konusunda dikkatli olmasını istediler. 
     
     ''ANAHTARINIZI KONTAKTA BIRAKMAYIN'' 
     Hırsızların oto sahiplerinin dikkatsizliklerinden de sık sık yararlandığını hatırlatan yetkililer, kısa süre için de olsa, aracın yanından ayrılırken kontak anahtarının araç üzerinde bırakılmaması gerektiğini vurguladılar. 
     Değerli eşyalar ile değerli eşya görüntüsü veren paket veya poşetlerin oto içinde bırakılmamasını isteyen yetkililer, ''Bu eşyalar bagajda veya görünmeyecek yerlerde saklanarak hırsızların dikkati çekilmemeli'' dediler. 
     Yeni araç satın alırken, çalıntı araç kullanıyor olmamak için trafik tescil belgesi ile araç üzerindeki şasi ve motor numaralarının aynı olduğunun kontrol edilerek, noter ve devir işlemlerinin hemen yaptırılmasını öneren yetkililer, mevcut araç sahiplerinin de, bu numaraların birbirini tuttuğunu kontrol etmesi gerektiğini söylediler. 
     Yetkililer, Adana'da yılbaşından bu yana 11 oto hırsızlığı olayının meydana geldiğini ifade ederek, çalınan otoların büyük kısmının, eski model otomobiller olduğunu sözlerine eklediler. 
     
</TEXT>
</DOC>
