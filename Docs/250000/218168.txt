<DOC>
<DOCNO> 218168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/yozer.html </URL>
<DATE> 2004/02/27/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Necati ve Anderson 
</HEADLINE>
<TEXT>

   
   Maçın her iki yarısına baktığınız zaman hem Galatasaray, hem de Villarreal adına çok farklı futbol fotoğrafları sergilendiğini görürsünüz. İlk yarıda Galatasaray futbol fukaralığı içinde yüzerken, Villarreal son derece akılcıydı. Ancak ikinci yarıda roller değişti. Bu kez futbol oynamak için herşeyi yapmaya çalışan takım Galatasaray'dı. 
   İlk yarıda Galatasaray'ın hali içler acısıydı. Sanki Fatih Terim taksiyle trafiğe takılmış, stada yetişememiş, bu nedenle oyuncular başsız, taktiksiz, bir halde sahaya çıkmıştı. Herkes sallapati oynuyordu. Savunma üçlü haliyle her bölgesinden delikler veriyordu. 7. dakikadaki Anderson'un golü, göstere göstere geldi. Hele Anderson topla buluşurken, pozisyon Prates'in, görüş açısında olmasına rağmen ofsaytı bozması tam bir acemi hatasıydı. İkinci golde de bu kez aynı hatayı Orhan Ak yaptı. Bir yarıda bu kadar çok savunma hatası yaparsanız o maçta galip gelmeniz çok zordur. Bu iki golün dışında İspayollar'ın Andersson ile kaçırdığı yüzde yüz iki gol pozisyonu daha vardı. Ancak Galatasaray'ın evliyası Mondragon dün yine sahnedeydi. Öylesine iki kurtarış yaptı ki, maçın kaderi ile oynadı. Bu yarıda farkın açılmamasının bir diğer nedeni de Petre'nin orta alanda iyi mücadele etmesiydi. Bu yarıda hiç bir şey yapamayan, işini sadece serbest atışlara ya da taç atışlarına bırakan Galatasaray'ın tek piyangosu Prates'in serbest atışından gelen ve Murat tarafından tamamlanan goldü. 
   Ama ikinci yarıda Galatasaray daha gayretliydi. Bu yarıda Fatih Terim işe el atmış, orta alanda hiç gözükmeyen Volkan ile Murat Erdoğan'ı çıkarıp, yerine Batista ile Ayhan'ı almıştı. Bu değişiklik hemen etkisini gösterdi. İlk yarıda faul yapmaktan bile kaçınan Galatasaray, bu yarıda topa sert bir markaj uyguladı. Belli ki nefesi yeterli olmayan İspanyollar tüm temposunu kaybetti. Hele bir de kendi bölgesinde dökülen, ancak serbest atışlarda sahneye çıkan Prates'in müthiş golü gelince İspanyollar iyice dağıldı. 
   Galatasaray rakibin zaaflarından yararlanmak zorundaydı. Bunu yapamadı. Bir kez Necati ile şans yakaladı ama, onu da kaleci kurtardı. Ağır İspanyollar karşısında göbek organizasyonları tercih edilse daha iyi olurdu. Ama genelde kanadı tercih ettiler. Galatasaray da kesilince son 15 dakika hiç çekilmez oldu. Ancak Galatasaray'ın gücünün de ancak bu kadar olduğu da bir gerçek. 
   
      
</TEXT>
</DOC>
