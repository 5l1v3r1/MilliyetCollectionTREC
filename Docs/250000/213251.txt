<DOC>
<DOCNO> 213251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun07.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Gürcistan'daki üsleri 5 yıldan önce boşaltamayız 
</HEADLINE>
<TEXT>

     Rusya, Gürcistan'daki üslerini 5 yıldan önce boşaltamayacağını bildirdi. 
     Rusya Savunma Bakanlığı'ndan üst düzey bir yetkili İtar-Tass'a yaptığı açıklamada, üslerin boşaltılması konusunu Gürcistan'da kurulacak yeni hükümet ile müzakere etmek için beklediklerini kaydetti. 
     Yetkili, askerlerin çekilme işleminin ancak Rusya ve Gürcistan hükümetleri arasında imzalanacak özel bir anlaşmadan sonra başlayabileceğini belirterek, ''Bu anlaşmada, Ahılkelek ile Batum üslerindeki askerlerin çekilme işleminin, Rusya'da benzer yerlerin oluşturulması ve 8 bin asker için yerleşim yeri sağlanması için gerekli olan finansal konuların belirtilmesi gerekiyor'' diye konuştu. 
     Yetkili, Rusya Maliye Bakanlığı'nın bu işlemlerin maliyetini belirlemesinden sonra tüm masrafların Gürcistan tarafından sağlanması gerektiğini kaydetti. 
     Rusya Savunma Bakanlığı'na göre askerlerin çekilme işleminin yüz milyonlarca dolarlık maliyeti olduğunu belirten yetkili, Tiflis'in, Rus üslerinin 3 yıl içinde boşaltılmasını istediğini ancak böyle bir talebin gerçekçi olmadığını söyledi. 
     Gürcü yetkililerle bu konuda şu ana kadar 8 görüşme yapıldığını kaydeden yetkili, ''Yeni Gürcü hükümeti kurulduktan sonra daha fazla görüşme olacak'' dedi. 
     
</TEXT>
</DOC>
