<DOC>
<DOCNO> 231170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/spor/spo05.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal devri 
</HEADLINE>
<TEXT>

   Futbol Federasyonu Başkanı Ulusoy dün ikinci kez bir araya geldiği Gençlerbirliği'nin hocası ile dört yıllık anlaşmaya vardıklarını açıkladı 
      
   'Milli davadır' 
   FUTBOL Federasyonu Başkanı Haluk Ulusoy, A Milli Takım Teknik Direktörlüğü görevi için Gençlerbirliği'ni de çalıştıran Ersun Yanal ile dört yıllığına anlaştıklarını bildirdi. Yanal ile dün ikinci kez bir araya gelen Ulusoy, üç saat süren görüşmenin ardından, "En nihayet, Ersun Yanal ile çalışabileceğimizi gördük. Şimdi Ersun hoca, İlhan Cavcav ile konuşacak. Bu bir milli davadır. Sayın Cavcav'ın da bu milli davada üzerine düşeni yapacağına inanıyorum" dedi. Anlaşmanın Türk Lirası üzerinden olduğu öğrenildi. 
   
   'Onurlu bir görev' 
   TEKNİK Direktör Ersun Yanal da onurlu bir görev üstlendiğini, Türk futbolunu dünya konjonktüründe bulunması gereken yere getirmek için çalışacağını söyledi. Yanal, Gençlerbirliği'nde ise sezon sonuna kadar kalmak istediğini de belirtti. Bu arada Ünal Karaman ile Mehmet Kulaksızoğlu'nun durumlarının ise netlik kazanmadığı, Ulusoy'un bu isimlerin kalmasından yana olduğu kaydedildi. Gençlerbirliği'nin ise Ersun Yanal'ın yerine Samsunspor'un hocası Erdoğan Arıca ile anlaşmaya vardığı bildirildi. 
   
   Cavcav kararlı    GENÇLERBİRLİĞİ Başkanı İlhan Cavcav, Ersun Yanal'ın tazminatı konusunda geri adım atmıyor. Cavcav, "Hocamızın milli takıma gitmesi sevindirici. Ama biz Ersun Yanal'ın sözleşmesini birkaç yıl daha uzatmayı planlıyorduk. Herşeyi buna göre ayarlamıştık. Federasyon hocamızı Milli Takım'ın başına getirmek istiyorsa hakkımızı vermeli" diye konuştu. 
   
   İstifası cebinde    ERSUN Yanal'ın Milli Takımlar'ın başına geçeceğinin açıklanmasından sonra gözler Ümit Milli Takım çalıştırıcı Raşit Çetiner'e çevrildi. Bir ara A Milli Takım için adı geçen Çetiner'in istifa etmeyi düşündüğü, önümüzdeki günlerde Futbol Federasyonu Başkanı Haluk Ulusoy ile yapacağı görüşmenin ardından kesin kararını vereceği ifade edildi. 
   
   
</TEXT>
</DOC>
