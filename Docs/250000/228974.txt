<DOC>
<DOCNO> 228974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko60.html </URL>
<DATE> 2004/04/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gama İnşaat ve AFM Sinemaları halka arz için başvurdu... 
</HEADLINE>
<TEXT>

     Türkiye Sınai Kalkınma Bankası TSKB Genel Müdürü Halil Eroğlu, Gama İnşaat ve AFM Sinemaları'nın, halka arz için Sermaye Piyasası Kurulu'na SPK müracaat ettiğini bildirdi. 
     Eroğlu, bankanın 2003 yılı sonuçları ve 2004 yılı beklentilerine ilişkin düzenlediği basın toplantısının ardından gazetecilerin sorularını yanıtlarken, yüzde 6-6.5 faiz dışı fazlayla 2004'te yüzde 5.2 büyüme elde edilebileceğini ve uzun bir süreden sonra ilk kez, Türk ekonomisinin üç kez üst üste pozitif büyüyeceğini söyledi. 
     Eroğlu, TSKB olarak ticari banka olmayacaklarını ifade ederken, ''Yatırım bankası olarak devam edeceğiz. Bu saatten sonra bir ticari bankanın büyüklerle rekabet etmesi çok kolay olmasa gerek. TSKB, özel sektör finansmanına uzun vadeli fonlarla devam edecek'' diye konuştu. 
     Bankanın bünyesinde mali analiz, iktisat ve mühendislik müdürlükleri bulunduğunu hatırlatan Eroğlu, konuşmasını şöyle sürdürdü 
     ''Bir fabrikanın fizibilitesinin en olabileceğine bakarız. Fizibil olup olmadığına karar verdikten sonra, ona göre para veririz. Hiç unutulmasın ki bundan sonra çok daha fazla ve büyük yatırımlar yapılacaktır. Yatırımları sadece kredi fonlaması olarak düşünmemek lazım. Sadece halka açılma, şirket satın almalar değil şirket değerlendirmeleri de önemlidir. Şirketlerin evlenmeleri de önemlidir.'' Eroğlu, krediyi tahsis ettikten sonra harcamasının her faturasını getirmeden katiyen kimseye para veremeyeceklerini söyledi. 
     
     HALKA ARZLAR 
     Halil Eroğlu, halen yetkisi alınmış 4 adet olmak üzere çok sayıda halka arz çalışmasının sürdürülmekte olduğunu belirtirken, ''Söz konusu halka arz tutarının, en az 300 milyon dolar olması beklenmektedir'' dedi. 
     Halka arz için, şu anda Gama İnşaat ve AFM Sinemaları'nın SPK'ya müracaat ettiğini bildiren Eroğlu, şöyle dedi 
     ''Muhtemelen Gama İnşaat'ın rakamı, 100 milyon doların üstündedir. Türkiye'de 2004'te halka arzların rahatlıkla 1 milyar doları geçeceğini söyleyebilirim. Piyasada bildiğimiz, sırada olan 100 milyon doların üstünde 3-4 tane iş var. 4 tanesinin halka arz fiyatı 300 milyon dolardır. Diğerlerini bilmiyorum. 300 milyon dolar kesin gibidir. AFM'nin halka arz rakamı tam belli değil ama Gama kadar büyük olmayacak. 
     
</TEXT>
</DOC>
