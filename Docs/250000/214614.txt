<DOC>
<DOCNO> 214614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/ekonomi/eko05.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko Grundig markasıyla beyaz eşya da üretecek 
</HEADLINE>
<TEXT>

   Beko, Grundig markasıyla televizyonun yanı sıra beyaz eşya da üretecek ve bu markanın Avrupa'daki pazar payını da yüzde 3.1'den yüzde 9.6'ya çıkartacak 
      EKONOMİ SERVİSİ 
   
   İngiliz Alba Plc. ile birlikte Alman Grundig AG'yi satın alan Beko, markanın Avrupa'daki yüzde 3.1 olan pazar payını 2007 sonunda yüzde 9.6'ya, 340 milyon euro olan cirosunu da 1 milyar 135 milyar dolara çıkartmayı hedefliyor. 
   Koç Holding Dayanıklı Tüketim ve İnşaat Grubu Başkanı Dr. Bülent Bulgurlu ile birlikte basın toplantısı düzenleyen Beko Elektronik Genel Müdürü Ali Sümerval, "Beko, Grundig'den önce de Avrupalı'ydı, Grundig ile Avrupa'nın bir parçası oldu. Bu bir kilometre taşı. İlk defa bir Türk şirketi dünyaca ünlü bir markayı satın aldı" dedi. 
   Sümerval, Grundig'i önce beyaz eşya sektörüne sokmak ve ardından tüm ürün gruplarında dünya pazarlarına girmek istediklerini söyledi. 
   Grundig'in, televizyonun yanı sıra görüntü sistemleri, ses sistemleri, ICT ürünleri, küçük ev aletleri ve beyaz eşya da üreteceğini belirten Sümerval, Grundig'in tüm dünyada konumlandırılacak bir şirket olacağını söyledi. Türkiye'nin de bu konumlandırmanın içinde yer alacağını belirten Sümerval, "Grundig markası Türkiye'ye girecek. Bugünkü Beko ise aynen devam edecek" dedi. 
   Sümerval, 2003'te 835 milyon euro ciro elde eden Alba ile gerçekleştirdikleri satın alma sonrasında iki yeni şirket kurulacağını duyurdu. Bu şirketlerden birinin merkezi Almanya'da açılacak ve Avrupa'da 30 bin satış noktası bulunacak. Diğeri Avrupa'da 16 bin servis noktası bulunan ve 15 ülkeyi kapsayan bir satış sonrası hizmet şirketi olacak. 
   
   'Avrupa'nın kalesini aldık' 
   Koç Holding Dayanıklı Tüketim ve İnşaat Grubu Başkanı Bülent Bulgurlu da Grundig'in alınmasıyla İlk kez bir Türk şirketinin Avrupa'nın kalesi anlamında bir markaya sahip olduğunu belirtti. Bulgurlu, satın alma ile 2004'te ek 700 bin, 2007'de de ilave 2 milyon televizyon satışının söz konusu olacağını bildirdi. 
   Beko Elektronik Genel Müdür Yardımcısı Erem Demircan da Grundig'in marka değerine ilişkin bir soru üzerine, 2001'de yapılan bir araştırmaya göre şirketin marka değerinin 1.2 milyar euro, daha sonraki bir araştırmada ise 870 milyon euro olarak belirlendiğini kaydetti. 
   Demircan, "Sonuçta milyar euroya kadar çıkan bir marka değeri söz konusu" dedi. 
   
   'Hayalim, Japonlara Türkiye'de üretilen Grundig'i satmak'    Beko Elektronik Genel Müdürü Ali Sümerval, Grundig'in satın alınmasının 80 milyon euroya mal olduğunu ve bunun 40 milyon euroluk kısmını Beko'nun ödeyeceğini, bu miktarın yarısının Beko'nun kendi kaynaklarından ödeneceğini ve kalanın da uzun vadeli kredi ile finanse edileceğini söyledi. 
   Beko'nun Grundig operasyonu hariç, 100 milyon euroluk yatırım planladığını kaydeden Sümerval, Ar-Ge'yi de içeren bu yatırımların 2003 ve 2004 yıllarını kapsadığını kaydetti. Sümerval, gazetecilerin sorularını yanıtlarken de "Benim en büyük hayalim, Türkiye'de üretilmiş Grundig markasıyla Japonya'ya mal satmak" dedi. 
   
   
</TEXT>
</DOC>
