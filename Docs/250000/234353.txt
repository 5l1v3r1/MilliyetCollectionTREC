<DOC>
<DOCNO> 234353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun06.html </URL>
<DATE> 2004/04/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Talat oyunu kullandı Bugün tarihi bir gün... 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, Kıbrıs Türk ve Rum halkının geleceğiyle ilgili karar verdiğini belirterek, ''Bugün tarihi bir gündür'' dedi. 
     Başbakan Talat, referandumda oyunu, Girne'deki Sosyal Hizmetler Dairesi'ndeki 82 no'lu sandıkta kullandı. 
     Eşi Oya Talat ile sandık başına gelen Talat, oyunu kullandıktan sonra yaptığı açıklamada, referandum sonrasında Kıbrıs sorununun bundan sonra varolup olmayacağını veya nasıl olacağının ortaya çıkacağını söyledi. 
     Beklentilerinin, bundan sonra çok daha güzel günlerde yaşamak olduğunu ifade eden Talat, ''Tüm Kıbrıslılar daha güzel ve barış içinde bu dünyada yaşamalıdır. Bunun için oylarımızı kullandık. Bunun için çabalarımızı sürdüreceğiz'' dedi. 
     Başbakan Talat, ''Amacımız, Kıbrıs'ta bir daha geçmişin acılarının yaşanmayacağı bir ülke ve bir düzen yaratmak. Bunun için uğraşıyoruz. Bunu sağlamak için bugün Kıbrıs Türk ve Kıbrıs Rum halkı kendi özgür iradesiyle kararlarını veriyor. Bu kararın hepimize iyilikler getirmesini diliyorum'' diye konuştu. 
     
     KARASULARI KONUSU 
     Başbakan Talat, gazetecilerin, Türkiye ile Kıbrıs arasındaki karasularında Türkiye'nin zararsız geçiş haklarının zedelendiği yönündeki görüşleri anımsatması üzerine, bunun doğru olmadığını belirterek, ''Karasuları konusu Türkiye ile birleşik Kıbrıs cumhuriyeti arasında görüşülerek kararlaştırılacak. Orası açık bırakılmıştır. Böyle bir durum yoktur'' dedi. 
     İsviçre'deki Kıbrıs görüşmelerinde karasuları konusunun, Türkiye ile Kıbrıs arasında müzakere edilerek kararlaştırılacağı şekline geldiğini anlatan Talat, Rum meclisinin 2 veya 4 Nisan'da bir yasa geçirerek, karasularını belirlediğini söyledi. Talat, ''Yani bir anlamda emrivaki yapmaya kalkıştı ama unutmayın, kuruluş anlaşması ve onun ekleri Rum temsilciler meclisinin yapacağı herhangi bir yasanın üzerindedir. Bu yüzden o geçerli değildir. Geçerli olan eğer anlaşma olursa kuruluş anlaşmasıdır ve ekindeki yasalardır'' dedi. 
     Talat, Ankara'nın itirazının Rum meclisinden geçen yasayla ilgili olduğunu ifade ederek, bu konunun henüz belirlenmediğini söyledi. 
     Başbakan Talat, aracına bindikten sonra basın mensuplarının isteği üzerine zafer işareti yaptı. 
     
</TEXT>
</DOC>
