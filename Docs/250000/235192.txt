<DOC>
<DOCNO> 235192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun45.html </URL>
<DATE> 2004/04/27/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Suriye'nin başkenti Şam'da patlamalar meydana geldi 
</HEADLINE>
<TEXT>

     El Cezire televizyonu, Suriye'nin başkenti Şam'da elçiliklerin olduğu bölgede patlamalar duyulduğunu aktardı. 
     El Cezire'nin haberinde, İngiliz elçiliğinin olduğu kentin batı yakasında patlama ve silah sesleri geldiği belirtildi. 
     El Arabiye televizyonu, görgü tanıklarına dayanarak, Suriye'nin başkenti Şam'da 15'den fazla patlama olduğunu duyurdu. 
     El Arabiye televizyonu, patlamaların Kanada, İran, İngiltere büyükelçiliklerinin bulunduğu bölgeden duyulduğunu aktarırken, bir görgü tanığı patlamaların devam ettiğini söyledi. 
     Suriye televizyonu da güvenlik güçlerinin terörist bir grupla çatıştığını aktardı. 
     Bu arada İngiltere Dışişleri Bakanlığı, Şam'da elçilikler ve rezidanslar bölgesinde meydana gelen patlamaları doğrulayarak, patlamaların İran Büyükelçiliği'ne yakın sokakta olduğunu, İngiliz Büyükelçiliği'nde hasar olmadığını açıkladı. 
     El Cezire televizyonu, Şam'da elçiliklerin olduğu bölgede patlamalar ve silah sesleri geldiğini bildirmişti. 
     AFP ajansı da saat 20.00 civarında patlamaların duyulduğu Mazzeh semtinde Kanada, İran büyükelçilikleriyle BM temsilciliğinin de bulunduğunu aktardı. 
     Haberde, polis tarafından kuşatılan bölgeden siren seslerinin geldiği belirtildi. 
     
</TEXT>
</DOC>
