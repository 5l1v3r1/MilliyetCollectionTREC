<DOC>
<DOCNO> 221946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/yasam/yas02.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezaryeni reddetti cinayetle suçlandı 
</HEADLINE>
<TEXT>

   Doktorların 'sezaryen olmalısın' uyarısına aldırmadan normal yolla doğum yapan kadın "Vücudumun kesilmesindense bebeğimi kaybetmeyi tercih ederim" dedi 
      DIŞ HABERLER SERVİSİ 
   
   ABD'de, sezaryenle doğum yapmayı reddettiği için ikiz bebeklerinden birini kaybeden kadın, cinayetle suçlanıyor. Salt Lake City'deki olayda, doktorlar Melissa Ann Rowland'a sezaryenle doğum yapmasını, aksi halde bebeklerini kaybedebileceğini söylemişti. Ancak, Rowland, "Vücudumun o şekilde kesilmesindense bebeklerimden birini kaybetmeyi tercih ederim" diyerek normal yolla doğum yaptı. 
   DOĞAN bebeklerden birinin doğumdan 2 gün önce öldüğünün tespit edildiği otopsi sonucunda, Rowland doktorların tavsiyesine uyup sezaryen yaptırsaydı bebeğin hayatının kurtulmuş olacağı belirtildi. Utah Yüksek Mahkemesi'nin aldığı bir karara göre, doğmamış bebeklerin öldürülmesinin cinayet suçlaması kapsamına girmesiyle tutuklanan Rowland, 5 yıl ila ömür boyu hapis cezasıyla karşı karşıya. 
   
   
</TEXT>
</DOC>
