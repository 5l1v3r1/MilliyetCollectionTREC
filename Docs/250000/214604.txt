<DOC>
<DOCNO> 214604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/dunya/dun01.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
General çekildi, Kerry rakipsiz 
</HEADLINE>
<TEXT>

   ABD'de Demokratlar'ın önseçim yarışında Kerry adaylığa yaklaşırken, Wesley Clark yarışı bıraktı 
      YASEMİN ÇONGAR Washington 

   
   ABD'de iç siyaseti bir anda canlandıran ve Başkan George W. Bush'un kasımdaki seçimleri kaybedebileceği beklentisinin kamuoyunda ilk kez somut biçimde yerleşmesine neden olan Demokratik Parti önseçimlerinde karar anı yaklaşıyor. 
   Bugüne dek önseçim yapılan 14 eyaletten 12'sinde ipi göğüsleyen, son olarak önceki gün Virginia ve Tennessee'de seçimi kazanarak "en zayıf sayıldığı güney eyaletlerinde bile siyasi gücü olduğunu" kanıtlayan Massachussetts Senatörü John F. Kerry, adaylık için giderek "rakipsiz" görünüyor. 
   Kerry'nin yükselişi sürerken, büyük umutlarla ve Clinton'ın başkanlık dönemindeki ekibinden birçok kişinin desteğiyle başlattığı seçim kampanyasında aradığını bulamayan emekli general Wesley Clark, dün yarıştan çekildi. Eski Avrupa Müttefik Kuvvetler Komutanı olan Clark, sadece Oklahoma'da, önseçimleri kazanmıştı. Beklentiler, Clark'ın Kerry'e destek vereceği yönünde. 
   North Carolina Senatörü John Edwards ve eski Vermont Valisi Howard Dean ise yarışa asılmaya devam ediyorlar. Ancak Demokratlar'da Bush'un karşısına çıkaracakları başkan adayının en geç mart ortasında netleşeceği beklentisi h kim. 
   
   
   
</TEXT>
</DOC>
