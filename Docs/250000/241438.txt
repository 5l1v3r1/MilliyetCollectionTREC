<DOC>
<DOCNO> 241438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy24.html </URL>
<DATE> 2004/05/20/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Saakaşvili "İkili ilişkilerimiz bölge için kritik öneme sahip" 
</HEADLINE>
<TEXT>

     Gürcistan Cumhurbaşkanı Mihail Saakaşvili, Türkiye ile Gürcistan arasındaki ilişkilerin bölge barış ve istikrarı için kritik öneme sahip olduğunu söyledi. 
     Devlet Konukevi'nde, Avrasya Stratejik Araştırma Merkezi ASAM tarafından düzenlenen konferansta konuşan Saakaşvili, ''Türkiye ile Gürcistan arasındaki ilişkilerin hem iki ülke hem de bölge için kritik öneme sahip olduğunu'' kaydetti. 
     Saakaşvili, ''bölge barış ve istikrarının sağlanması ve bölgesel sorunların ortadan kaldırılması için iki ülkenin birlikte hareket etmeleri gerektiğini'' belirtti. 
     İkili siyasi, ekonomik ve askeri alandaki ilişkilerin iyi düzeyde seyrettiğini ifade eden Saakaşvili, ''Gelecekte Türkiye ile Gürcistan ilişkileri çok daha güçlü olacak'' diye konuştu. 
     Türkiye ve izlediği politikaların Gürcistan'da çok olumlu karşılandığını belirten Saakaşvili, Acaristan sorununun çözümünde Türk hükümeti ve halkının sergilediği yapıcı tavırdan dolayı teşekkür etti. Saakaşvili, Gürcistan'ın toprak bütünlüğünün önemine işaret ederken, sorunun barışçı yollarla çözümünde Türkiye'nin hayati rol oynadığını kaydetti. 
     
     YATIRIMCILARA ÇAĞRI 
     Gürcistan'ın geleceğinden ümitli olduğunu, ülkesi ve bölge barış ve istikrarı için gerekenleri yapacaklarını söyleyen Saakaşvili, ekonomik kalkınma içinse yeni bir programlarının olduğunu kaydetti. 
     Ekonomik gelişme çerçevesinde Türkiye'den de beklentileri olduğunu ifade eden Saakaşvili, Türk yatırımcılarına çağrıda bulunarak, Acara'nın kalkınması ve Gürcistan ekonomisi için destek istedi. 
     Saakaşvili, ülkesinde turizm, liman ve endüstri alanlarıyla ilgili özelleştirme sürecinin başlayacağını belirtti. 
     Türkiye ile Gürcistan'ın terörizmle mücadeleden, Karadeniz'de güvenliğe kadar pek çok alanda ortaklığı bulunduğunu hatırlatan Saakaşvili, iki ülke arasında ileride AB çerçevesinde de ortaklık kurulabileceğine olan inancını dile getirdi. 
     İki ülke arasındaki askeri alandaki yakın işbirliğinin önemine de değinen Saakaşvili, Türkiye'den NATO çerçevesinde destek beklediklerini söyledi. 
     
</TEXT>
</DOC>
