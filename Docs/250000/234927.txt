<DOC>
<DOCNO> 234927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy08.html </URL>
<DATE> 2004/04/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Akdağ ''Haziran'da ilaçların bir kısmında indirim gerçekleşmiş olacak'' 
</HEADLINE>
<TEXT>

     Sağlık Bakanı Recep Akdağ, ilaç firmalarının, haziran ayının ortalarına doğru bildirdiği fiyatların, sektörce uygulanabilir, kullanılabilir hale geleceğini belirterek, ''İlaçların bir kısmında indirim gerçekleşmiş olacak'' dedi. 
     Akdağ, Kamu İhale Kurumu'nda yapılan, Kamu İhale Kanunu ve Sağlık Sektörü Kamu Alımları konulu toplantının ardından, gazetecilerin sorularını yanıtladı. 
     İlaç fiyatlarında indirimin söz konusu olup olmayacağı yönündeki bir soru üzerine Akdağ, mevcut ilaç kararnamesinin bu indirimi otomatikman sağladığını söyledi. 
     Haziran ayının ortalarına doğru, ilaç firmalarının bildirdiği fiyatların, sektörce uygulanabilir, kullanılabilir hale geleceğini ifade eden Akdağ, ''Yine, ilaçların bir kısmında indirim gerçekleşmiş olacak'' diye konuştu. 
     Akdağ, ilaç kararnamesine göre, Avrupa'dan 5 ülke seçtiklerini ve herhangi bir ilacın, hangi ülkede ucuzsa, Türkiye'de de o fiyattan satıldığını anlattı. Akdağ, şöyle konuştu 
     ''Böylece objektif, standart bir fiyat oluşturuyoruz, yurt dışından ithal edilen ilaçlar için. Ülkemizde imal edilen ilaçlar için ise tespit edilen en düşük fiyatlı, orijinal ilaca dayandırılan bir fiyatlandırma söz konusu. Diğer jenerik ürünler ise bu orijinal ürün fiyatının yüzde 20 aşağısına azami satılabilecek. Böylece azami fiyat belirlemesi yapıyoruz. Bu belirlemeyle gerçekten ilaç fiyatlarında yeniden bir aşağı düşüş de görülecek.'' Türk Tabipleri Birliği, Türk Diş Hekimleri Birliği, Türk Eczacıları Birliği'nin Sağlık Bakanlığı'na bağlanmasına ilişkin haberlerin anımsatılması üzerine Akdağ, hükümetin, bugüne kadar sivil toplum örgütlerine gereken önemi verdiğini ve vereceğini söyledi. 
     Akdağ, sivil toplum örgütlerinin Sağlık Bakanlığı'na bağlanması yönünde bir çalışmalarının olmadığını bildirdi. 
     
</TEXT>
</DOC>
