<DOC>
<DOCNO> 201050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/yasam/yas02.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm, bilgisayar başında yakaladı 
</HEADLINE>
<TEXT>

   Mert Taş henüz 22 yaşındaydı. Üniversiteyi 4'üncü bitirmişti ve staj için ABD'ye gitmeyi planlıyordu... Onu ailesinden ayıran ise beyin kanaması oldu 
      İSTANBUL Milliyet 
   
   Işık Üniversitesi İşletme Bölümü'nden bu yıl dördüncülükle mezun olan 22 yaşındaki Mert Taş, bilgisayar başında geçirdiği beyin kanaması sonucu hayatını kaybetti. Taş, gençti ancak sevdiği kültür gezileri sayesinde Güney Afrika'dan ABD'ye, Japonya'dan Avrupa ülkelerine kadar birçok yeri gezdi. İyi bir iktisatçı olmayı planlayan Taş, ABD'de staj yapmak için birkaç yere başvurdu. 
   
   Yarım saat içinde... 
   Çevresinde çok sevilen Mert'in 20 gün önce doğum yapan komşuları Elif Ece de, bebeğine Mert adını verdi. Mert'in beyin kanaması geçirdiği perşembe günü anne Celile Taş, bebeği ziyarete gitti. Mert ise evde bilgisayar başına geçti. Saat 14.00'te giden anne, saat 14.30'da eve döndüğünde oğlunu yerde buldu. Mert hastaneye kaldırıldığı sırada THY'de pilot olan baba Şefik Taş uçuştaydı. 
   
   3 kişiye hayat verdi 
   Önceki gün beyin ölümü gerçekleşen Mert, dün son yolculuğuna uğurlandı. Organlarının nakli için Taş'ın böbrekleri, karaciğeri, korneaları ve kalp kapakçıkları alındı. Böbrekleri Ferhat Yeşilkaya 23 ve Uğur Bilik'e 24 nakledilen Taş'ın, kalp kapakçıklarının da uygun bir hastaya takılacağı belirtildi. Taş'ın karaciğeri ise altı saat süren bir operasyonla altı aydır organ bekleyen Mahmut Arcan'a 34 nakledildi. 
   International Hospital Yoğun Bakım Ünitesi sorumlusu Prof. Dr. Lütfi Telci, ölüm nedeni hakkında, "Mert Taş'ın ölüm nedeni, anevrizma dediğimiz ve genç yaşlarda da olabilen beyin kanaması. Hastaneye geldiğinde ağır komadaydı" açıklamasını yaptı. 
   
   
</TEXT>
</DOC>
