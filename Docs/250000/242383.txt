<DOC>
<DOCNO> 242383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy04.html </URL>
<DATE> 2004/05/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
TRT'de Kürtçe yayının başlaması için karar alındı 
</HEADLINE>
<TEXT>

     Dışişleri Bakanı Abdullah Gül, farklı dil ve lehçelerde yayın yapılması için gerekli kararı aldıklarını açıkladı. 
     Dışişleri Bakanı Abdullah Gül, reform izleme grubu toplantısının ardından yaptığı açıklamada, kabul edilen reformların uygulaması konusunda AB'ye herhangi bir bahane bırakmak istemediklerini belirtti. 
     Avrupa Birliği'ne uyum sürecinde kabul edilen reformların uygulanmasını takip eden Reform İzleme Grubu, Dışişleri Bakanı Abdullah Gül'ün başkanlığında biraraya geldi. 
     Gül, toplantıdan sonra yaptığı açıklamada, "farklı dil ve lehçelerde yayın yapılması için gerekli kararı aldık" dedi. 
     TBMM, 2002’deki Anayasa değişikliğiyle anadilde yayın yapılması olanağını sağlamıştı. 
     Ancak TRT yönetmeliğindeki engellerden dolayı anadilde yayına geçilememişti. 
     TRT ve Anadolu Ajansı’ndan sorumlu Devlet Bakanı Beşir Atalay da bir süre önce yaptığı açıklamada, TRT yönetmeliğinin anadil yayınına engel olmadığını söylemişti. 
     
     AB'YE BAHANE BIRAKMAK İSTEMİYORUZ 

     Dışişleri Bakanı ve Başbakan Yardımcısı Abdullah Gül, reforma izleme grubunun ardından yaptığı açıklamada, kabul edilen reformların uygulaması konusunda AB'ye bahane bırakmak istemediklerini söyledi. 
     Dışişleri Bakanı Abdullah Gül, İçişleri Bakanı Adülkadir Aksu ve Adalet Bakanı Cemil Çiçek ile birlikte konuyla ilgili yetkililer Başbakanlık'ta yapılan reform izleme grubu toplantısmında biraraya geldi. Yaklaşık 1.5 saat süren toplantının ardından açıklama yapan Gül, Türkiye'nin AB ile üyelik müzakerelerine başlaması konusundaki kararın 2004 sonunda alınacağını anımsattı. 
     Bugün yapılan toplantının son Anayasa değişikliği paketinin onaylanması ve geçen hafta gerçekleştirilen Türkiye-AB Ortaklık Konseyi toplantısının ardından yapılması açısından önemine dikkat çeken Gül, toplantıda ele alınan konulara da değindi. 
     Gül, Anayasa değişikliklerine uygun olarak çeşitli kanunlarda değişiklikler yapılacağını bildirdi. Adalet Bakanlığı'nın yeni ceza kanununa ilişkin hazırlıkları tamamladığını kaydeden Gül, konunun temmuz ayı içinde tamamlanacağını ifade etti. Gül, ceza kanununun ardından ona uygun kanunların da hızla tamamlanacağını söyledi. 
     Gül toplantıda Türkçe dışındaki dillerin kullanılması ve gayrımüslimlerin haklarına ilişkin değerlendirmeler yapıldığını da bildirdi. Gül, özellikle Alanya'da yaşayan gayrımüslimlerin ibadet sorununa ilişkin olarak yeni düzenlemeler yapacaklarının işaretini verdi. Gül, ibadethanelerin devlet eliyle yapılmayacağını, ancak ibadethane yapmak isteyenler için yasal engellerin kaldırılacağını belirtti. Gül, ayrıca yarın TRT Yönetim Kurulu'nun biraraya geleceğini ve Türkçe dışındaki dillerde yayın yapılması konusunu ele alacağını söyledi. Gül, konuyla ilgili kanunların çıktığını ve yeni kanunlara gerek olmadığını ifade etti. Gül, "AB'ye bahane bırakmak isteyiyoruz" derken, reformların uygulamasının müzakere ve AB üyeliği sürecinde de devam edeceğini kaydetti. 

     
</TEXT>
</DOC>
