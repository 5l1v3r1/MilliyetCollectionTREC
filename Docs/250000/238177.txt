<DOC>
<DOCNO> 238177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo15.html </URL>
<DATE> 2004/05/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Süreyya Ayhan Antalya kampı uğurlu geliyor 
</HEADLINE>
<TEXT>

     Milli atlet Süreyya Ayhan Kop, 2 yıl önce Antalya'da kamp yaptıktan sonra Avrupa Şampiyonu olduğunu hatırlatarak, ''Antalya kampının olimpiyatlar için bana uğurlu geleceğine inanıyorum'' dedi. 
     Milli atlet Süreyya Ayhan Kop ile eşi ve antrenörü Yücel Kop, Antalya Büyükşehir Belediye Başkanı Menderes Türel'i makamında ziyaret ettiler. 
     Antalya Büyükşehir Belediye Başkanı Menderes Türel, ziyarette yaptığı konuşmada, Süreyya Ayhan Kop'un çalışmalarını Antalya'da sürdürmesinden çok mutlu olduklarını belirterek, ''Sürayya Ayhan gibi dünya çapında bir sporcunun Antalya'da çalışması Antalya'nın tanıtımına da katkıda bulunacaktır. Belediye olarak Ayhan'a çalışmaları sırasında her türlü desteği vermeye hazırız'' dedi. 
     Atina Olimpiyatları öncesi çalışmalarını Antalya'da sürdüren Süreyya Ayhan Kop'a, Antalya'nın uğurlu gelmesi dileğinde bulunan Türel, oyunlarda Ayhan Kop'un başarılı olacağından kuşkusu bulunmadığını ve Avrupa Şampiyonu sporcuyu bu kez Olimpiyat Şampiyonu olarak da Antalya'da ağırlamak istediklerini söyledi. 
     
     ANTALYA'NIN UĞURU 
     Süreyya Ayhan Kop da, Antalya'da 2 yıl önce kamp yaptığını kaydederek, bu kampın yararını Avrupa Şampiyonası'nda gördüğünü söyledi. 
     Antalya'da yaptığı kamp sonrası şampiyon olduğunu ifade eden Süreyya Ayhan Kop, şöyle konuştu 
     ''Antalya'da yaptığım kamptan sonra şampiyon olmuştum. Şimdi yine burada olimpiyatlar öncesi çalışıyorum. Antalya kampının olimpiyatlar için bana uğurlu geleceğine inanıyorum.'' 14 Mayıs'a dek Antalya'da çalışacağını vurgulayan Ayhan Kop, çalışmalarını daha sonra Kayseri Erciyes'te sürdüreceğini bildirdi. Milli atlet, Antalya'daki çalışmaları sırasında başta basın olmak üzere kendisine ilgi gösteren herkese de teşekkür etti. 
     
</TEXT>
</DOC>
