<DOC>
<DOCNO> 203409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur05.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarlasına buğday ekerken karbondioksit gazı çıktı... 
</HEADLINE>
<TEXT>

     Konya'da, bir üniversite öğretim üyesi, buğday tarlasından çıkan karbondioksit gazını değerlendirmek için uzun süredir yatırımcı arıyor. 
     Selçuk Üniversitesi Eğitim Fakültesi Öğretim Üyesi Yrd. Doç. Dr. Mustafa Uyar, Konya'nın Ilgın İlçesi'nde Bulcuk Köyü Esme Mevkii'ndeki buğday tarlasından karbondioksit gazı çıktığını tespit etti. 
     Tarlasına 20 metrelik deneme sondajı yaptıran Uyar, ilk etapta 32 santimetre çapındaki sondaj borusundan günde 5.6 ton karbondioksit gazı elde etti. Yüzde 98 saflık oranına sahip gazın çıktığı yerde ayrıca maden suyunun da bulunduğu tespit edildi. Uyar, Refik Saydam Merkez Hıfzısıhha Laboratuvarı'nda suyun analizini yaptırarak, rapor aldı. Daha sonra Uyar, buğday ekili tarlasından çıkan karbondioksit gazı ardından maden suyunun değerlendirilmesi için yatırımcı aradı, ancak bulamadı. 
     Türkiye'de 1985 yılına kadar kok kömürü yakılarak ve değişik baca gazlarından elde edilen karbondioksit gazının bu tarihten sonra doğal olarak yer altından çıkarılmaya başlandığını anlatan Uyar, doğal karbondioksit gazının 1 tonunun üretim maliyetinin sadece 30 milyon lira olduğunu söyledi. 
     Uyar, karbondioksit gazının birçok sektörde kullanımının her geçen yıl arttığını belirterek, Konya ve çevresinde gazın bir tonunun toptan satışının 330 milyon lira olduğunu ifade etti. 
     
     COLA YAPIMINDA KULLANILIYOR 
     Yaptığı araştırmalar sonucunda, Türkiye'de, Mardin, Denizli, Aksaray, Kayseri ve Niğde Kemerhisar'da doğal olarak karbondioksit gazı üretiminin yapıldığını öğrendiğini anlatan Uyar, gazın, meşrubat yapımında, yangın söndürme cihazlarında, ağır petrol üretiminde, elektronik ve ilaç sanayiinde, gıda şoklamasında, su borularının temizlenmesinde, seracılıkta fotosentez olayının güçlendirilmesinde ve kesilmiş tavuk etinin soğutulmasında kullanıldığını kaydetti. 
     Uyar, 7000 metrekarelik tarlasında inceleme yapan mühendislerin karbondioksit rezervinin tam olarak belirlenmesi ve üretim için 200 metre derinlikte sondaj yapılması gerektiğini söylediklerini belirterek, ''Buradaki gazın sıvı hale getirilerek satılması için bir tesis kurulması gerekiyor. Son derece karlı olan bu iş için henüz yatırımcı bulamadım. Uzmanlar buraya kurulacak tesislerin 1 ile 4 milyon dolar arasında yatırımı gerektiğini bildirdiler'' dedi. 
     Uzun zamandır bu alanda yatırım yapacak bir girişimci bulamadığını ifade eden Uyar, ''Ekonomik krizlerin etkisi geçti. Yıllardır buğday ektiğimiz tarlanın karlı bir yatırım olması için umudumuz arttı'' diye konuştu. 
     
</TEXT>
</DOC>
