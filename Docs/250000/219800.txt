<DOC>
<DOCNO> 219800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko37.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Köhler'in cumhurbaşkanlığına aday gösterilmesi, IMF'yi karıştırdı 
</HEADLINE>
<TEXT>

     Uluslararası Para Fonu IMF Başkanı Horst Köhler'in Almanya cumhurbaşkanlığına aday gösterilmesi, IMF kulislerini harekete geçirdi. 
     Köhler'in normal görev süresinin bitimine bir yıl kala IMF'deki koltuğunu boşaltma ihtimalinin belirmesi üzerine, yerine kimin geçeceği konusunda şimdiden spekülasyonlar başladı. 
     Kuruluşundan bu yana geleneksel olarak Dünya Bankası'nın ABDD'lilere bırakılmasına karşılık Avrupalılarca yönetilen IMF'nin Köhler'in ardından da yine bir Avrupalı tarafından yönetilmesi bekleniyor. 
     Köhler'in olası halefleri arasında şu anda Avrupa İmar ve Kalkınma Bankası'nın AİKB başkanlığını yürüten Fransız Jean Lemierre ile ''merkez bankalarının merkez bankası'' diye bilinen Uluslararası Ödemeler Bankası'nın eski başkanlarından İngiliz Andrew Crockett'in adları ön plana çıkıyor. 
     Almanya'da muhalefet partilerince cumhurbaşkanlığına aday gösterilen Köhler'in bu göreve gelmesine, cumhurbaşkanını belirleyen özel meclis, muhalefetin kontrolünde olduğu için kesin gözüyle bakılıyor. 
     
</TEXT>
</DOC>
