<DOC>
<DOCNO> 210594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yazar/akyol.html </URL>
<DATE> 2004/01/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İşte anayasal reform 
</HEADLINE>
<TEXT>

   
   CHP lideri Deniz Baykal'ın şiddetle karşı çıktığı Anayasa Mahkemesi'nin yeniden yapılandırılmasına ilişkin "öneri" elimde... 
   Hükümet değil, bizzat Anayasa Mahkemesi üyeleri tartışarak, uzlaşarak hazırlamış. Mahkeme Başkanı Sayın Mustafa Bumin, 9 sayfalık bu "öneri"yi iki ay önce hem Başbakan Erdoğan'a, hem anamuhalefet lideri Baykal'a sunmuş. 
   Anayasa Mahkemesi'ni yeniden yapılandırmayı amaçlayan "öneri"yi şöyle özetlemek mümkün 
   Mahkemenin üye sayısı 11'den 17'ye çıkıyor, dört üyeyi Meclis seçiyor. Mahkeme bünyesinde iki daire kuruluyor. Bireysel başvuru hakkı getiriliyor. 
   Gerekçe'de çoğu AB ülkelerinde anayasa mahkemelerinin iki daire halinde çalıştığı, hızla artan iş yükünün bunu zorunlu kıldığı, ağır iş hacminin, "temel hak ve özgürlüklere yeni boyutlar kazandıracak içtihatlar üretmeyi zorlaştırdığı" belirtiliyor. 
   
   YAPISAL değişiklikler şöyle 
   11 üyeyi yargı organları, 4 üyeyi TBMM, 2 üyeyi Cumhurbaşkanı seçecek. Yargıtay'dan beş, Danıştay'dan dört, Askeri Yargıtay ve Askeri İdare Yüksek Mahkemesi'nden birer üye gizli oyla seçilecek. Bu konuda Cumhurbaşkanı'nın yetkisi kalkıyor. 
   Meclis seçeceği dört üyeyi, politikacılar arasından seçmeyecek. YÖK, Barolar Birliği ve Sayıştay kendi içinden belirli sayıda adaylar gösterecek, Meclis bunların içinden seçim yapacak. 
   Cumhurbaşkanı da belirli devlet hizmeti tecrübesi olanlar arasından iki kişiyi üye olarak atayacak. 
   İki Daireli Yüksek Mahkeme Her daire 6 üye ile bir daire başkanından oluşacak, davalar iki daire arasında paylaşılacak. İki daire birlikte toplandığında Genel Kurul'u oluşturacak. Mahkeme Başkanı Genel Kurul'a başkanlık edecek, başkan vekilleri ise dairelerin başkanı olacak. 
   Genel Kurul, 'Yüce Divan' yetkisine sahip olarak Anayasa'nın 148. maddesinde belirtilen kişileri yargılayacak. 
   
   BİREYSEL başvuru hakkı konusunda "öneri"de şu düzenleme getiriliyor 
   "Herkes Avrupa İnsan Hakları Sözleşmesi kapsamındaki anayasal hak ve özgürlüklerinden birinin kamu gücü tarafından ihlal edildiği iddiasıyla ve kanun yolları tüketilmiş olması koşulu ile Anayasa Mahkemesi'ne başvurabilir..." 
   Tabii kanunla düzenlenecek bir ön inceleme komisyonundan geçerek... 
   Son derece ileri bir düzenleme... Ayrıca, AİHM'ye müracaatları azaltarak ülkemizin itibarını ve egemenliğini güçlendirecektir. 
   Anayasa Mahkememizin Başkan ve üyelerini böyle bir "öneri" hazırladıkları için alkışlıyorum. 
   
   CHP Meclis'in üye seçmesine neden itiraz ediyor, anlamak mümkün değil Tek bir parlamenter model yoktur ki, anayasa mahkemelerine parlamentolar üye seçmesin. 
   Sayın Baykal'ın dilimize tercüme ettiği "Demokrasi Teorisi", yasaları iptal edecek olan Mahkeme'ye yasama organının üye seçmesini zorunlu kılıyor. 
   Kaldı ki söz konusu "öneri" 17 üyeden sadece 4'ünü Meclis'in seçmesini, Meclis'in seçeceği adayları da YÖK'ün, Barolar Birliği'nin ve Sayıştay'ın seçmesini öngörmektedir. 
   1961 Anayasası'nda Meclis'in bu yetkisi vardı. 12 Eylül rejimi, seçilmişleri olabildiğince sınırlandıran "oligarşik devlet" anlayışıyla, parlamentonun bu yetkisini kaldırmış, bütün yetkiyi 'sistemin başı' saydığı Cumhurbaşkanı vermişti. 
   Teknik eleştiriler yapılabilir ama Anayasa Mahkemesi'nin ortaya koyduğu hukuk anlayışı ve anayasal yargı vizyonu doğrudur. Meseleyi 'politize' etmeden hukuk ve 'işleyen demokrasi' açısından bakmalıyız. 
   Bu reform gerçekleşmeli... CHP'nin evhamını teskin etmek için, AKP çoğunluğu "önümüzdeki genel seçimlerden sonra" uygulanmak üzere bu reformu Meclis'ten geçirmelidir. CHP de meseleyi politize etmemeli, hukuk ve anayasal yargı vizyonu açısından bakmalıdır. 
   
      
   
</TEXT>
</DOC>
