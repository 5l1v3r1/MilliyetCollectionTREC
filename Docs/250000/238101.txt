<DOC>
<DOCNO> 238101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/soneko12.html </URL>
<DATE> 2004/05/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Tüketici kredisi kullanımı gittikçe artıyor... 
</HEADLINE>
<TEXT>

     Tüketici, faiz oranlarında gözlenen düşüşe bağlı olarak kredi kullanımını hızla artırıyor. Bankaların tüketicilere açtığı krediler, bir haftada 350 trilyona yakın artarak 13.2 katrilyon lirayla yeni bir rekor kırdı. 
     Merkez Bankası verilerinden yapılan belirlemeye göre, bankaların kullandırdığı bireysel kredilerde 16-22 Nisan arasındaki haftada 344.6 trilyon liralık hızlı bir artış gözlendi. Tüketici kredileri bu artışla 12 katrilyon 824.8 trilyon liradan 13 katrilyon 169.3 trilyon liraya ulaştı. Bu düzey tüketici kredilerinin bugüne kadarki en yüksek düzeyini oluşturuyor. 
     Taşıt kredileri bir haftada 134.9 trilyon lira artarak 5 katrilyon 886.9 trilyona, konut kredileri 63.5 trilyon lira artarak 1 katrilyon 713.6 trilyona çıktı. Tüketicilerin bankalardan diğer amaçlarla kullandıkları krediler de 146.2 trilyon liralık artışla 5 katrilyon 568.8 trilyona yükseldi. 
     
     BÜYÜK BÖLÜMÜNÜ ÖZEL BANKALAR KULLANDIRDI 

     Tüketicilere en fazla krediyi özel bankalar kullandırıyor. Özel bankaların tüketicilere açtığı kredilerin toplam tutarı, 22 Nisan itibariyle 8 katrilyon 546.6 trilyon lira olarak gerçekleşti. Kamu bankaları tüketicilere 4 katrilyon 77.3 trilyon, yabancı bankalar 545.5 trilyon liralık kredi kullandırdı. 
     
     KREDİ KARTI KREDİLERİ 

     Tüketicilerin kredi kartlarıyla kullandıkları krediler ise son hafta 220.3 trilyon lira azalarak 7 katrilyon 794.6 trilyon liraya indi. Bunun 7 katrilyon 749 trilyonunu Türk Lirası, 45.5 trilyonunu yabancı para kredileri oluşturdu. Böylece, bankaların tüketicilere kullandırdığı toplam krediler son hafta 169.3 trilyon lira artarak 20 katrilyon 963.4 trilyon lira düzeyinde gerçekleşti. 
     
     587 TRİLYONU BATIK 

     Tüketicinin zamanında geri ödemediği gerekçesiyle batık duruma gelen kredilerinin tutarı ise 586.6 trilyon lira oldu. Bunun 362.2 trilyonunu tasfiye olunacak kredi kartı alacakları, 105.3 trilyonunu tasfiye kapsamındaki tüketici kredileri oluşturdu. TMSF'ye devrolunan bireysel takipli alacaklar ise 119.2 trilyon lira oldu. 

ANKA 

     
</TEXT>
</DOC>
