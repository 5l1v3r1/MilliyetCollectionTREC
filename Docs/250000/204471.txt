<DOC>
<DOCNO> 204471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/guncel/gun20.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Bombalı saldırı şüphelisi Azerbaycan'da yakalandı    AZERBAYCAN güvenlik kuvvetleri, İstanbul'daki İngiliz Başkonsolosluğu ile HSBC binasına düzenlenen saldırılara karıştığından kuşkulanılan bir kişiyi yakaladı. Rus İnterfaks Ajansı'nın haberine göre, Azerbaycan Sınır Muhafızları Komutanı Elçin Kuliyev, adını açıklamadığı kişinin Azerbaycan - İran sınırında yakalandığını bildirdi. 
   
   Gürbüz Çapan'a Ata'ya hakaretten ceza    ESENYURT Belediye Başkanı Gürbüz Çapan "Atatürk'ün manevi şahsiyetine hakaret" suçundan 1 yıl 3 ay hapis cezasına çarptırıldı. Çapan'ın cezası ertelendi. Göle'de yapılan Kaşar Festivali için Kars'a gelen Gürbüz Çapan hakkında, yerel Serhat TV'de katıldığı programda "Atatürk'ün manevi şahsiyetine hakaret" suçunu işlediği gerekçesiyle dava açılmıştı. 
   
   AKP'liden, 1 Mayıs İşçi Bayramı teklifi    AKP Bursa Milletvekili Ertuğrul Yalçınbayır, 1 Mayıs'ın İşçi Bayramı olarak kutlanması amacıyla yasa teklifi hazırladı. TBMM Başkanlığı'na verilen teklif, Ulusal Bayram ve Genel Tatiller Hakkında Kanun'da değişiklik yapıyor. Teklif, 1 Mayıs'ın "İşçi Bayramı" olarak kutlanmasını öngörüyor. Teklifin gerekçesinde, 1 Mayıs'ın tüm dünyada "İşçi Bayramı" olarak kutlandığı hatırlatıldı. 
   
   Taha Akyol'a dava açan YÖK, haksız bulundu    GAZETEMİZ yazarı Taha Akyol hakkında YÖK'ün kişilik haklarını ihlal ettiği gerekçesiyle açılan 50 milyarlık tazminat davası, 16. Asliye Hukuk Mahkemesi'nde reddedildi. YÖK, dilekçesinde, Akyol'un yazılarında kullandığı 'YÖK şeflik sistemi ve şefler hiyerarşiyle yönetiliyor, üniversiteler YÖK'ün gazabına uğruyor' ifadeleri nedeniyle dava açılmasını talep etmişti. 
   
   Uzan'ın korumaları gazeteci dövdü    GENÇ Parti GP Genel Başkanı Cem Uzan, televizyonda yaptığı bir konuşmadan dolayı hakkında başlatılan soruşturma kapsamında dün Küçükçekmece Adliyesi'nde ifade verdi. Uzan'ı görüntülemek isteyen Hürriyet gazetesi muhabiri Cüneyt Söz, korumalar tarafından tartaklandı. Söz'ün bugün Küçükçekmece Cumhuriyet Savcılığı'na suç duyurusunda bulunacağı bildirildi. 
   
   
   
</TEXT>
</DOC>
