<DOC>
<DOCNO> 238316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/yasam/axyas04.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bar işletmecisi 4 kişiyi doğradı 
</HEADLINE>
<TEXT>


Başkentte bir bar işletmecisi, omuz atan iki tinerci ile bir şarapçı ve kendi arkadaşını komando bıçağıyla öldürdü 

ŞERİF ÇIRAY, TÜRKER KARAPINAR Ankara 

Ankara'da kendisine omuz attıkları gerekçesiyle madde bağımlılarına saldıran aşırı alkollü bar işletmecisi Murat Yiğit 26 , kendi arkadaşı da dahil 4 kişiyi öldürdü. Yiğit, alkolün etkisinden 16 saat sonra kurtulabildi. 
İddialara göre Limon Rock Bar'ın işletmecisi Yiğit, arkadaşları Adil Soydan 25 ve Kurtuluş A. ile önceki akşam saatlerinden dün 02.00'ye kadar barda içki içti. Bardan çıkan Yiğit, Soydan ve A., Sakarya Caddesi'nde yürürken, madde bağımlısı olarak bilinen Engin Yalçın Yalın 40 ve Ferdi Doğanoğlu 26 gruba omuz attı. Yiğit belindeki bıçağı çıkararak, bu kişilere saldırdı. 
Soydan ile 'şarapçı' olarak bilinen Semavi Sel 59 de, Yiğit'in gelişigüzel salladığı komando bıçağına hedef oldu. Bu 4 kişi ölürken, çevredeki Hüseyin Kapucu ve Erdoğan Yurdabakan da yaralandı. 

Her yerde ceset vardı 
İhbar üzerine olay yerine gelen ve cesetleri 500 metrekarelik alana dağılmış halde bulan polis, karşı koyan Yiğit'i suç aleti bıçakla gözaltına aldı. Izrar suçundan sabıkası bulunan Yiğit, alkolün etkisi geçtikten sonra hatırladıklarını anlattı. İncelemelerde Yalın'ın boğazının kesildiği, Sel'in sırt bölgesine sekiz, vücudunun ön kısmına üç ve sol koluna iki bıçak darbesi aldığı belirlendi. Soydan'ın da değişik yerlerinden birçok kez bıçaklandığı anlaşıldı. Yalçın ve Doğanoğlu'nun daha önce yoldan geçenlerin önlerin keserek paralarını zorla gasp ettikleri iddia edildi. 
Yiğit'in ayrıntılı sorgulamasının yapılabilmesi için, 2 gün gözaltı süresi alındığı öğrenildi. 


</TEXT>
</DOC>
