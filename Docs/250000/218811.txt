<DOC>
<DOCNO> 218811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur26.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dayan Denktaş, Uyan Türkiye" yürüyüşü İstanbul'da da yapıldı 
</HEADLINE>
<TEXT>

     Kıbrıs müzakerelerinde KKTC Cumhurbaşkanı Rauf Denktaş'a destek vermek amacıyla aynı anda Türkiye'nin 10 ilinden Ankara'ya başlatılan ''Dayan Denktaş, Uyan Türkiye'' yürüyüşünün İstanbul ayağı, Galatasaray ile Taksim arasında gerçekleştirildi. 
     İşçi Partisi İP tarafından düzenlenen yürüyüş öncesi basın açıklaması yapan İP Genel Başkan Yardımcısı ve İstanbul İl Başkanı Turan Özlü, KKTC Cumhurbaşkanı Rauf Denktaş'ın iç ve dış dayatmalara karşı zor bir mücadele yürüttüğünü söyledi. 
     Hükümetin Kıbrıs politikasını eleştiren Özlü, MGK ve devlet zirvesinde alınan karaların uygulanmadığını savunarak, şöyle dedi 
     ''Kıbrıs davası, iktidar sahipleri tarafından ayaklar altına alınmıştır. Bu kadarı yetmezmiş gibi, suçun ortaya çıkmasından korkanlar, bu kez Sayın Denktaş'tan susmasını istediler. Mütareke basınına da açıkça sansür çağrısı yaptılar. Sansürcüler milletimizin gerçekleri öğrenmesinden korkuyor. Türk milleti uyuma. KKTC'ye ve Türkiye'ye karşı bir operasyon yapılıyor. Uyan ve başındaki çuvalı çıkar. Vatanına ve Cumhuriyet'ine sahip çık.'' Özlü, Denktaş'ın bu koşullar altında mücadele ederek, KKTC ile Türkiye'yi savunduğunu belirterek, ''Çünkü Kıbrıs'ı savunmak, Türkiye'yi savunmaktır. Kıbrıs giderse Türkiye'nin kuşatılması tamamlanır ve Türkiye bütünüyle hapis olur. Bu nedenle Kıbrıs'ı ve Denktaş'ı savunmak, Türkiye için milli güvenlik ve egemenlik sorunudur. Düşman Denktaş'ı hedef tahtasına koymuştur. O zaman millet de Denktaş'ın arkasında toplanacak, O'na sahip çıkacaktır. 'Dayan Denktaş, Türkiye seninle' diyecektir'' şeklinde konuştu. 
     
     ''KIBRIS BİZİM İÇİN ULUSAL DEĞER'' 
     Muharip Gaziler Derneği Başkanı Güneş Abacı da, bu etkinliğin partiler üstü ulusal bir etkinlik olduğuna inandıkları için katıldıklarını belirterek, şunları kaydetti 
     ''Bizler Kıbrıs'ta savaştık. Su değil, kan akıttık, can verdik. O nedenle Kıbrıs bizim için ulusal bir değer. Kıbrıs'ın verilmesi Kurtuluş Savaşı ile yeniden kurduğumuz Türkiye'nin verilmesi ile eşdeğer. Bu nedenle biz bu ulusal değerimizin verilmesine asla müsaade etmeyeceğiz. Gerekirse tekrar savaşarak, Kıbrıs'ı bir kez daha kazanacağız.'' 
     
     YÜRÜYÜŞ 
     Konuşmalar sırasında grup, ''Ya istiklal ya ölüm, tam bağımsız Türkiye'', ''Dayan Denktaş, Uyan Türkiye'', ''Annan Planı Amerikan oyunu'', ''Kıbrıs'ı veren Türkiye'yi verir'' şeklinde sloganlar atarak, dövizler taşıdı. 
     68'liler Birliği Vakfı, Kıbrıs Türk Kültür Derneği, Batı Trakya Türkleri Dayanışma Derneği ve Muharip Gaziler Derneği'nin de aralarında bulunduğu çeşitli sivil toplum örgütü temsilcilerinin de destek verdiği yürüyüş, Galatasaray ile Taksim arasında yapıldı. 
     Yürüyüş sırasında, dövizlerin açılmasına ve slogan atılmasına izin verilmezken, sadece alkışlar eşliğinde Türk ve KKTC bayrakları taşındı. 
     Taksim Meydanı'nda bir dakikalık saygı duruşunda bulunan grup, Taksim Cumhuriyet Anıtı'na üzerinde ''Denktaş Yürüyüşçüleri'' yazan bir çelenk bıraktıktan sonra ''Dağ başını duman almış'' marşını okudular. 
     Grup, burada bir süre daha slogan attıktan sonra otobüslere binerek Ankara'ya doğru hareket etti. 
     İzmir, Mersin, Samsun, Diyarbakır, Bursa, Zonguldak, Kars, Muğla ve Antalya'da da başlayan yürüyüşe katılanlar, 3 Mart Çarşamba günü İP Genel Başkanı Doğu Perinçek'in de katılımıyla Ankara'da Anıtkabir'i ziyaret edecek. 
     
</TEXT>
</DOC>
