<DOC>
<DOCNO> 216810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur27.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Fukaranın alın terini sömürenler hesap verecek'' 
</HEADLINE>
<TEXT>

     AK Parti Genel Başkanı, Başbakan Recep Tayyip Erdoğan, Türkiye'de, fakir fukaranın, garip gurebanın alın terini, kimler sömürdüyse bunun hesabını vereceğini ifade ederek, ''Buna evet diyemeyiz, buna duyarsız kalamayız'' dedi. 
     Erdoğan, ''Çıkarılan yasalar, attığımız adımlar, hep bunun bir parçasıdır. Yoksa asla kişisel, duygusal kararlarla bu adımlar atılmıyor'' diye konuştu. 
     Başbakan Erdoğan, partisince Siirt'te düzenlenen mitingde yaptığı konuşmada, burada anlamlı bir miting gerçekleştirdiklerini söyledi. ''3 Kasım'dan sonra 9 Mart'ta çok anlamlı çok farklı bir ses verdiniz'' diyen Erdoğan, modern çağdaş, şehircilik anlayışını Siirt'e getireceklerini kaydetti. 
     Siirtliler'in, modern ve çağdaş şartları yaşama hakkına sahip olduğunu dile getiren Erdoğan, ''Bu hakkı hep birlikte yakalayacağız'' dedi. 
     Başbakan Erdoğan, 11 aydır görevde olduklarını ve göreve geldiklerinde ayakta duramayan, borcunu ödeyemeyen bir hükümet olduğunu ifade ederek, yüzde 69 faizin ödendiği günlerden, yüzde 23 faizin ödendiği günlere gelindiğini kaydetti. 
     1 yılda Türkiye'de elektriğe, doğalgaza ve akaryakıta zam yapılmadığını ve doğalgazın yakında Siirt'e gelebileceğini ifade eden Erdoğan, ''Herşey açık ve net. Çünkü aldatan ve aldanan bir Türkiye istemiyoruz, bunu gerçekleştireceğiz'' diye konuştu. 
     
     SİİRT'E YATIRIMLAR 

     AK Parti Genel Başkanı Erdoğan, Siirt'e uzman doktor istendiğini anımsatarak, şu ana kadar bölgeye 24 uzman doktor atandığını, 12 doktorun ise ayrıldığını söyledi. Baykan ve Pervari Devlet Hastanelerinin açılışlarını yaptıklarını hatırlatan Erdoğan, yeni personel atamaları ile birlikte Siirt'teki açıkları her geçen gün gidereceklerini söyledi. 
     Başbakan Erdoğan, Mart ayı başında Anadolu Güzel Sanatlar Lisesi'nin temelini de atacaklarını vurguladı. Bu yıl içerisinde atılacak temellerle birlikte, eğitimde 22 trilyonluk yatırımı Siirt'e getireceklerini belirten Erdoğan, Pervari Şirvan bölgesindeki maden ocaklarının ihalesinin yapıldığını ve bu maden ocaklarının 500 kişiye istihdam alanı sağlayacağını kaydetti. 
     Bölgede, duble yollar da açılmaya başlandığını ifade eden Erdoğan, bu yolların Nisan ayında gözden geçirileceğini ve beton asfalta dönüştürüleceğini bildirdi. 
     AK Parti Genel Başkanı Erdoğan, küçükbaş hayvan sayısının 150 bine, büyükbaş hayvan sayısının ise 15 bine düştüğünü dile getirerek, bu sayının şimdi artmaya başladığını söyledi. ''Aydınlar, Baykan, Eruh, Kurtalan, Pervari, Şirvan artık hayata yeni bakacak'' diyen Erdoğan, belediyecilik anlayışlarındaki birikimlerini bu bölgedeki illere de taşımak istediklerini bildirdi. 
     Erdoğan, Siirtlilerin üniversite talepleri olduğunu anımsatarak, üniversiteden önce fakülteleri kuracaklarını, ondan sonra üniversitenin temelini atacaklarını kaydetti. Erdoğan, ''Şapkayı koydun altında kimse yok, neye yarar'' dedi. 
     Batman'dan Siirt'e gelirken gördüğü konutlarla içinin sızladığını belirten Erdoğan, ''Bu konutlarda yaşamak benim halkımın kaderi değil'' diye konuştu. Toplu konut İdaresi'nin Siirt'te, ilk etapta yüzde 10'u peşin 10 yıl vadeyle, faizsiz kar elde edilmeden modern, sosyal alanları ile birlikte yaklaşık 750 konut yapacağını söyledi. 
     Recep Tayyip Erdoğan, Siirt'in altyapı ile su sorununu da çözeceklerini ifade ederek, ''İnşallah hep beraber, birlik, dayanışma içerisinde yarınlara beraber yürüyeceğiz'' dedi. 
     
     ''DUYARSIZ KALAMAYIZ'' 

     Erdoğan, konuşması sırasında, bir grubun Cem Uzan aleyhine slogan atmaları üzerine, partilileri, ''Lütfen, istirham ediyorum, lütfen istirham ediyorum'' diye susturdu. 
     Başbakan Erdoğan, şöyle konuştu 
     ''Herkes bu ülkede, fakir fukaranın garip gurebanın alın terini, kimler sömürdüyse bunun hesabını verecektir. Buna evet diyemeyiz, buna duyarsız kalamayız. Çıkarılan yasalar, attığımız adımlar, hep bunun bir parçasıdır. yoksa asla kişisel, duygusal kararlarla bu adımlar atılmıyor. 3 Kasım'da bu emaneti bize verirken, ne diye verdiğinizi bildiğimiz için bu adımları bu şekilde atıyoruz. İnşallah 3 Kasım'da verdiğiniz yetkiyle nasıl o günden bugüne ekonomik parametreler düzelmeye başladıysa belediyecilikte de Siirt'imizi güneydoğunun şirin, güzel, en değerli şehri haline getirdiğimizi göreceksiniz.'' Erdoğan, ''Gönül yollarını maalesef ülkemizde kırdılar. Bunu hep beraber tamir edeceğiz. Bu ülkenin evlatlarını birbirine düşürmek isteyenlere prim vermeyeceğiz'' dedi. 
     Erdoğan, ''Asla etle tırnak, birbirinden ayrılır mı ayrılmaz, bizi birbirimizden ayıramayacaklar'' dedi. 
     Erdoğan, partisinin Siirt'te düzenlediği mitingde yaptığı konuşmada, kişi başına milli geliri bin 500 doların altında olan illerin kalkınması için bir kanun çıkarttıklarını anımsatarak, ''Bu kanunu, Türkiye'nin batı bölgeleri ile doğunun, güneydoğunun arasındaki dengesizliği giderelim diye çıkarttık'' dedi. 
     İşadamları, işverenler bu bölgelere gelip yatırım yapsınlar diye bu kanunu çıkarttıklarını belirten Erdoğan, onlara, araziyi bedava vereceklerini, vergi muafiyeti getirdiklerini, sigorta primlerini düşürdüklerini ve enerjiyi yüzde 50 indirimli vereceklerini kaydetti. 
     Siirt'lilere, ''Siirt'li işadamlarından buraya yatırım yapmalarını istemelerini'' söyleyen Erdoğan, bölgeye yatırım yapma sözü veren Siirt'lilere teşekkür etti. 
     
     SİİRTSPOR İLE FENERBAHÇE KARDEŞ KLÜP 

     Siirtspor'un Fenerbahçe ile kardeş klüp olduğunu belirten Başbakan Erdoğan, ''Gençliğimizi sporla kötü alışkanlıklardan uzaklaştıracağız. Siiritspor'a, Siirt halkı olarak hep birlikte sahip çıkacaksınız. Gençlerimizi, spora bilime teşvik etmeliyiz. Gençliğimizin en büyük zenginliği bilgi, dinamizm, spor, deneyim ve tecrübe olmalı'' diye konuştu. 
     Konuşmasında, bir fiziki yollar, bir de gönül yolları olduğunu ifade eden Erdoğan, ''Bu gönül yollarını maalesef ülkemizde kırdılar. Bunu hep beraber tamir edeceğiz. Bu ülkenin evlatlarını birbirine düşürmek isteyenlere prim vermeyeceğiz. Asla etle tırnak, birbirinden ayrılır mı ayrılmaz, bizi birbirimizden ayıramayacaklar'' diye konuştu. 
     AK Parti Genel Başkanı Erdoğan, İstanbul Büyükşehir Belediye Başkanı olduğu sırada, suların akmadığını, havanın kirli olduğunu ve çöplerin dağ gibi yükseldiğini belirterek, bu sorunları çözdüklerini ve 2040 yılına kadar İstanbul'un su sorununun olmadığını bildirdi. 
     Hükümete geldiklerinde fakir fukaranın üşüdüğünü gördüklerini dile getiren Erdoğan, ağırlıklı olarak doğu ve güneydoğuda bulunan 1.5 milyon aileye 800 bin ton kömür dağıttıklarını anlattı. 
     Erdoğan, eğitim-öğretim yılı başında ilköğretim öğrencilerine kitapları ücretsiz dağıttıklarını ifade ederek, ''Halkın verdiğini halka verdik, hortumculara değil'' dedi. 
     AK Parti Genel Başkanı Erdoğan, seçime 35 gün kaldığını anımsatarak, Siirt'lilerden bu 35 gün içerisinde kapı kapı dolaşarak, 3 mart ve 9 Mart'ta elde ettikleri başarıyı, 28 Mart'ta da bu başarıyı yinelemelerini istedi. 
     Başbakan Erdoğan, ''En büyük enişte, bizim enişte'' sloganları eşliğinde seçim otobüsüne çıkarak, eşi Emine Erdoğan ile birlikte partililere kırmızı karanfiller attı. 
     Mitingde, aday adayları da, AK Parti'nin Siirt Belediye Başkan adayı Mervan Gül'ü destekleyen konuşmalar yaptılar. 
     Geniş güvenlik önlemlerinin alındığı mitingde, DEHAP'lı olduğunu belirtilen küçük bir grup Başbakan Erdoğan'ı yuhaladı. 
     AK Parti Genel Başkanı Erdoğan, Fenerbahçe Spor Kulübü Başkanı Aziz Yıldırım ve bazı yönetim kurulu üyeleri ile birlikte seçim otobüsünde bir süre görüştü. 
     Erdoğan, seçim startını Emine Erdoğan'ın doğum gününde verdi. 
     
</TEXT>
</DOC>
