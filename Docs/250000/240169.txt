<DOC>
<DOCNO> 240169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/magazin/amag.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Semazen krizi bitti 
</HEADLINE>
<TEXT>


Sertab Erener, TRT Genel Müdürü'nün "Kadın semazen olmaz" itirazına rağmen 5 kadın, 5 erkek semazenle prova yaptı. TRT, sadece erkekleri çekti 

Deniz Altuntaş 

TRT Genel Müdürü Şenol Demiröz'le Sertab Erener arasındaki kadın semazen tartışmasının galibi Erener oldu. Önceki gece Ankara Feribotu'ndaki davette "Bu konuda çok tepki aldık. Mevlevi kültüründe kadın semazen yok" diyerek Erener'den 49. Eurovision Şarkı Yarışması'nın açılış şovunda sadece erkek semazenleri sahneye çıkarmasını isteyen Demiröz, dün geri adım attı. Gemide Demiröz'e, "Semazenler şovumda yer alacak, geri adım atmam" diyen Erener, dünkü provaya 5 kadın ve 5 erkek semazen birlikte çıktı. Sarıya boyattığı saçlarıyla dikkat çeken Erener, "Leave" şarkısını söylerken, kadın ve erkek semazenler birlikte sema yaptı. Bu geceki canlı yayının provalarını yapan TRT kameramanları da Erener'e eşlik eden kadın semazenleri görüntülememeye özen gösterdi. 

'Sertab, ne yaptığını bilir' 
49. Eurovision Şarkı Yarışması'nın Genel Koordinatörü Bülent Osma, kadın semazen krizinin aşıldığını açıkladı. "Genel Müdürümüz ve Sertab ile de görüştüm. Sertab, provaya semazenlerle birlikte çıktı" diyen Osma, şunları söyledi 
"Genel Müdürümüz hoşgörülü ve sakin bir insandır. Sertab da akıllı ve ne yaptığını bilen bir sanatçı. Sertab, bir sanatçı olarak sahnede tercihini kullanıyor. Avrupa Yayın Birliği EBU yayın ilkelerine ters düşmemek kaydıyla sanatçı kendi şovuna kendisi karar verir. Semazen gösterisini ibadet olarak görürsek, onların sahnede olmaması gerekir. Ama şov olarak izleyeceksek bir problem olmaz. Belli manevi değerleri zedelememek lazım. Kadın semazenler provada sahneye çıktı. Şeklen kadın gibi değillerdi. Burada şov var ve kadınlıklarını kullanmıyorlar." 

Sertab'ın favorisi Sakis 

Sertab Erener, Eurovision'da favorisinin "Yunanistan'ın Tarkan'ı" olarak anılan Sakis Rouvas olduğunu söyledi. Erener, "Ukrayna'nın şarkısı melodi olarak çok iyi değil ama koreografisi ve dansçıları ilgi çekici. Gönlümde yatansa, Türkiye'nin Athena'yla Eurovision'u bir kez daha kazanması" dedi. 

'Kadın ve erkek sema yapamaz' 

İLKNUR GÜLMEZ 
Sertab Erener'in erkek semazenlerle birlikte kadın semazenleri de sahneye çıkarmasına Uluslararası Mevlana Vakfı tepki gösterdi. Vakıf Başkan Yardımcısı Esin Çelebi, "Kadın sema yapabilir ancak kadın ve erkek aynı anda sema yapamaz. Bunun doğrusu Sertab Erener'e arkadaşlarımız tarafından anlatılmasına rağmen hataya devam etmesi bizi çok üzdü. Sema, beden diliyle yapılan bir duadır" dedi. 

'Şov değil, ibadet' 

Uluslararası Mevlana Vakfı yöneticisi ANAP'lı eski bakan Işın Çelebi, semanın şov değil, bir ibadet olduğunu söyledi. Çelebi, "Yıllar önce, Zeki Müren ve Madonna, kadın semazenleri sahne şovlarında kullanmak için izin istedi. Va-kıf, sema gösterisinin ne anlama geldiğini anlattı, onlar da şovlarında semayı kul-lanmadı. Sema, şov değil, ibadet" dedi. 

'Demiröz'ün tavrı kadınlara' 

Eski TRT Genel Müdürü Yücel Yener, kadın semazenleri sahneye çıkarmak isteyen Sertab Erener'e destek verdi. Yener, şunları söyledi "Şenol Demiröz'ün yaptığı, kadınlara ilişkin tavrının, dünya görüşünün bir sonucudur, yadırgamamak lazım. Göreve geldiğinde ilk icraatı TRT'de çalışan 13 kadın yöneticiyi bir anda görevden almak oldu. Bu semazenlere karşı çıkması da aslında Mevlevi kültürü olduğu için değil, kadınlara tavrının bir sonucudur." 


</TEXT>
</DOC>
