<DOC>
<DOCNO> 238391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy15.html </URL>
<DATE> 2004/05/08/ </DATE>
<TIME> 21.48 </TIME>
<AUTHOR>  </AUTHOR>
<HEADLINE>
AK Parti Güngören İlçe Başkanlığı Refika Eraslan'ı "Yılın Annesi" seçti 
</HEADLINE>
<TEXT>

     AK Parti Güngören İlçe Başkanlığı, 28 Mart yerel seçim çalışmaları sırasında çıkan kavgada ölen Adem Eraslan'ın annesi Refika Eraslan'ı ''Yılın Annesi'' seçti. 
     İlçe Başkanlığı binasında düzenlenen törende konuşan AK Parti Güngören İlçe Başkanı Abdullah Başcı, 28 Mart'ta yapılan yerel seçimlerden bir gün önce, partisinin Mareşal Çakmak Mahallesi Seçim İrtibat Bürosu'na yapılan saldırı sonucu Adem Eraslan'ın hayatını kaybettiğini hatırlattı. 
     Başcı, Anneler Günü nedeniyle düzenledikleri bu etkinlikte, Eraslan'ın annesi Refika Eraslan'a ''Yılın Annesi'' plaketi vermeyi uygun gördüklerini belirterek, bir nebze de olsa anne Eraslan'ın acısını hafifletmeyi amaçladıklarını ifade etti. 
     Konuşmasının ardından Başcı, törene katılamayan anne Refika Eraslan'ın plaketini, Adem Eraslan'ın eşi Şahika Eraslan'a verdi. 
     Törene, AK Parti Genel Başkan Yardımcısı İdris Naim Şahin, İstanbul Milletvekili Yahya Baş, Güngören Belediye Başkanı Şakir Yücel Karaman ve çok sayıda partili katıldı. 
     
</TEXT>
</DOC>
