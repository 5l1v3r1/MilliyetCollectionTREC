<DOC>
<DOCNO> 207614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/dunya/adun.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandum atağı 
</HEADLINE>
<TEXT>

   Talabani'nin liderliğindeki KYB'nin desteğiyle kurulan bir komite, Kerkük ve Kürt bölgesinde kapı kapı dolaşarak bir bağımsızlık referandumu düzenlenmesi için imza topluyor 
      DIŞ HABERLER SERVİSİ 

   
   Irak'ın yeniden yapılandırılması sürecinde ayrıcalıklı konum ve tam özerklik isteyen, bu talepleriyle bugüne kadar iyi ilişkiler içinde bulundukları Washington yönetimini dahi rahatsız eden Iraklı Kürtler, şimdi de bağımsızlık referandumu düzenleme hazırlığına girişti. "Bağımsız devlet peşinde değiliz" diyen Celal Talabani liderliğindeki Irak Kürdistan Yurtseverler Birliği'nin KYB destek verdiği "Kürt Referandum Komitesi", Irak'ın kuzeyindeki kentlerde kapı kapı dolaşarak bağımsızlık referandumuna destek için imza topluyor, büyük gösterilere hazırlık yapıyor. 
   İngiltere'de yayımlanan The Daily Telegraph gazetesinin haberine göre, Kürt Referandum Komitesi, bağımsız Kürt devleti kurma seçeneğinin oylamaya sunulacağı referandum planına destek bulmak için Dohuk'tan Kerkük'e kadar Irak'ın kuzeyindeki pek çok kentte imza topluyor. KYB yetkilileri de, olası bir referandumda, Kürtlerin ezici çoğunluğunun bağımsızlıktan yana olduğunu gösteren bir sonuç alınması halinde, diğer etnik gruplara karşı Kürtlerin elinin güçleneceğini, bu yüzden de bağımsızlık referandumun Kürt çıkarlarına yarar sağlayacağını savunarak referanduma destek veriyor. 
   
   Bağımsızlık hayali 
   The Daily Telegraph'a konuşan Süleymaniye'deki bölgesel yönetimin önde gelen KYB'li yetkililerinden Cemal Mirza Aziz, Kürt Referandum Komitesi'nin son derece profesyonelce çalıştığını belirtti ve "Bunlar son derece ciddi insanlar, tüm Kürdistan'da komiteler oluşturdular" dedi. "Bağımsızlık, üzerinde ısrarcı olamadığımız, çok hassas bir konu. Kürtlerin bağımsız devlet istediğini ortaya koyacak bir referandum, hayallerimizi gerçekleştirmemize yardımcı olabilir" diye konuşan Cemal Mirza Aziz, bağımsızlık referandumunun, dünyanın en genç bağımsız devleti Doğu Timor'dan, Kanada'nın Quebec bölgesine kadar dünyanın pek çok yerinde uygulandığına da dikkat çekti. 
   Siyasetçilerin gerçekçi olması gerektiğini belirten Aziz, "Bağımsızlığın şiddet olmadan elde edilemeyeceğini biliyoruz" diye konuştu. 
   
   Şii camiine bomba 6 ölü, 39 yaralı    Irak'ta Amerikan işgaline karşı güçlü direnişin olduğu Bakuba kentinde, dün bir Şii camiine cuma namazı kılınırken düzenlenen bombalı saldırıda 6 kişi öldü, 39 kişi yaralandı. Başkent Bağdat'ın 65 kilometre kuzeyindeki Bakuba'da Şii camii yakınına park edilmiş bir bisiklete bağlanmış içi patlayıcı dolu gaz tüpü, cuma namazının kılındığı sırada infilak etti. Yaralılardan bazılarının durumunun ağır olduğu, ölü sayısının artabileceği belirtildi. Bakuba, ABD güçlerine karşı en yoğun saldırıların yapıldığı "Sünni Üçgeni"nde yer alan önemli direniş merkezlerinden. 
   
   Saddam, resmen savaş esiri oldu    Geçtiğimiz aralık ayının 13'ünde ABD güçlerince Tikrit - Dora bölgesinde yakalanan Irak devrik lideri Saddam Hüseyin'in savaş esiri olduğu, dün Washington'da resmen ilan edildi. ABD Savunma Bakanlığı Pentagon Sözcüsü Binbaşı Michael Shavers, yaptığı açıklamada, Saddam'ın savaş esirleriyle ilgili Cenevre Sözleşmesi şartlarının tüm haklarına tabi olduğunu söyledi. Sözcü, Saddam'ın savaş esiri statüsünün, ABD birliklerinin Saddam'ı tutma şartlarını değiştirmeyeceğini belirtti. Saddam Hüseyin'in Irak'taki eski rejimin askeri birliklerinin lideri olarak ordunun bir üyesi olduğunu ve ele geçirildiğini ifade eden sözcü, bu durumun, Saddam Hüseyin'i savaş esiri yaptığını kaydetti. 
   
   
   
</TEXT>
</DOC>
