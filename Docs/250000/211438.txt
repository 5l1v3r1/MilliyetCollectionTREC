<DOC>
<DOCNO> 211438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun30.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğine yanlışlıkla biberonla eroin verdi 
</HEADLINE>
<TEXT>

     İskoçya'da bebeğine yanlışlıkla içinde eroin bulunan biberonla süt veren anne, ''ağır ihmal'' suçuyla iki yıl hapse mahkum edildi. 
     Edinburgh Yüksek Mahkemesi, anne Shirley Christie'nin bebeğini kaldırdığı hastanede de personele biberonda eroin bulunduğunu söylemeyerek tedavinin gecikmesine yol açtığına hükmetti. 
     Christie'nin eski bir bağımlı olduğuna ve halen birlikte yaşadığı erkek arkadaşının ise eroin bağımlılığının sürdüğüne işaret eden yargıç Lord Smith, ''Sizi hapse atmaktan başka seçeneğim yok. Yaptığınız açık bir ihmal sonucu bebeğinizin yaşamını tehlikeye atmaktır'' dedi. 
     Smith, anneyi hapse atmamak için elinden gelen her şeyi yaptığını, ancak genç kadının mahkeme tarafından istenen uyuşturucu testini yaptırmamış olmasının da hapis kararını kesinleştirdiğini bildirdi. 
     Yargıç, bebeğin, annesi tarafından hastaneye götürülmesinden bir süre sonra yaşama döndürüldüğünü ve hastane personelinin daha sonra biberondaki eroin kalıntılarını tespit ettiğini hatırlatarak, ''Bunu bilerek yapmadığınıza inanarak size bu kadar hafif bir ceza verdim'' dedi. 
     Yapılan soruşturma sırasında, eroinin bebeğin biberonuna nasıl girdiği konusunda kesin bir sonuç alınamadığı açıklandı. 
     
</TEXT>
</DOC>
