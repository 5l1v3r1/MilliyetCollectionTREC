<DOC>
<DOCNO> 242139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko10.html </URL>
<DATE> 2004/05/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ziraat Bankası'ndan 125 trilyon lira net kar 
</HEADLINE>
<TEXT>

     2003 yılını 1 katrilyon liranın üzerinde net karla kapatan ve net karını nakit olarak Hazine'ye aktaran Ziraat Bankası, karlılığını bu yıl da sürdürüyor. Banka, bu yılın ilk üç ayında net karını geçen yılın aynı dönemine göre 10 kata yakın artırarak 124.8 trilyon liraya çıkardı. Ziraat Bankası'nın, bu yılın ilk üç aylık dönemine ilişin bilanço ve gelir-gider tabloları açıklandı. 
     52.3 katrilyon lira ile aktif büyüklük açısından Türkiye'nin en büyük bankası konumundaki Ziraat Bankası'nın, 2003 yılındaki karlılığını devam ettirmesinde aktiflerinin 29 katrilyon lira ile büyük bölümünü oluşturan iç borçlanma kağıtları belirleyici oldu. 
     Menkul değerler cüzdanındaki iç borçlanma kağıtları, büyük ölçüde görev zararı alacakları nedeniyle 2001 yılında verilen tahviller ve İmar Bankası'nın kayıt dışı olarak topladığı mevduat karşılığında verilen kağıtlardan oluşuyor. Faiz oranlarındaki düşüş Ziraat Bankası'nın da faiz gelir ve giderlerinin geçen yıla göre azalmasına yol açtı. Bankanın 2003 yılının ilk üç ayında 3.2 katrilyon lira olan toplam faiz gelirleri yüzde 30.6 oranında azalarak 2.2 katrilyon liraya indi. Faiz gelirlerinin 1.8 katrilyon liralık bölümünü menkul değerlerden alınan faizler oluşturdu. Menkul değerlerden alınan faizin yüzde 36.8 oranında azaldığı bu dönemde kredilerden alınan faizler ise yüzde 8.7 artarak 206.5 trilyon liraya çıktı. 
     Bankanın faiz giderleri ise yüzde 36.8 oranında azalarak 2.1 katrilyondan 1.3 katrilyon liraya indi. Mevduat faiz oranlarındaki düşüş, Ziraat Bankası'nın tasarruf mevduatına ödediği faizi yüzde 37.7 azaltarak 1.4 katrilyondan 878.9 trilyona kadar düşürdü. Net faiz gelirleri 2003 yılının eş dönemine göre yüzde 17.8 azalarak 854.4 trilyon lira olan Ziraat Bankası'nın faaliyet karı ise yüzde 4.9 büyüyerek 706.9 trilyon liraya çıktı. 
     Parasal pozisyon zararının düşülmesinden sonra ise bankanın vergi öncesi net karı 706.9 trilyon lira olarak gerçekleşti. Vergi öncesi karın geçen yılın üzerinde gerçekleşmesinde, kredi ve diğer alacaklar için daha az karşılık ayrılması da belirleyici oldu. Ziraat Bankası geçen yıl sorunlu kredileri için 134 trilyon lira karşılık ayırmıştı. Bu yıl ise söz konusu rakam 6.6 trilyona indi. Yılın ilk üç aylık dönemindeki karından 240.8 trilyon lira vergi ödeyecek olan Ziraat Bankası'nın vergi sonrası net karı 124.8 trilyon lira olarak hesaplandı. Banka geçen yılh aynı dönemde ise 10.2 trilyon lira kar etmişti. Yılın tümünü ise 1 katrilyon 72 trilyon net karla tamamlamıştı. 
     
     AKTİFLER 52.8 KATRİLYON 
     Ziraat Bankası toplam aktiflerini büyütmeyi de sürdürdü. 2003 yılı sonunda 49.7 katriyon lira olan toplam aktifler üç aylık dönemde yüzde 6.2 büyüyerek 52.8 katrilyon liraya yükseldi. Aktiflerdeki bu büyüme bankanın sahip olduğu iç borçlanma kağıtlarındaki büyümenin yanı sıra kredilerindeki artıştan da kaynaklandı. Ancak asıl belirleyici unsur İmar Bankası'nın kayıt dışı topladığı mevduat karşılığında Hazine tarafından verilen kağıtlar oluşturdu. Bankanın toplam öz kaynakları ise karına paralel olarak artarak 6.2 katrilyondan 6.4 katrilyona yükseldi. 
     
     MEVDUAT 40 KATRİLYON 
     Öte yandan İmar Bankası mevduatının Ziraat Bankası'na aktarılması bankanın topladığı mevduatı 36 katrilyon liradan 40 katrilyon liraya yükseltti. 
     
</TEXT>
</DOC>
