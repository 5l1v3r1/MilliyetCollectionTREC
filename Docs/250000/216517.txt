<DOC>
<DOCNO> 216517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko19.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB... Fenerbahçe tavan, Beşiktaş ve Galatasaray taban 
</HEADLINE>
<TEXT>

     Fenerbahçe hisselerinin Borsa'ya geldiği ve tavan yaptığı ilk seansta, Beşiktaş ve Galatasaray hisseleri taban değerlere geriledi. 
     Fenerbahçe, ezeli rakiplerine Borsa'daki ilk seansında üstünlük sağladı. 
     İstanbul Menkul Kıymetler Borsası'nda İMKB bugün işlem görmeye başlayan Fenerbahçe Sportif Hizmetler Sanayi ve Ticaret A.Ş., ilk seansı yüzde 10.48 artışla tavandan kapattı. 
     Borsa'da ilk işleme 10 bin 500 lira açılış fiyatıyla başlayan Fenerbahçe hisseleri, ilk dakikadan itibaren 11 bin 600 liraya çıkarak tavan yaptı. Seans kapanışı da bu fiyattan gerçekleşti. 
     Tam iki yıl önce bugün Borsa'da işlem görmeye başlayan Beşiktaş ve Galatasaray hisseleri ise Fenerbahçe'nin Borsa'ya geldiği bugünkü ilk seansın en çok kaybettiren iki hissesi oldu. 
     İlk seansta Beşiktaş hisseleri yüzde 14.39, Galatasaray hisseleri yüzde 13.25 değer yitirdi. Beşiktaş A.Ş. hisseleri 34 bin 750 liradan 29 bin 750 liraya, Galatasaray A.Ş. hisseleri 75 bin 500 liradan 65 bin 500 liraya indi. 
     İki büyük kulübün halka açılan şirketleri, ilk işlem günlerinde de değer yitirerek, yatırımcılarını üzmüştü. İlk gün sonunda Galatasaray hisseleri 87 bin liradan 80 bin liraya gerilerken, yüzde 8.05 değer yitirmişti. 
     Beşiktaş hisseleri ise 57 bin 500 liradan 47 bin liraya inerek, ilk günün yüzde 18.26 kayıpla kapamıştı. 
     Öte yandan, Borsa'da ilk seansta Fenerbahçe hisselerinin seyrini izlemeye gelen Fenerbahçe Spor Kulübü Mali Koordinatörü Abdülkadir Kuşin, Beşiktaş'ın halka arzının ardından ilk seansta yaşanan düşüşe işaret ederek, ''Aylardan beri Fenerbahçe Spor Kulübü'ne mali konularda ahlak dersi vermeye cüret edenlerin önce bu konunun hesabını vermelerini bekliyoruz'' dedi. 
     
</TEXT>
</DOC>
