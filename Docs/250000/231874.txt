<DOC>
<DOCNO> 231874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/siyaset/siy04.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina 'hayır'a saygılı 
</HEADLINE>
<TEXT>

   Yunan Başbakanı Karamanlis, Rum kesimine, "Referandumdan 'hayır' çıkarsa buna saygı göstereceğiz. Ertesi gün de Kıbrıs'ın yanında yer alacağız" dedi 
      YORGO KIRBAKİ Atina 

   
   Kıbrıs Rum Kesimi'nde esen "hayır" rüzg rları Atina'yı da etkisine aldı. Başbakan Kostas Karamanlis, referandumda ne karar alırlarsa alsınlar Yunanistan'ın Rumların yanında olmaya devam edeceğini, hükümetinin de Rum yönetimi ile işbirliğini aralıksız sürdüreceğini kaydetti. 
   Atina'da dün dört saat süren ancak ortak bir tavrın belirlenemediği siyasi parti liderleri toplantısından sonra bir açıklama yapan Karamanlis gönlünde "evet" olduğunu ancak Rum Kesimi'nden "hayır" çıkmasını beklediği belirti. 
   Karamanlis, bir yandan "Referandumda vereceğiniz olumlu ya da olumsuz kararla ertesi gün de yaşayacağınızı unutmayın" sözleriyle Rumları uyarırken, bir yandan da "Referandumdan 'hayır' çıkarsa buna saygı göstereceğiz. Ertesi gün de Kıbrıs'ın yanında yer alacağız" diye güvence verdi. 
   Rumlara yönelik dış baskılara tepki gösteren Karamanlis, "Planda olumlu unsurlar var. Plandaki bazı haksızlıklar ileriyi görmemize engel olmamalı. AB içinde plandaki olumlu unsurlar, olumsuz unsurlardan üstün çıkacaktır" dedi. 
   
   'Teke tek görüşmedim'    Japonya'dan dönen Başbakan Erdoğan, Sezer'in Kıbrıs sürecine ilişkin sözlerini yanıtladı. "Yaptığımız görüşmelerin hiçbiri başa baş olmadı" diyen Erdoğan, şöyle konuştu "Bürokratların da hazır bulunduğu her görüşmenin tespit edilen kriptoları ilgili yerlere gönderildi. Ve karar noktasına gelince Anayasa ve kanunlar karar mekanizmasının nasıl çalışacağını nasıl karar alacağını ve kurumların yetki alanları ile çalışma esaslarını gayet iyi şekilde belirlemiştir. Hükümetin karar mekanizması bu esaslara göre çalışmalarını sürdürmektedir." 
   
   
   
</TEXT>
</DOC>
