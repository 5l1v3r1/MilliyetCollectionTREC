<DOC>
<DOCNO> 238078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun43.html </URL>
<DATE> 2004/05/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kerry'nin eşi Teresa Heinz Cumhuriyetçi çıktı 
</HEADLINE>
<TEXT>

     ABD Başkanlık seçimlerinin Demokrat Parti adayı Senatör John F. Kerry'nin eşi Terasa Heinz Kerry'nin bir yıl öncesine kadar Cumhuriyetçi Parti'nin kayıtlı üyesi olduğu ortaya çıktı. 
     Böylece, bugüne kadar maddi destek verdiği sivil toplum örgütlerinin gündemleriyle Demokrat Parti lideri Kerry'nin izlemeyi vaat ettiği bazı politikaların çeliştiği ve çevreci olmasına rağmen garajında üç adet arazi arabası bulunması gibi yaşamındaki çelişkileriyle gündeme gelen Teresa Heinz'in hayatındaki bir çelişki daha ortaya çıkmış oldu. 
     Ancak Terasa Heinz Kerry, ABC televizyonuna verdiği röportajda, ''Ben gerçek bir kişiyim. Herkesin görmek isteyeceği gibi biri değil'' diyerek durumuna açıklık getirmeye çalıştı. 
     1991 yılında bir uçak kazasında ölen ilk kocası H. John Heinz'ın 20 yıl boyunca Kongre'de Cumhuriyetçi bir senatör olarak bulunduğu sırada, kendisine yöneltilen ''eşinizin başkanlığını ister misiniz '' şeklindeki sorulara, First Lady olmanın kendisini korkuttuğu şeklinde cevap veren Teresa Heinz'in, bugün hırslı bir şekilde First Lady olmaya hazırlandığı kaydediliyor. 
     Gerçek ismi tam olarak Maria Teresa Thierstein Simoes-Ferreira Heinz Kerry olan Teresa Heinz'in en az ismi kadar karmaşık bir kişiliğe sahip olduğu belirtilerek, Mozambik'te bir Portekizli doktorun kızı olarak dünyaya geldiği, İsviçre'de okuduğu ve 5 yabancı dil bildiği ifade ediliyor. 
     
</TEXT>
</DOC>
