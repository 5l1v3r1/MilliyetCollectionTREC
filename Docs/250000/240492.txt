<DOC>
<DOCNO> 240492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko25.html </URL>
<DATE> 2004/05/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Borsadaki 8 banka karlarını üçe katladı... 
</HEADLINE>
<TEXT>

     Hisse senetleri İstanbul Menkul Kıymetler Borsası'nda işlem gören 8 bankanın ilk üç aydaki toplam karı, geçen yıla göre 3.3 kat artarak 700 trilyona yaklaştı. En yüksek kara 249.2 trilyonla Akbank ulaştı. 
     Faiz oranlarındaki düşüş nedeniyle faiz gelirleri azalan bankaların kar etmesinde kambiyo işlemlerinden sağladıkları yüksek karlar önemli rol oynadı. Enflasyona göre düzeltilmiş mali tablolarını Borsa'ya gönderen Akbank, İş Bankası, Garanti, Yapı ve Kredi Bankası, Şekerbank, Dışbank, TEB ve Tekstilbank'ın ocak-mart dönemindeki brüt karı 1 katrilyon 92.4 trilyon lira olarak gerçekleşti. 
     Brüt kar, geçen yılın aynı dönemindeki 325.2 trilyon liralık düzeyine göre yüzde 236 arttı. Sözkonusu 8 banka, ilk üç ay için toplam 413 trilyon liralık vergi karşılığı ayırdı. Vergi karşılıklarında geçen yıla göre yüzde 146.3 oranında artış gözlendi. Buna göre, Borsa'daki 8 bankanın toplam net karı 679.5 trilyon lira olarak gerçekleşti. Net kar, geçen yıla göre 3.3 katlık hızlı bir büyüme gösterdi. 2003 yılının ilk üç ayını sözkonusu 8 banka 157.5 trilyon liralık karla kapatmıştı. 
     
     EN YÜKSEK KAR AKBANK'IN 
     En yüksek kara Akbank ulaştı. Akbank'ın net karı 2.7 kat artarak geçen yılki 67.5 trilyon liralık düzeyinden 249.2 trilyon liraya çıktı. İş Bankası 157.9 trilyon liralık karla ikinci, Garanti 145.4 trilyon liralık karla üçüncü oldu. İş Bankası'nın karı tam 8.5 kat, Garanti Bankası'nın karı 4 kat arttı. Yapı Kredi'nin karı yüzde 152.8 artarak 87.6 trilyona, Şekerbank'ın karı yüzde 219.2 artarak 17.1 trilyon liraya çıktı. Daha sonra 14.6 trilyonluk karla Dışbank, 6.7 trilyonluk karla TEB, 1.3 trilyonluk karla Tekstilbank geldi. 
     
</TEXT>
</DOC>
