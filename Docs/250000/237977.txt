<DOC>
<DOCNO> 237977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/dunya/dun04.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
HAMAS'ın 'mini' kamikazeleri 
</HEADLINE>
<TEXT>


Gazze Şeridi'nde 'tatil merkezi' görünümündeki kamplarda, 13 yaşındaki çocuklar askeri disiplinle eğitiliyor cihat ve İsrail'e karşı nefret öğretiliyor 

DIŞ HABERLER SERVİSİ 


İsrail ordusunun, liderlerine peş peşe suikastlar düzenlediği radikal İslamcı Filistin örgütü HAMAS'ın Gazze Şeridi'ndeki sosyal yardım derneklerinin faaliyeti görüntüsüyle açtığı "tatil merkezleri"nde, çocuklara "kamikaze" eğitimi verdiği ortaya çıktı. 
Fransa'nın saygın dergilerinden Le Figaro'nun son sayısında yer alan habere göre, okulların tatil olduğu dönemlerde açılan ve sözde dövüş sanatları, tiyatro, yıkanma ve dini ibadet eğitimi verilen kamplarda, 13 yaş civarındaki çocuklar İsrail'e karşı nefret duyacak şekilde eğitilerek, gelecekte intihar saldırılarının canlı bombaları olarak yetiştiriliyor. 

'Şehit olmak istiyorum' 
30 milyon dolar olduğu tahmin edilen yıllık bütçesinin bir bölümünü çok sayıda dernek kanalıyla bu "eğitim"e aktardığı söylenen HAMAS'ın deniz kıyısındaki kamplarında çocuklar, örgütün yeşil bayrakları altında her gün tam bir askeri disiplinle eğitiliyor. Çocuklar, Le Figaro muhabirinin "Büyüyünce ne olmak istiyorsunuz. Öğretmen mi, taksi şoförü mü " sorusuna "Şehit olmak istiyorum" yanıtını veriyor. 

Kanıt yok ama 
Haberde, bölgede görev yapan Birleşmiş Milletler Çocuklara Yardım Fonu UNICEF Sözcüsü Michael Bociurkiw, çocukların savaşçı olarak İslami radikal örgütler tarafından kullanıldığına dair ellerinde bir kanıt olmadığını söylüyor. Ancak 16 yaşındaki Hüssam'ın Nablus yakınlarındaki bir İsrail kontrol noktasında beline sardığı patlayıcılarla yakalanması ve birkaç gün sonra Hüssam'ın okul arkadaşı Tamer'in 15 intihar eylemi hazırlığındayken İsrail ordusunca tutuklanmasının, kardeşinin Tamer'e cennet, ailesine de para vaat edildiğini söylemesinin altı çiziliyor. 



</TEXT>
</DOC>
