<DOC>
<DOCNO> 238332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun11.html </URL>
<DATE> 2004/05/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yunan basını Atina'dan Türkiye'ye net Avrupa desteği... 
</HEADLINE>
<TEXT>

     Yunan basını, Başbakan Recep Tayyip Erdoğan'ın Atina ziyaretinin Türk-Yunan ilişkilerine yeni bir dinamiğin hakim olduğunu teyit ettiğini yazdı. 
     Erdoğan ile Yunanistan Başbakanı Kostas Karamanlis'in dostça ilişkiler içinde olduklarını sergilediklerini kaydeden gazeteler, ''Erdoğan'ın sıcak mesajlar verdiği, ancak kesin vaatlerde bulunmaktan kaçındığı'' yorumunu yaptılar. Görüşmeler sırasında her iki tarafın da geçmişin ağırlıklarından kurtularak yeni bir dönem başlatma iradesini sergilediğini yazan Yunan basını, Erdoğan'ın Kardak krizinin geçmişte kaldığını vurguladığını, Heybeliada Ruhban Okulu'nun yakında açılacağına ilişkin vaatte bulunduğunu, tarafların Ege sorunlarının Aralık ayından sonra da görüşülmeye devam edeceğini ve Uluslararası Lahey Adalet Divanı'na gitmek için zaman sınırlaması bulunmadığını kaydettiklerini belirtti. 
     Erdoğan ve Karamanlis'in ''sıcak'' konulara ilişkin detaylı açıklamalar yapmadıklarını, ancak iyi ilişkilere ve ekonomik işbirliğine vurgu yaptıklarını da kaydeden gazeteler, Türkiye'nin Atina'dan, Aralık ayında AB ile üyelik müzakerelerine başlama konusunda net destek aldığını vurguladılar. 
     Yunan basını, Atina'nın gözlerinin bugün Batı Trakya'ya çevrileceğini ve ''Müslüman azınlığa'' kardeşlerim diye seslenmesi beklenen Erdoğan'ın bu ziyaretinin, bölgede son yıllarda yaşanan iyi ortamı daha da güçlendirmesinin umulduğunu da belirtti. 
     
     YENİ DİNAMİK 
     ''Karamanlis ve Erdoğan'dan yeni dinamik'' başlığını kullanan Katimerini gazetesi, Erdoğan'ın, ikili anlaşmazlıkların barışçı yollarla çözüleceğine ilişkin siyasi iradeyi dile getirdiğini kaydetti. 
     Karamanlis'in Türkiye'nin AB'ye üyelik talebini açıkça desteklediğini belirten Katimerini, başyazısında da Atina'nın ''ılımlı ve Avrupa'ya yönelmiş bir liderle görüşmeyi tercih ettiğini ve Türkiye'nin Avrupa geleceğini destekleyeceği gibi, Rum yönetimini de bu yönde etkilemeye kararlı olduğunu'' vurguladı. 
     Erdoğan ve Karamanlis'in görüşmelerinde ikili ilişkileri daha da geliştirmekte kararlı olduklarını ortaya koyduklarını yazan To Vima gazetesi, ''Erdoğan arabulucu, hakem istemiyor'' başlıklı haberinde, iyi ortama rağmen, anlaşmazlıkların mevcudiyetini koruduğu yorumunu yaptı. 
     Başbakan Erdoğan'ın ikili sorunların çözümü çabalarına 3. tarafları karıştırmama arzusunu da net bir biçimde ortaya koyduğunu kaydeden To Vima, Atina'nın Ankara'dan, Heybeliada Ruhban Okulu'nun açılması ve azınlık vakıflarıyla ilgili düzenlemeler beklediğini belirtti. 
     
     ARABULUCUSUZ ÇÖZÜM 
     Türkiye ile Yunanistan'ın arabulucusuz çözüm bulma yaklaşımlarını ''Karamanlis ve Erdoğan'dan yeni doktrin'' başlığıyla manşete çıkaran Apoyevmatini, iki liderin, sorunları AB çerçevesinde ve kendi aralarında çözmeyi öngören yeni bir doktrini benimsediğini yazdı. 
     Apoyevmatini, Erdoğan'ın ziyaretinin son yıllarda iki ülke arasında yaşanan olumlu gelişmeleri teyit eder nitelikte olduğunu kaydetti. 
     ''El ele, ama yavaş yavaş'' başlığını kullanan Elefteros Tipos gazetesi, Erdoğan'ın Atina ziyaretinden ''büyük haberler'' çıkmadığı ve Başbakan'ın ''kesin taahhütlere girmekten kaçındığı'' yorumunu yaptı. 
     Elefteros Tipos, Erdoğan'ın, ziyaret boyunca pek çok kez Türkiye'nin ''Avrupalılaşma'' yolundaki iradesini dile getirerek, Atina'dan ''AB çevrelerine'' seslendiğini de yazdı. 
     Erdoğan ve Karamanlis'in yeni bir dönemin temellerini attığını yazan Vradini gazetesi, ''Geçmişe sırt dönme, gelecek için ümit'' başlıklı haberinde, başbakanların gelecek nesillere sorunlu ilişkiler bırakmama taahhüdü altına girdiklerini vurguladı. 
     Vradini, Erdoğan'ın, ''Türkiye'de güçlü ordunun yetkilerini kısması ve AB yolunda gösterdiği büyük çabalarla Atatürk ve Özal gibi bir devlet adamı olarak anılacağı'' yorumunu da yaptı. 
     ''Sakin sular'' ve ''Karamanlis'ten Erdoğan'a Avrupa için tam destek'' başlıklarını kullanan Ethnos gazetesi, Atina'nın Türkiye'nin AB üyeliğine tam destek vererek, ikili ilişkilerde iyi atmosferi garanti ettiğini yazdı. 
     Erdoğan'ın Batı Trakya gezisini her iki tarafın da endişeyle beklediğini savunan Ethnos, ''Türk Başbakan, hem Türkiye içinde sorun yaratmamak, hem de Atina'yı tahrik etmemek için Müslüman azınlığa 'Kardeşlerim' diye seslenecek'' ifadesini kullandı. 
     
     TEHLİKELER 
     Kıbrıs ve Ege'de kıta sahanlığının belirlenmesi gibi konuların rafa kaldırıldığını savunan Ta Nea gazetesi, ''Sıcak konuları bir kenara bıraktılar'' başlıklı haberinde, Karamanlis ve Erdoğan'ın çözüm bekleyen sorunlara yaklaşmak için acele etmedikleri değerlendirmesini yaptı. 
     Ta Nea, ''Tehlikeler'' başlıklı başyazısında, hükümetin Kıbrıs ve kıta sahanlığı konularında politika değiştirmesinin ciddi tehlikelere yol açabileceğini savundu ve şu görüşlere yer verdi 
     ''Ege sorunları üzerindeki görüşmelerin uzaması, bu konunun Türkiye'nin AB üyeliğiyle bağlantısını koparacak, bu da Ankara'nın, Ege'nin paylaşılması için ikili bir anlaşma gerektiği yolundaki tezini güçlendirecek. Bu durumda bu konunun dostane bir 'al-ver' ile çözülmesi söz konusu olacak. Kıbrıs konusunun da AB bağlantısından kurtulması, Ankara'yı baskıdan kurtarıyor. Atina, AB sürecinde Kıbrıs'la bağlantılı olarak Türkiye'ye evet derse baskı yapamayacak, hayır derse Türk-Yunan dostluğundan bahsetmek komik olacak. Hükümetin anlayamadığı Türk-Yunan dostluğu, Kıbrıs'ın Rum AB üyeliği ve Kıbrıs sorununun çözümünün baştan beri birbirine bağlı olduğudur.'' Karamanlis ve Erdoğan'ın Ege ve Kıbrıs gibi zor konulardan ''özenle'' kaçındıkları yorumunu yapan Elefterotipiya gazetesi, ''Kolay konularda kardeşlik'' başlıklı haberinde, ziyarette ikili iyi ilişkiler ve ekonomik işbirliğinin geliştirilmesi üzerinde durulduğunu belirtti. 
     Elefterotipiya, iki ülkenin yürüttüğü dostluk politikalarının zor sorunların ağırlığını kaldıramayacak kadar zayıf olabileceği değerlendirmesinde de bulundu. 
     ''Karamanlis ve Erdoğan Helsinki'den kaçtı'' başlığını kullanan Kozmos Tu Ependiti gazetesi ise ziyarette ikili ilişkilerin daha da geliştirilmesi ve bu çerçevede anlaşmazlıkların ikili temaslarla çözülmesi yaklaşımının ortaya çıktığını yazdı. 
     Gazete, Atina'nın, Helsinki zirvesi kararlarını Türkiye ile ilişkilerinde referans noktası olarak kabul eden politikasının artık bağlayıcı olmadığı yorumunu da yaptı. 
     
</TEXT>
</DOC>
