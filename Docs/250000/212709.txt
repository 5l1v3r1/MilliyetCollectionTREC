<DOC>
<DOCNO> 212709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko01.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de evcil hayvanlara sağlık sigortası... 
</HEADLINE>
<TEXT>

     Türkiye'de sadece Başak Sigorta tarafından yürütülen ''Evcil Hayvan Sağlık Sigortası'' kapsamında geçen yıl toplam 90 kedi ve köpek sigortalandı. 
     Başak Sigorta Tarım Departmanı Sorumlusu Hakan Emerce, AA muhabirine yaptığı açıklamada, kedi ve köpeklerin yüksek risk grubu içerisinde bulunduğunu kaydetti. Bu nedenle Türkiye'de kendileri dışında kedi ve köpek sigortası yapan firmanın bulunmadığını belirten Emerce, Başak Sigorta'nın da evcil hayvan sağlık sigortası çalışmasına sadece tanıtım yapabilmek amacıyla girdiğini bildirdi. 
     İlk başta çok fazla talep görmeyen bu çalışmanın giderek yaygınlaştığını ve yoğun ilgi görmeye başladığını vurgulayan Emerce, şunları söyledi 
     ''Kedi ve köpekleri 6 grup altında sigortalıyoruz. İlaç, muayene, hastane, teşhis, ameliyat, doğum ve tedaviye belli miktarlar ödediğimiz A grubu için yıllık 100 milyon, B grubu için 125, C grubu için 200, D grubu için 300 ve E grubu için ise 500 milyon lira prim ödemesi yapılıyor. Sadece muayene, ilaç ve ameliyat giderleri için ödeme yapılan F grubu için de 300 milyon lira ödeme yapılıyor. 4 aylık taksitlerle ödeme yapıldığında ise bu fiyatlara yüzde 10 ekleniyor.'' Emerce, kedilere 6 aylıktan 10 yaşına, köpeklere ise 6 aylıktan 8 yaşına kadar sigorta yapıldığını ifade ederek, sigortalanacak hayvanların veteriner hekim tavsiyelerine göre periyodik tüm aşılarının yapılması gerektiğini anlattı. 
     Sigortalı hayvanların gerçekten hastalandığı zamanlarda teminat ödemesinin gerçekleştiğini belirten Emerce, ''Kısırlaştırma, kuyruk kesimi, diş taşı temizliği, katarakt, estetik operasyonlarda, sürekli tedavi gerektiren ruh ve sinir hastalıklarına alınan danışmanlıklarda, ambulans ve helikopter masraflarında, kalp, böbrek ve şeker gibi kronik seyirli hastalıklarda teminat ödemesi yapılmaz'' dedi. 
     Emerce, pirimin düşük olması nedeniyle talebin giderek arttığını, geçen yıl toplam 90 kedi ve köpeğin sigortalandığını kaydetti. 
     Sigorta yapılan hayvanların yüzde 90'ına yakınının tedavi gördüğünü, bunlara gerekli masrafların ödendiğini ifade eden Emerce, ''Kar oranı yok denecek kadar düşük. Türkiye'de binlerce evcil kedi ve köpek bulunuyor. Biz bu hayvanların hepsini sigortalamaya talibiz. Giderek yoğun ilgi gören sağlık sigortası kapsamında bu yıl bin kedi ve köpeğin sigortalanmasını bekliyoruz'' diye konuştu. 
     
</TEXT>
</DOC>
