<DOC>
<DOCNO> 228524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/siyaset/siy05.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek denetlenecek 
</HEADLINE>
<TEXT>

   AKP'li başkanlar, atama, görevden alma ve büyük projeler dahil her türlü karar ve işlemlerinde parti teşkilatlarının onayını alacak 
      ANKARA ANKA 

   
   AKP, yerel seçimlerin ardından, başta Ankara Büyükşehir Belediye Başkanı Melih Gökçek olmak üzere, başkanların "parti kimliği" yerine "kişisel" olarak kendi isimlerini öne çıkarmalarını teşkilatlarla engelleyecek. 
   Belediye başkanlarının çalışmalarında uyacakları kurallar 9 Nisan'da Ankara'ya çağrılacak belediye başkanlarına parti yöneticilerince anlatılacak. Parti yönetimi, medya ve parti dışı çevrelerce de dikkatle izlenen başkanların yetkilerinin, parti teşkilatlarıyla paylaşılmasını isteyecek. Buna göre AKP'li başkanlar, atama ve görevden almalar, büyük projeler dahil her türlü karar ve işlemlerinde parti teşkilatlarının görüşünü ve onayını alacak. AKP yönetimi, başkanları teşkilatlar aracılığıyla denetleyecek. Hiçbir başkan, kendi popülaritesini öne çıkaracak şekilde "Oyları ben aldım. Belediyeyi ben yöneteceğim. Teşkilat da bana bağlı olacak" şeklinde bir tavır çizemeyecek. Teşkilatla uyum içinde çalışmayan başkan, bir sonraki dönem aday gösterilmeyecek. 
   AKP yönetiminin belediye başkanlarının "kendi isimlerini" öne çıkarmalarını engellemeye yönelik bu kararlarının özellikle Gökçek'e yönelik alındığı belirtildi. Gökçek'in "kendi siyasal geleceğine" yönelik uygulamalarının yarattığı rahatsızlık nedeniyle adaylığı parti tarafından "koşullu" kabul edilmişti. Parti yönetimi Gökçek'i "Seni aday yapıyoruz ama belediye meclisi üyelerini biz belirleyeceğiz" koşuluyla aday göstermişti. 
   
   
   
</TEXT>
</DOC>
