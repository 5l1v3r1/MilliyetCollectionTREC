<DOC>
<DOCNO> 231601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun29.html </URL>
<DATE> 2004/04/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Aliyev Ermenistan'la her an arzu edilmeyen olaylar yaşanabilir 
</HEADLINE>
<TEXT>

     Azerbaycan Cumhurbaşkanı İlham Aliyev, ''Ermenistan ile Azerbaycan arasındaki Dağlık Karabağ sorununun bölge için tehlikeli olduğunu, burada her an arzu edilmeyen olayların başlayabileceğini'' söyledi. 
     Resmi ziyaret amacıyla Ankara'da bulunan Aliyev, bu sabah basın mensupları ile kahvaltılı sohbet toplantısında yaptığı açıklamada, Ankara'da bulunduğu süre içinde üst düzeyde ikili görüşmeler yaptığını hatırlatarak, iki ülke arasındaki dostluk ve işbirliğinin önemine değindi. 
     Azerbaycan ve Türkiye arasındaki dostluğun bölgesel işbirliği açısından da büyük önem taşıdığını ifade eden Aliyev, Türkiye ile dostluğun bölgesel alandaki gelişmeleri etkileme ve bölgesel konularda ağırlık koyma açısından ayrıca önemli olduğunu belirtti. 
     Temaslarının verimli geçtiğini söyleyen Aliyev, TBMM Genel Kurulu'nda milletvekillerine hitap etmekten büyük mutluluk duyduğunu kaydederek, ''Bu benim için bir şereftir'' dedi. 
     Türkiye ile Azerbaycan arasındaki ilişkilerin Azerbaycan'ın bağımsızlığını kazanmasından sonra en üst seviyeye çıktığını ve giderek geliştiğini vurgulayan konuk Cumhurbaşkanı, tarih ve kültür birliği olan iki ülkenin bölgesel konularda aynı politikayı izlediğini söyledi. 
     
     KARABAĞ SORUNU 

     Azerbaycan açısından en önemli sorunun Dağlık Karabağ meselesi olduğunu kaydeden Aliyev, diğer alanlarda sorun bulunmadığını, siyasi, ekonomik ve kültürel alanlarda işlerin iyi gittiğini, bölgede istikrar olduğunu bildirdi. 
     Aliyev, sözlerini şöyle sürdürdü 
     ''Bölgede istikrar var. İnsanların hayat standardı günden güne yükseliyor. Devletin verdiği maaş, emeklilik ve diğer ödemeleri artıyor. Bütçemiz geçen yıl yüzde 20 arttı. Önümüzdeki yıl da aynı oranda artış bekliyoruz. Azerbaycan büyük petrol ve gaz kaynaklarına sahip. Bunlar 2005'te dünya pazarlarına çıkarılacak. 2005, 2006'dan sonra ekonomimiz daha da gelişecek. Ülkemizde durum günden güne iyiye gidiyor. Elbette iç istikrar devam ederse... Bu bizim için şart. Ama Ermenistan ile Azerbaycan arasındaki Dağlık Karabağ sorunu bölge için tehlikedir. Her an orada arzu edilmeyen olaylar başlayabilir. Azerbaycan ile Ermenistan arasında olan iktisadi uçurum genişliyor. Ermenistan ekonomisi iyi durumda değil. Halk oradan göç ediyor. Bölgede işbirliği olmadığı sürece iktisadi açıdan gelecek umudu yok. Elektriği, gazı Rus şirketlerinin elinde. Yabancı sermaye yok, yerli yatırım yok. Ermenistan'la görüşülebilmesi için işgal edilmiş topraklardan çekilmeleri gerekir.'' İlham Aliyev, Azerbaycan'ın Ermenistan ile müzakerelere başlaması konusundaki koşullarla ilgili bir soru üzerine ise şunları kaydetti 
     ''Dağlık Karabağ Azerbaycan toprağıdır. Dağlık Karabağ dahil bütün işgal altındaki topraklar Azerbaycan'ın ayrılmaz parçasıdır. Biz bu sorunun çözülebilmesi için kademeli bir geçişe olumlu bakıyoruz. Ermenistan'ın talebi nedir 'Dağlık Karabağ'a bağımsızlık verilsin ya müstakil devlet gibi görülsün ya da Ermenistan'la birleşsin'. Tabii ki bu mümkün olmayacak ve Azerbaycan buna razı olmayacak. Biz diyoruz ki gelin bu meseleye adım adım yanaşalım. Dağlık Karabağ'ın etrafındaki 7 bölgeden Ermenistan ordusu çıksın. Ondan sonra bütün yollar açılır ve böylelikle Ermenistan'la Azerbaycan arasındaki münasebetler normalleşir. Ondan sonra dağlık Karabağ'ın statüsü hakkında biz müzakereye başlarız. Uluslararası örgütlerin de bu bölgedeki sorunların çözümüne dönük sıcak ilgilerinden mutluyuz.'' Dağlık Karabağ için önerdikleri modelin özerk bir yönetim mi yoksa federatif bir sistem mi olduğu sorusunu karşılık da Aliyev şunları söyledi 
     ''Muhtar bir cumhuriyet gibi yaşayabilir. Dünyanın çeşitli yerlerinde muhtariyetler var. Kafkaslarda var, Avrupa'da var, diğer bölgelerde var. Milli azınlıklar da var. Azınlıklar şart değil ki ayrılıkçılık yapsın. Bakın Ermeniler Gürcistan'da yaşayabiliyor. Neredeyse 300 binden çok. Diğer ülkelerde yaşayabiliyor. Ne olacakmış O ülkeler de mi Ermenistan Cumhuriyeti'nde yer alacak Bu mantıksızlık... Onun için Ermenistan o hülyadan, 'Büyük Ermenistan' hülyasından vazgeçmelidir. İçeride büyük siyasi, ekonomik sorunları olan Ermenistan'ın başka ülkelerin iç işlerine karışması büyük yanlışlık.'' 
     
</TEXT>
</DOC>
