<DOC>
<DOCNO> 222912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas17.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision Şarkı Yarışması final biletlerinin tamamı satıldı... 
</HEADLINE>
<TEXT>

     Biletix Genel Müdürü Ali Abhary, İstanbul'da yapılacak Eurovision Şarkı Yarışması final biletlerinin tamamının satıldığını bildirdi. 
     Ali Abhary, Türkiye'de ve Avrupa'da 16 Şubat'ta bilet satışlarına başladıklarını, ilk günlerde en çok talebin yurtdışından geldiğini söyledi. 
     Abhary, ''Final biletleri 3-4 gün içinde bitti. Aslında biletleri 1 gün içinde satabilirdik fakat kardan kaynaklanan hava koşulları yüzünden Türkiye'deki insanlar başka şeylerle uğraşıyordu'' dedi. Bu yıl Eurovision'da ilk defa bir yarı final olacağını, hem final hem yarı finalin 3'er provası bulunduğunu anlatan Ali Abhary, toplam 8 etkinliğin biletlerinin satışta olduğunu kaydetti. Abhary, ''Bir kısım kombine biletler kaldı. Kombine biletlerin içinde bir yarı final prova, yarı final, bir final prova ve final olmak üzere 4 tane etkinlik var. Eğer bilet alamayan vatandaşlar final gecesini görmek istiyorlarsa kombine bilet alsınlar'' diye konuştu. Ali Abhary, çeşitli fun cluplara ayrılan kontenjanlardan geri dönen birkaç final bileti olması durumunda onları da biletix.com'dan satışa sunacaklarını söyledi. 
     
     ''16 ÜLKEDEN ZİYARETÇİLER GELECEK'' 
     Yarışmanın yapılacağı Abdi İpekçi salonunun 10 bin kişilik olduğunu, bunun 3 bin kişilik bölümünün kulise ayrıldığını, 7 bin kişilik bölümünün satışa sunulduğunu ifade eden Abhary, ''Tahminim bütün etkinlikler için yurtdışından yaklaşık 10 bin misafir gelecek. 8 etkinlik için Abdi İpekçi'nin toplam kapasitesi 50 bin kişi. Türkiye ve yurtdışından tüm etkinliklere toplam 30-40 bin arası kişinin katılmasını bekliyoruz'' dedi. Bilet satışlarında yabancıların en büyük kanalının Biletix'in İngilizce web sayfası olduğunu bildiren Abhary, ''Toplam 16 ülkeden ziyaretçiler gelecek. Bunlar arasında Avustralya, Çin, Hong Kong var. Ama ziyaretçiler en çok İngiltere, Almanya, Belçika ve Hollanda'dan gelecek'' diye konuştu. 
     Ali Abhary, Türkiye'de ise en fazla talebin İstanbul'dan gelmesine karşın bütün şehirlerden müşteriler olduğunu kaydetti. 
     
     ''BİLET FİYATLARI UCUZ'' 
     Bilet fiyatlarının geçmiş yıllardaki Eurovision yarışmalarıyla karşılaştırıldığında ucuz olduğunu belirten Abhary şunları söyledi 
     ''Sadece final gecesi fiyatları 105-132-175 milyon liradan satıldı. Bu da yaklaşık 60-70 ve 100 euro'ya tekabül ediyor. Kombine bilet fiyatları 115-195 euro. Yarı finaller 52, 70 ve 87.5 milyon lira. Gündüz provaları yarı final için 17.5-35, final için 35-70 milyon lira arası. Geçen sene Letonya'da final gecesi biletleri 80-211 euro arasında satıldı. Bir önceki sene Estonya'da biletleri, başlangıç fiyatı 287 euro'dan açık artırma ile sattılar. Danimarka'da biletler -107 euro arasında satıldı. Türkiye'de organizasyonu devlet kurumu olan TRT yaptığı için, bilet fiyatlarını vatandaşa yük olmasın diye daha düşük tutmayı hedeflediler. Yabancıların yorumu da Türkiye bilet fiyatlarını çok ucuz tuttu, ne kadar iyi şeklinde oldu.'' Eurovision'un Türkiye'de yapılmasının Türkiye'nin Avrupa'da tanıtımı açısından oldukça önemli olduğuna işaret eden Ali Abhary, Koç bünyesindeki Setur firmasıyla Eurovision için bilet satın alan misafirlere şehir turları, otel, konaklama, uçak bileti gibi özel paketler de sunulduğunu söyledi. Abhary, bu bilgileri bilet alan müşterilere e-mail yoluyla ulaştırdıklarını bildirdi. 
     Abdi İpekçi'de 11 Mayıs'ta provalarla başlayacak olan yarışma 15 Mayıs'ta TRT'nin de canlı olarak yayınlayacağı final gecesiyle sona erecek. 
     
</TEXT>
</DOC>
