<DOC>
<DOCNO> 247038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/spor/axspo02.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Conceicao işi tamam 
</HEADLINE>
<TEXT>


Galatasaray, Brezilyalı yıldızdan sonra kulübü Real Madrid'i de ikna etmeyi başardı. Sarı- Kırmızılılar'ın bugün tecrübeli oyuncuyla bir yılı opsiyonlu iki yıllık imza atması bekleniyor 

HALİL ÖZER 


Transferde mutlu son 
GALATASARAY, Real Madrid'in Brezilyalı yıldızı Conceicao konusundaki tüm pürüzleri giderdi. Futbol Şube Sorumluları'ndan Fatih Gökşen ile eski futbolculardan Erdal Keser, Conceicao'dan "Tamam" yanıtını aldıktan sonra dün de Real Madrid Kulübü'nün kapısını çaldı. Gökşen ve Keser, İspanyol yöneticileriyle kıran kırana bir pazarlık yaparak uzlaşma noktası buldu. 

Fransa'ya gidecekler 
REAL Madrid ve Conceicao'nun avukatlarının bugün Fransa'ya gidip, Galatasaray Başkanı Özhan Canaydın ile bir araya geleceği öğrenildi. İki cephe arasında tüm detayların son bir kez daha görüşüldükten sonra kağıda döküleceği ve futbolcu adına avukatının sözleşme imzalayacağı bildirildi. Sambacı'nın, bir yılı opsiyonlu olmak üzere iki senelik imza atacağı açıklandı. 

İnter vermek istemedi 
SARI-Kırmızılı takım, İnter'de forma giyen Kallon ile anlaşmasına karşın kulübünü ikna etmeyi başaramadı. İtalyan ekibinin, golcü Vieri'yi Juventus'a kaptırması nedeniyle yeni sezonda tüm umutlarını Martins ve Kallon ikilisine bağladığı bildirildi. Bu arada Lamouchi konusunda menajerlerle pazarlıklar sürüyor. 

Nice randevusu 

Canaydın Fransa'da 
GALATASARAY Başkanı Özhan Canaydın, transfer listelerinde yer alan Lamouchi, Gallardo ve Van Buyten için dün Fransa'ya gitti. Yolculuk öncesinde umut saçan Canaydın, "Taraftarımızı sevindirecek çok güzel şeyler yapacağız. İşlerimiz bitmeden dönmeyeceğim. Teknik Direktörümüz Hagi ve Madrid'te Conceicao ile görüşen Fatih Gökşen de yanımıza gelecekler" diye konuştu. 

'Daha zaman var' 
KALİTELİ futbolcuların transferlerinin kolay bitmediğini iddia eden Canaydın, 1 aylık zamanı iyi değerlendireceklerini belirtti. Başkan, "Maçlar bitti, tatil yaptılar, şimdi neticeye varma zamanı geldi. Görüşmeleri ben yapmıyorum. Sadece imzalarda olacağım" dedi. Oldukça neşeli gözüken Canaydın, espri yaparak Bonussimo ile birlikte 3.5 oyuncu alacaklarını söyledi. 

Beşiktaş resti 

Hakan'ın kozu 
100. yılda da Sarı - Kırmızılı formayı giymeyi kabul eden Hakan Şükür'ün, Ergun Gürsoy ile yaptığı görüşmede, "Beni Beşiktaş da istiyor" dediği öğrenildi. Ezeli rakipten çok iyi şartlarda teklif aldığını iddia eden tecrübeli futbolcuyu Gürsoy'un son anda kalmaya ikna ettiği bildirildi. Bu arada golcü futbolcunun kapısını Güney Kore takımlarının çaldığı da açıklandı. 

Gürsoy garantisi 
ERGUN Gürsoy, son pazarlıkta 850 bin dolar alacağının da ödeneceğine dair garantiyi verince, sözleşme imzalanmamasına rağmen anlaşma sağlandı. Gürsoy, ayrıca Hakan Şükür'e ilerleyen yıllarda kendisinden menajer olarak yararlanmayı düşündüklerini de bildirdi. Son dakikada yapılan pazarlıklardan ikna olan golcü futbolcu, Beşiktaş defterini kapattı. 

Tesisler açıldı 
GALATASARAY yönetiminin en çok eleştirildiği konulardan biri olan Kalamış Tesisleri dün hizmete girdi. Başkan Özhan Canaydın'ın girişimleri sonucunda bir bölümü bitirilen tesislerin, 2005 yılında tam anlamıyla hazır hale getirilmesi planlanıyor. Bu arada üyelerin 17 Haziran'dan itibaren Kuruçeşme Adası'ndan da faydalanabileceği açıklandı. 

Junior sırada 
GALATASARAY, İnter'den Kallon için istediği cevabı alamayınca rotayı Roque Junior'a çevirdi. Sarı - Kırmızılı yöneticilerin, bonservisi Milan'da olan ve geçtiğimiz sezon kiralık olarak Siena'da forma giyen yıldız futbolcuyla pazarlıklara başladığı öğrenildi. Bu arada İtalyan basınına konuşan Roque Junior, "Galatasaray'a gidebilirim" ifadelerini kullandı. 



</TEXT>
</DOC>
