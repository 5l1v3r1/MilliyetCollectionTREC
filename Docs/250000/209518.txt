<DOC>
<DOCNO> 209518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur40.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağda mahsur kalan öğrenci kurtarıldı 
</HEADLINE>
<TEXT>

     İzmir'de, okul gezisi için çıktığı Atatepe'de düşerek yaralanan öğrenci, Ege Ordu Komutanlığı ile 112 Acil Servis ekiplerinin çalışması sonucu dağdan indirilerek hastaneye kaldırıldı. 
     Alınan bilgiye göre, Uzundere Tahir Merveci İlköğretim Okulu'ndan 40 kişilik öğrenci grubu, gezi amacıyla öğretmenlerinin önderliğinde Balçova'daki Atatepe'ye çıktı. 
     Gezinin ilerleyen saatlerinde, grupta bulunan öğrencilerden Ali Ekber Öztürk 13 , ayağının kayması sonucu düşerek sol ayağından yaralandı. Bunun üzerine 112 Acil Servisi'ni arayarak yardım isteyen öğretmen Kemal Yılmaz, acil serviste bulunan doktorların yönlendirmeleriyle Öztürk'e ilk müdahaleyi yaptı ve kanamasını durdurdu. 
     Bu sırada, diğer öğrenciler gruptaki öğretmenler tarafından dağdan indirildi. 
     112 Acil Servis ekibi, yürüyemez durumdaki Öztürk ile başında kalan öğretmeni Yılmaz'ın dağdan indirilmeleri için daha önce de ortak çalışma yürüttükleri Ege Ordu Komutanlığı Doğal Afet Arama Kurtarma Timi'nden DAFAK yardım istedi. Atatepe'nin eteğinde bir araya gelen DAFAK ve 112 Acil Servis ekibi, dağa çıkarak yaralı öğrenci ve öğretmenine ulaştı. Olay yerinde Acil Servis ekibi tarafından yapılan müdahalenin ardından öğrenci ile öğretmeni, arazi araçlarına taşınarak dağdan indirildi. 
     Yaralı öğrenci Ali Ekber Öztürk, daha sonra ambulansla Atatürk Eğitim ve Araştırma Hastanesi'ne kaldırıldı. 
     
</TEXT>
</DOC>
