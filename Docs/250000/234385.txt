<DOC>
<DOCNO> 234385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun38.html </URL>
<DATE> 2004/04/24/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Şimdi ne olacak .. 
</HEADLINE>
<TEXT>

     KKTC'deki Doğu Akdeniz Üniversitesi'nin toplumun farklı kesimlerinden temsilci ve yetkilileri bir araya getirerek oluşturduğu Kıbrıs Platformu'nun çeşitli seçeneklerin değerlendirildiği raporunda, KKTC'den "evet", Rum Kesimi'nden ise "hayır" sonucunun çıkması halinde, Türk tarafı için siyasi ve ekonomik anlamda olumlu sonuçlar şu şekilde belirtilmişti 
     - Doğrudan uçuşlar, ihracat sertifikaları, posta işlemleri ve dış yatırımlar konusunda yeni açılımların ortaya çıkabilecek olması. 
     - KKTC'nin AB'nin çeşitli fonlarından sivil toplum düzeyinde yararlanabilecek olması. 
     - Türkiye'nin AB ile müzakerelere başlaması konusunda olumlu bir hava yaratılması. 
     Raporda, KKTC'nin "evet", Rum Kesimi'nin ise "hayır" demesi durumunda Türk tarafı için doğabilecek sakıncalara ilişkin tespitler de şu şekilde sıralanmıştı 
     - Adada tam bir barışın sağlanamamasının yaratabileceği siyasi istikrarsızlık riski. 
     - Uluslararası toplumun konuya ilişkin ilgisinin azalması tehlikesi. 
     - KKTC ile Rum Kesimi arasında son dönemde başlayan ilişkiler ve güven ortamının zedelenmesi olasılığı. 
     Raporda, bu senaryonun gerçekleşmesi durumunda, KKTC'nin ve Türkiye'nin özellikle AB nezdinde diplomatik girişimlerini yoğunlaştırması gerektiği vurgulanmıştı. 
     
</TEXT>
</DOC>
