<DOC>
<DOCNO> 207727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/soneko10.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 Türkiye ekonomisinin değerlendirilmesi... 
</HEADLINE>
<TEXT>

     Marmara Üniversitesi İktisadi ve İdari Bilimler Fakültesi Mali Hukuk Ana Bilim Dalı Başkanı Dr. Veysi Seviğ, ''Türkiye'de iç ve dış borç sarmalına girmiş hantal bir kamu yapısı var'' dedi. 
     Konya Ticaret Odası'nda KTO , ''2003 Türkiye Ekonomisinin Değerlendirilmesi ve 2004 Yılına Bakış'' konulu panel düzenlendi. 
     Panele konuşmacı olarak katılan Dr. Veysi Seviğ, Türkiye'de iç ve dış borç sarmalına girmiş hantal bir kamu yapısının olduğunu savunarak, böyle bir sorun varken iyileşmenin kısa sürede sağlanmasının mümkün olamayacağını bildirdi. 
     Seviğ, enflasyondaki düşüşün sevindirici olduğunu, ancak 2003 yılının çok da parlak bitirilmediğini ileri sürerek, geçen yıl mükellef sayısının azaldığını, işsiz sayısının arttığını söyledi. 
     Bu sorunların Türkiye'nin elindeki parayı iyi kullanamamasından kaynaklandığını vurgulayan Seviğ, ''Fonlar iyi kullanılması durumunda yatırımların daha da artacağına inanıyorum. Eldeki para reel sektöre enjekte edilmelidir'' diye konuştu. 
     Panelin oturum başkanlığını yapan İstanbul Ticaret Üniversitesi Ticari Bilimler Fakültesi Öğretim Üyesi Prof. Dr. Erdoğan Alkin, insan hayatında iyi ve kötü günlerin gerçekte yüzde 50'şer oranda olduğunu kaydetti. 
     Ülkede iyimser olanın da, kötümser olanın da bir gün mutlaka haklı çıkacağını belirten Alkin, ''Ben bir gün haklı çıkarım düşüncesiyle ülke ekonomisi açısından hep iyimser oldum. Bugün ise düşüncemde haklı olduğumu görüyorum'' dedi. 
     Hükümet adına konuşmacı olarak katılan AK Parti Aksaray Milletvekili Ruhi Açıkgöz ise Hükümet'in ilk kez hedeflediği rakamları tutturamadığı için sevinçli olduğunu söyledi. TÜFE'de yüzde 20 hedeflenirken yüzde 18,4'de kalınmasının gerçekten sevindirici olduğunu ifade eden Açıkgöz, şunları söyledi 
     ''Ülkede gözle görülür oranda bir istikrar yakalanmıştır. Bu istikrar ile özel sektörün yatırımı yüzde 13,5 oranında artış göstermiştir. Öte yandan makine ve teçhizat yatırımı ise yüzde 40 düzeyinde artmıştır. Döviz kuru ekonomideki iyileşme nedeniyle istikrarlı bir seyir izledi. Yıl sonu büyüme hedeflendiği gibi yüzde 5'in üzerinde gerçekleşecek. Bu rakamlar 2004 yılının daha iyi geçeceğini işaret etmektedir.'' Başbakan Yardımcısı Abdüllatif Şener'in İstanbul'da başka bir programa katılması nedeniyle gelemediği panele çok sayıda sanayici ve iş adamı büyük ilgi gösterdi. 
     
</TEXT>
</DOC>
