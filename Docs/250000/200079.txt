<DOC>
<DOCNO> 200079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur23.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı Loizidu Davası'nda elde edilen sonuç başarıdır 
</HEADLINE>
<TEXT>

     Yargıtay Başkanı Eraslan Özkaya, Rum Titina Loizidu davasında hükümetin elde ettiği sonucu ''siyasi bir başarı'' olarak nitelendirdi. 
     Denizli'de yarın yapılacak ''Türk Medeni Yasası'nın Getirdiği Aile Hukuku ile İlgili Yenilikler ve Aile Mahkemeleri'' konulu panele katılmak için kente gelen Özkaya, Vali Gazi Şimşek'i ziyaret etti. 
     Özkaya, basın mensuplarına yaptığı açıklamada, aile mahkemelerini daha derinden incelemek üzere düzenlenen panele Yargıtay olarak destek verdiklerini söyledi. 
     Gazetecilerin ''Loizidu'ya ödenecek tazminat daha sonraki davalara emsal teşkil eder mi '' sorusunu da yanıtlayan Özkaya, şöyle konuştu 
     ''Bundan sonrası için emsal teşkil etmeyeceği gerekçesiyle bu karar kabul edildi. Loizidu davasında hükümetin elde ettiği sonuç siyasi bir başarıdır. Bu karar, kendine özgü bir karardır. Bundan sonra açılacak davalar, prosedür gereği yerel mahkemelerde bakılacaktır. Bütün yollar kapanırsa, ancak o zaman Avrupa İnsan Hakları Mahkemesi'ne gidilebilecektir.'' 
     
</TEXT>
</DOC>
