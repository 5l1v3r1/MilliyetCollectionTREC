<DOC>
<DOCNO> 200716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur60.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye-AB ilişkileri Bakanlar Kurulu'nda her hafta görüşülecek" 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Avrupa Birliği'nin kendileri için en öncelikli mesele olduğunu belirterek, bunun üzerinde hassasiyetle durduklarını söyledi. Çiçek, Türkiye-AB ilişkilerinin Bakanlar Kurulu'nda her hafta gündem maddesi olacağını bildirdi. 
     Çiçek, Bakanlar Kurulu'nun ardından, toplantının gündemine ilişkin gazetecilere açıklamalarda bulundu. 
     Cemil Çiçek, Bakanlar Kurulu toplantısında, Türkiye'nin bulunduğu noktayla ilgili bir değerlendirme yaptıklarını söyledi. 
     Ulusal Program'ın, Temmuz ayında revize edilerek, Bakanlar Kurulu'nda görüşüldüğünü, karara bağlanarak, Resmi Gazete'de yayımlandığını anımsatan Çiçek, ''2004 yılının özellikle uygulamalar açısından fevkalade önemli olduğunu, çıkardığımız yasaların yakın takibe alınması gerektiğini, Ulusal Program'ın uygulamalarında nerede bulunuyoruzu da belirli aralıklarla AB Genel Sekreterliği'nin rapor halinde zaman zaman Bakanlar Kurulu'na iletmesini kararlaştırmıştık'' diye konuştu. 
     Çiçek, bu kararın sonucu olarak, AB Genel Sekreterliği'nin, Ulusal Programla ilgili yaptıkları düzenlemeler ve yapmaları gereken çalışmalarla ilgili bilgi sunduğunu belirtti. 
     Zaman zaman başka olayların ülke gündeminde öncelik almasına karşılık, hükümet olarak AB'ın hiçbir zaman gündemlerinden düşmediğini kaydeden Çiçek, AB'ın kendileri için en öncelik mesele olduğunu ve bunun üzerinde hassasiyetle durduklarını vurguladı. 
     
     SON DÖNEMEÇ 
     Çiçek, 2004 Aralık ayının Türkiye açısından dönüm noktası olduğuna işaret ederek, şöyle konuştu 
     ''AB konusu, Türkiye'nin 40 yıllık, bir bakıma 59'dan hesap edersek 44 yıllık maratondur ve bu maratonda son döneme girmiş bulunuyoruz. Onun için bu konuyu, işin sonuna doğru da yaklaşmış olmamız sebebiyle, aldığımız bir kararla, bundan sonra her hafta Bakanlar Kurulu'nda Türkiye-AB ilişkilerini gündem maddesi yapıyoruz. Yaptığımız yapacağımız çalışmaları, her hafta Bakanlar Kurulu seviyesinde değerlendireceğiz. Ayrıca İzleme Gurubu olarak bu konu üzerinde duruyoruz. 
     İnanıyoruz ki Türkiye-AB ilişkilerinde, Türkiye'nin hayati menfaatleri vardır. Türkiye, AB'a pozitif katkılarla girecektir. Türkiye'nin sağlayacağı katkıları da özellikle son yaşanan olaylar da dikkate alındığında bir başka ülkenin de sağlaması mümkün değildir. 
     Türkiye, geçmişte birçok AB ülkesinin kalkınmasına bilek gücüyle katkı sağlamıştır. Ama aradan geçen 40 yıllık süre zarfından, Türkiye eğitimli insanı, dinamik nüfusuyla ve başkaca imkanlarıyla AB'a hiçbir ülkenin sağlayamayacağı kadar önemli katkıları da sağlamış olacaktır. Bir taraftan yeni dönemde Türkiye'nin AB'a sağlayacağı katkılar, öteki taraftan hem uygulamalar hem de yeni baştan gündeme getirmemiz gereken başlıca ulusal program çerçevesinde yapılacak düzenlemeler varsa bunları yakın bir takibe alacağız.'' 
     
     GÜRCİSTAN'A YARDIM 
     Çiçek, Gürcistan'da geçtiğimiz günlerde önemli siyasi gelişmeler yaşandığını, bu ülkenin Türkiye'nin yakın komşu olduğunu, Türkiye ile iyi ilişkiler içinde olduğunu kaydetti. 
     Gürcistan'daki her gelişmeyi, Türkiye'nin komşusu olması nedeniyle yakından takip ettiklerini ifade eden Çiçek, bu ülkenin ekonomik sıkıntı içinde olduğunu ve acil ihtiyaçlarının bulunduğunu söyledi. Çiçek, ''Komşuluk hukukuna dayanarak, geçmişte olduğu gibi bu defa da Gürcistan'ı acil ihtiyaçlarını özellikle gıda ihtiyaçlarının karşılanması konusunda yardım kararı alınmıştır. Bunun miktarının, nasıl yapılacağı Dışişleri Bakanlığı tarafından bu koordine edilecek, oradan gelecek taleplere göre de hükümetimiz tarafından karşılanacak. Bu konuda, ilke kararını aldık'' diye konuştu. 
     
</TEXT>
</DOC>
