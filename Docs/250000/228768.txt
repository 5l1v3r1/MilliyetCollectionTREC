<DOC>
<DOCNO> 228768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sontur27.html </URL>
<DATE> 2004/04/05/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Türkbank Araştırma Komisyonu, Karamehmet, Balkaner ve Erdem'i dinledi 
</HEADLINE>
<TEXT>

     Türkbank ihalesindeki yolsuzluk iddialarıyla ilgili olarak eski başbakanlardan Mesut Yılmaz ile eski Devlet Bakanı Güneş Taner hakkında kurulan Meclis Soruşturması Komisyonu bugün de çalışmalarını sürdürdü. 
     Komisyon bugünkü toplantısında, işadamları Mehmet Emin Karamehmet ve Ali Balkaner, Mesut Yılmaz'ın eski özel kalem müdürü Sema Erdem ile iki Hazine Uzmanı'nı dinledi. 
     Türkbank ihalesi ile ilgili dosya aldıkları halde ihaleye katılmayan Karamehmet ile Balkaner'in bilgilerine başvuran komisyon, o dönemde gündeme gelen iddialarla ilgili görüşlerini sordu. Komisyon Sema Erdem'in de MİT'in ihale öncesi Korkmaz Yiğit ile ilgili uyarıları içeren ancak Başbakanlık'ta kaybolduğu belirtilen belge ile ilgili görüşüne başvurdu. Erdem, komisyona bilgi verdikten sonra gazetecilerin soruları üzerine, ''Başbakanlık Teftiş Kurulu'na verdiğim bilgileri tekrarladım. Bizim gizli damgalı zarfları, dosyaları açmamız söz konusu değil'' dediğini aktardı. 
     Soruşturma Komisyonu, bu hafta Çarşamba ve Perşembe günleri de toplanacak. 
     
</TEXT>
</DOC>
