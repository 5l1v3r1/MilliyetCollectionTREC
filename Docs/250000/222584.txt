<DOC>
<DOCNO> 222584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonyas04.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears kokusu çıkıyor... 
</HEADLINE>
<TEXT>

     Çoktandır sesi duyulmayan pop prensesi Britney Spears'in, Elizabeth Arden kozmetik firmasıyla anlaşarak kendi parfüm ve kozmetiklerini üreteceği açıklandı. 
     Spears'in üreteceği kozmetik malzemesi, 12-19 yaş arası genç kızlar başta olmak üzere genç kusağa hitap edecek. 
     Ancak, kozmetik sanayii ile ilgili çevreler, son zamanlarda garip davranışlarda bulunan, çocukluk aşkıyla şaka olsun diye evlendikten 55 saat sonra bu evliliği iptal ettiren Spears'in iyi bir seçim olmadığını öne sürüyorlar. 
     Buna karşılık, Spears'i savunan Elizabeth Arden firmasının başkanı Paul West, ''Spears, kabiliyetli, modayı izleyen ve uluslararası alanda pek çok hayranı bulunan bir genç kadındır'' dedi. 
     
     ELİZABETH TAYLOR 

     Elizabeth Arden firması daha önce de Elizabeth Taylor'u tanıtım amacıyla kullanmış ve ''White Diamonds'' Beyaz Elmaslar ve ''Passion'' İhtiras adını verdiği parfüm ve kozmetik ürünlerini onun desteğiyle lanse etmişti. Şirket, 2002 yılında da Catherine Zeta-Jones ile anlaşarak 30 yaşlarındaki kadınlar için ''Red Door'' parfümünü piyasaya sürmüştü. 
     22 yaşındaki Spears tarafından lanse edilecek ilk parfümün bu sonbaharda ABD'deki büyük mağazalarda satışa çıkarılacağı belirtiliyor. 
     Spears'in piyasaya çıkan en son albümü ''In The Zone'', 5 milyon adet satmıştı. 
     
</TEXT>
</DOC>
