<DOC>
<DOCNO> 220421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/spor/spo01.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maç gitti, geldi 
</HEADLINE>
<TEXT>

   Beşiktaş, 16.30'da Trabzon'a uçamadığı için maçın bir gün ertelenmesini istedi. Samsun'a gitmek için yola çıkan Siyah - Beyazlılar, havada rotayı değiştirdi, sonunda Trabzon'a ulaştı 
      ORHAN YILDIRIM 

   
   Uçak 16.30'da kalkamadı 
   BEŞİKTAŞ, dün çileli bir yolculuğun ardından Trabzon'a ulaştı. 15.00'te Ümraniye Tesisleri'nden ayrılan Siyah - Beyazlılar, 16.30'da havalanmak için Atatürk Havalimanı'nın yolunu tuttu. Ancak kafile havaalanına ulaştığında, meteorolojinin talimatıyla Trabzon'a iniş izninin verilmediği, bu nedenle yola çıkılamayacağı ifade edildi. Bunun üzerine Kartal'ın yöneticileri, Futbol Federasyonu Başkanı Haluk Ulusoy ile yardımcısı Ata Aksu'ya ulaştı. 
   
   Ulusoy "Tamam" dedi 
   ULUSOY'DAN "Gidemiyoruz" diyerek, karşılaşmanın yarın 19.00'da oynanması konusunda olumlu yanıt alan Siyah - Beyazlılar, Samsun'a geçip, geceyi burada geçirdikten sonra, karayoluyla hareket etmeyi planladı. Ardından da Samsun yolculuğu başladı. Ancak pilot, 16.50'deki THY uçağının Trabzon'a inebileceğini öğrendi. Bu durum, uçakta bulunan yöneticilere iletti. Bunun üzerine havada rota değiştirildi, kafile 19.30'da Trabzon'a ulaştı. 
   
   4.5 saatlik çile 
   SAMSUN'A diye yola çıkıp, Büyük Samsun Oteli'nde rezervasyon yaptıran ve burada otobüs kiralayan Beşiktaş, Trabzon'da önlem almadığı için bir süre otobüs beklemek zorunda kaldı. Kartal, daha sonra Maçka Sümela Otel'e geçti. Böylece İstanbul'da çileli başlayan yolculuk, mutlu sonla tamamlandı. Futbol Federasyonu Başkanı Haluk Ulusoy, "Uçak Trabzon'a gidemeyip, Samsun'a geçseydi, maç bir gün ertelenecekti" açıklamasını yaptı. 
   
   Luce'nin derdi bitmiyor    BEŞİKTAŞ Teknik Direktörü Mircea Lucescu'nun ligin ikinci yarısında derdi bir türlü bitmedi. Valencia karşısında alınan farklı yenilginin ardından UEFA Kupası'na veda eden Siyah - Beyazlılar, ligde de geride kalmamak için Trabzonspor maçına büyük önem veriyor. Takımın moral motivasyonunu yükseltmek için yoğun çaba harcayan Teknik Direktör Mircea Lucescu'nun karşısına, şimdi de sakatlık belası çıktı. 
   VALENCİA maçında ayağına aldığı darbe yüzünden sakatlanan ve dizinde aşırı yüklenme nedeniyle ağrılar bulunan Pancu'nun, bugünkü kritik maçta forma giymesi zora girdi. Ayrıca, sağ arka adalesinde çekme bulunan İlie'nin de durumunun belirsiz olduğu vurgulandı. Kulüp Doktoru Ayhan Optur ise her iki futbolcunun da çok ciddi bir sakatlığının bulunmadığını vurguladı. Son kararı Lucescu verecek. 
   
   İlginç motivasyon    ARKA arkaya kaybedilen puanlarla Fenerbahçe'nin gerisine düşen, UEFA Kupası'ndan elenen Beşiktaş'ın yönetimi, takımı yeniden ayağa kaldırmak için futbolcuları motive ediyor. Yönetici Muzaffer Nasıroğlu, geçmişi unuttuklarını belirterek, "Futbolda dün yoktur, yarın vardır. O nedenle Trabzon maçında strese gerek yok" diyerek oyuncularını konsantre etti. 
   
   Maceralı yolculuk    Beşiktaş, dün yoğun kar yağışı nedeniyle salona kaçtı, kondisyon ağırlıklı bir idman yaptı. Daha sonra Trabzon'a uçmak için Atatürk Havalimanı'na giden Beşiktaş kafilesi de, kar yağışı nedeniyle büyük zorluk yaşadı. Ancak saatler sonra Trabzon'a gitti. Teknik Direktör Lucescu, sakatların belirsizliği nedeniyle 7 yabancıyı da deplasmana götürdü. Kimin oynayacağına maç saatinde karar verecek. 
   
   Kaptanlardan zafer sözü    'Sizi üzmeyeceğiz' 
   KARTAL'IN iki kaptanı Tayfur ve Sergen, Trabzonspor maçı öncesinde Başkan Serdar Bilgili'ye zafer sözü verdi. Kendilerine en kötü günde bile sahip çıkan Bilgili'ye teşekkür eden ikili, "Trabzonspor maçı ligde çok önemli bir boyut kazandı. Bunu kazanarak sizi ve taraftarımızı daha fazla üzmeyeceğiz" diye konuştukları öğrenildi. İki futbolcusunun bu inancı, Beşiktaş Başkanı'nı da mutlu etti. 
   
   Ak sakallı efsane    100. Yıl Beşiktaşlılar Derneği'nin ikinci kuruluş yıldönümüne katılan Beşiktaş Onursal Başkanı Süleyman Seba, bıraktığı sakallarıyla dikkat çekti. Pamukspor Tesisleri'nde düzenlenen törene katılan Seba, burada eski futbolculardan Recep Çetin, Rasim Kara ve Mehmet Ekşi ile sohbet etti. Efsane başkan, Siyah - Beyazlılar'ın geçirdiği kötü günleri kısa sürede atlatacağını, birlik ve beraberlik içinde olunması gerektiğini söyledi. 
   
   
</TEXT>
</DOC>
