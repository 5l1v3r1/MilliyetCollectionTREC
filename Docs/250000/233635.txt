<DOC>
<DOCNO> 233635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonyas09.html </URL>
<DATE> 2004/04/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erkeklik hormonunun fazlalığı yararlı çıktı .. 
</HEADLINE>
<TEXT>

     İngiliz bilim adamları, erkeklik hormonu testosteron düzeyindeki farklılıklarla zihinsel yetiler arasında bağ olduğunu ortaya çıkardılar. Buna göre, hem kadınlarda, hem de erkeklerde kandaki testosteron fazlalığı mekansal algılamayı güçlendirirken, azlığı konuşma yeteneğini artırıyor. 
     İngiliz Psikoloji Birliği'nin Londra'da düzenlenen yıllık toplantısında konuşan Leeds Üniversitesi'nde görevli Daryl O'Connor ve ekibi, kadın ve erkek deneklerden saat 08.00 ve 10.00 arasında mekansal düşünmenin ya da dilsel yeteneğin ölçüldüğü soruları çözmelerini istedi. 
     Aynı soruları öğleden sonra saat 15.00 ile 17.00 arasında tekrar çözen katılımcıların tükürüğü her iki testten önce testosteron düzeyinin belirlenmesi için alındı. 
     Bütün katılımcıların testosteron düzeyinin sabah saatlerinde daha yüksek olduğunu belirten bilim adamları, katılımcıların sabah yapılan testte geometrik şekillerle ilgili sorularda daha başarılı olduğunu, öğleden sonra ise eşanlamlı kelimelerle ilgili soruları daha kolay çözdüğünü kaydettiler. 
     O'Connor, ''Araştırma sonuçları, bu hormonların cinsellik dışında başka alanlara da etki ettiğini gösteriyor'' diye konuştu. 
     
</TEXT>
</DOC>
