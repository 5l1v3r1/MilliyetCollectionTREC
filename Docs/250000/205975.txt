<DOC>
<DOCNO> 205975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun23.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Havayolları'nın bugünkü Washington seferi de iptal edildi 
</HEADLINE>
<TEXT>

     İngiliz Havayolları BA , bugün öğleden sonra Heathrow havaalanından yapılacak tarifeli Washington seferinin iptal edildiğini açıkladı. 
     Yaklaşık yarım saat önce check-in işlemleri başlatılan ve 15.05'te Heathrow havaalanından kalkması planlanan 223 sefer sayılı uçağın Washington'a gitmeyeceğini açıklayan BA yönetimi, buna gerekçe olarak güvenlik problemlerini gösterdi. 
     BA yönetimi, güvenlik kaygılarına yol açan uyarının hükümetten geldiğini de yineledi. 
     Uçağın tümüyle dolu olduğuna da dikkat çeken yetkililer, güvenlik kaygılarının nereden kaynaklandığı ve yolcuların ne zaman, nasıl ve hangi şartlarda Washington'a gönderileceği sorularını yanıtsız bıraktı. 
     BA, dün aynı sefer sayısıyla aynı saatte Heathrow'dan yapılacak uçuşu da hükümetten gelen güvenlik uyarısı sonucu iptal etmişti. 
     BA'nın önceki gün Dulles havaalanına giden aynı sefer sayılı uçağı ise havaalanında birkaç saat bekletilmiş ve yolcuları Amerikan Federal Soruşturma Bürosu'nun FBI kontrolüne alınmıştı. 
     
</TEXT>
</DOC>
