<DOC>
<DOCNO> 237459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun54.html </URL>
<DATE> 2004/05/05/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Karamanlis "Türkiye'nin AB yönelimini destekliyoruz" 
</HEADLINE>
<TEXT>

     Yunanistan Başbakanı Kostas Karamanlis, Atina'nın Türkiye'nin AB yönelimini desteklediğini söyledi. 
     Karamanlis, Atina'da yapılan, Türkiye'den Devlet Bakanı Mehmet Aydın'ın katıldığı, '' Belirsizlik Döneminde Güvenlik ve Refah İçin Liderlik Stratejisi'' konulu Ekonomist Konferansı'nda yaptığı konuşmada, Türkiye ile ilişkilere değindi. 
     Atina'nın Türk hükümetinin anayasal, siyasal ve ekonomik alanlarda AB'ye uyum için gösterdiği her türlü çabayı desteklediğini vurgulayan Karamanlis, ''Stratejik hedefimiz Türk-Yunan ilişkilerinin geliştirilmesi, iki devlet ve iki halkın yakınlaşması ve ikili işbirliğimizin tüm alanlara yayılmasıdır. Amacımız, tüm bölgede tutarlı bir biçimde daha iyi bir gelecek inşa etmek, istikrar ve barışı yerleştirmek ve savunma harcamalarımızı azaltarak, bu imkanları sosyal kalkınmaya ayırmaktır'' dedi. 
     Kıbrıs sorununun Annan planı temelinde, tarafların anlaşacağı, işler, kalıcı, Ada'nın tekrar birleşmesini sağlayacak ve halkın güven ve refah içinde yaşamasını sağlayacak bir biçimde çözümüne istikrarlı bir şekilde yöneldiklerini kaydeden Karamanlis, ''Kıbrıs'ın Rum kesimi AB üyeliğinin, Kıbrıslı Rumlar ve Türkler için birlikte yaşamalarını sağlayabilecek yeni bir yakınlaşma dinamiği sağlayacağına inanıyorum'' diye konuştu. 
     Karamanlis, çözüm istediklerini ve uluslararası toplum ile Avrupa'nın Kıbrıs konusuna ilgisini canlı tutmak için uğraştıklarını da kaydetti. 
     
</TEXT>
</DOC>
