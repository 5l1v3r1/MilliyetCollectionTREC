<DOC>
<DOCNO> 242898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun20.html </URL>
<DATE> 2004/05/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Avrupa Konseyi'nde KKTC'ye temsil hakkı ortalığı karıştırdı... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıslı Türk yerel yönetimlerine ''Avrupa Konseyi Yerel ve Bölgesel Yönetimler Genel Kurulu''nda ''Kıbrıs Cumhuriyeti' şemsiyesi altında temsil hakkı verilmesine tepki gösterdi. ''Bunun kabul edilemez bir karar ve siyasi gaf olduğunu'' söyleyen Denktaş, ''Buna boyun eğecek belediyemiz herhalde mevcut değildir'' dedi. 
     Denktaş, bir heyeti kabulü sırasında, oylamada Türkiye'nin çekimser kalmasına dikkat çekerek, ''Yanlış bir oylama yapmışlardır, aleyhte oy kullanmaları gerekirdi'' dedi. 
     Avrupa Konseyi'nde alınan karara, hükümetin ve belediyelerin boyun eğmesi durumunda, ''bütün mücadelenin kökünden götürüleceğini'' ifade eden Denktaş, şöyle konuştu 
     ''Biz, Kıbrıs birleşinceye kadar, 1958'den bu yana ayrılmış olan, 1960 Anayasası ile ayrı varlığını kabul ettirmiş olan belediyelerimizin ayrı bir statüde tanınması ve Avrupa içerisindeki yerini almasını istedik. 'Birleşme olduğunda tekrar yapılacak anayasa çerçevesinde düşünülür' demiştik. Bu düşüncelerle yapılmış olan müracaat oylamaya geçildiğinde, Türk heyetinin oya iştirak etmemesi nedeniyle belediyelerimizin 'Kıbrıs Cumhuriyeti' bayrağı altına alınmasını öngören karar gerçekleşmiştir.'' 
     
     TÜRK HEYETİ NİÇİN BÖYLE YAPTI ANLAMADIK 
     ''Türk heyetinin niçin böyle yaptığını anlamadıklarını'' belirten Denktaş, şöyle devam etti 
     ''Kıbrıs meselesini herhalde bilmiyorlardı. Yanlış bir oylama yapmışlardır. Aleyhte oy kullanmaları gerekirdi. Eğer bu gibi yanlışlar düzeltilmezse dilim dilim Kıbrıs Türk devletini Ruma bağışlama ameliyesi uygulanıyor olacaktır. Bilerek veya bilmeyerek yapılan hatalar nedeniyle Kuzey Kıbrıs Türk Cumhuriyeti'nin varlığı, Kıbrıs Türklerinin statüsü istenmeyen bir yönde yozlaştırılarak Rumlara teslim edilecektir. Bunu kabul etmek mümkün değildir.'' Strasbourg'da bulunan Lefkoşa Türk Belediye Başkanı Kutlay Erk'le bu sabah konuştuğunu bildiren Denktaş, ''Onlar da işin ciddiyetinin bilinci içerisinde hareket ediyorlar. İtirazlarını muhtelif makamlara bildireceklerini duyurdular. Kendilerini sonuna kadar destekleyeceğiz. Bu kabul edilmez bir karardır, siyasi bir gaftır. Buna boyun eğecek belediyemiz herhalde mevcut değildir'' dedi. 
     
</TEXT>
</DOC>
