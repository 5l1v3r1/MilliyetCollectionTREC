<DOC>
<DOCNO> 226994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur27.html </URL>
<DATE> 2004/03/30/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Yolu genişletelim derken... 
</HEADLINE>
<TEXT>

     Antalya-Kemer karayolu genişletme çalışması sırasında kontrolsüz patlatılan dinamitlerin savurduğu kaya parçaları, 7 araca zarar verdi. 
     Genişletme çalışmaları süren Antalya-Kemer karayolunda, güvenlik önlemleri alan bölge trafik ekipleri ile patlatma yapan işçiler arasındaki ''düdük'' işaretleşmesi yanlış anlaşılınca, dinamitler kontrol sağlanmadan patlatıldı. Patlama sırasında bölgede devriye görevi yapan bölge trafik ekip aracı ile birlikte 7 araç, taş parçalarının üzerlerine düşmesi sonucu zarar gördü, bazı araçların da camları patladı. Olayda can kaybı ve yaralanma meydana gelmedi. 
     İşçilerin, yolda güvenlik önlemi alan polislerin düdük çalmasını yanlış yorumlayarak, yolda güvenlik önlemi alındığını sanarak işlemi gerçekleştirdikleri belirtildi. 
     Karayolları Bölge Müdürü Nidai Şahinöz de AA muhabirine yaptığı açıklamada, Karayolları Bölge Müdürlüğü'nün o bölgede bugün dinamitle patlatma yapma için programları olmadığını ancak ihaleyi yürüten müteahhit firmanın patlatma yaptığını kaydetti. 
     Polis ve Karayolları Bölge Müdürlüğü yetkilileri, kontrolsüz patlatma ile ilgili inceleme ve soruşturma başlattı. 
     
</TEXT>
</DOC>
