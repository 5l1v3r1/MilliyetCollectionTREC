<DOC>
<DOCNO> 238131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy11.html </URL>
<DATE> 2004/05/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Karamanlis'ten Türkiye'ye AB desteği... 
</HEADLINE>
<TEXT>

     Başbakan Recep Tayyip Erdoğan, Türk-Yunan ilişkileriyle ilgili olarak, ''Biz artık diyoruz ki geçmişi bırakalım. Biz sorumluluğu aldığımız andan itibaren geleceğe bakalım, geleceği sağlam temeller üzerine birlikte inşa edelim. Bizim gördüklerimizi veya çektiklerimizi bizden sonra gelecek nesiller ne görsün ne de çeksin'' dedi. 
     Başbakan Erdoğan, Yunanistan Başbakanı Kostas Karamanlis ile basına yaptığı ortak açıklamada, soruları da yanıtladı. 
     Erdoğan, ''şu anda hangi duygular için de olduğunun'' sorulması üzerine, şunları söyledi 
     ''Aramızdaki muhabbeti öyle zannediyorum ki sadece Sayın Karamanlis'in Başbakan olmasından itibaren değil, Başbakan olmadan önce de izlememiz lazım. Çünkü Başbakan olmadan önce ben de henüz daha Başbakan olmamıştım. Genel başkanlar olarak bir araya gelmiş, her iki ülkenin bu tür münasebetlerini aramızda müzakere etmeye başlamıştık. Başbakanlığımız süresince de bu münasebetler aynı şekilde devam ediyor.'' 
     
     ''RUM VATANDAŞLARDAN PATRONLARIM OLDU'' 

     Erdoğan, iki ülkenin kültürleri arasında ortak noktanın çok olduğunu ifade ederek, bu ortak paydalar üzerinden hareket etmek suretiyle iki ülke halklarının birbirine olan bağlarını güçlendirmek gerektiğini söyledi. Erdoğan, sözlerini şöyle sürdürdü 
     ''Ben İstanbul'da doğdum, büyüdüm. İstanbul'da daha on iki yaşında iken Rum vatandaşlarımızdan patronlarım oldu. Biz akşam yemekte bunları dertleştik. Bu tür ilişkilerimizin olduğu geçmişten geliyoruz. Dolayısıyla şimdi diyoruz ki, bu kavga niye Bunların olmaması lazım. Bir Kardak olayını sembol bir olay olarak, bizim artık konuşmamıza gerek yok. Biz artık diyoruz ki geçmişi bırakalım. Biz, sorumluluğu aldığımız andan itibaren geleceğe bakalım. Geleceği sağlam temeller üzerine birlikte inşa edelim. Bizim gördüklerimizi veya çektiklerimizi bizden sonra gelecek olan nesiller ne görsün ne de çeksin. 
     Eğer biz barış dünyasını kuracaksak ve bunu sevgi üzerine inşa edeceksek, aynı şeyi önce kendi gönül dünyamızda yaşamamız lazım. Barışı da sevgiyi de kendi gönül dünyamızda pekiştirmemiz lazım. Eğer bunu başarırsak, bu problemlerin hepsi zaten kendiliğinden çözülür. Biz şu anda bunu karşılıklı tesis ettiğimize inanıyoruz ve bunu siyasi iradelere karşılıklı olarak koyuyoruz.'' Erdoğan, ''Hükümetimiz işbaşına geldiğinden itibaren Yunanistan ile ikili ilişkileri ilerletmek ve işbirliğimizi mümkün olan her alana yaymak yönünde çaba sarf etmektedir'' dedi. 
     Başbakan Erdoğan, Yunanistan Başbakanı Kostas Karamanlis ile ortak basın toplantısı düzenledi. 
     Erdoğan konuşmasına, ''Dostum Karamanlis'e çok teşekkür ediyorum'' diyerek başladı. 
     Karamanlis'in daveti üzerine resmi bir ziyaret amacıyla ''güzel ülke'' Yunanistan'da bulunmaktan memnuniyet duyduğunu belirten Erdoğan, özellikle dün akşam Atina'ya indikten itibaren şahsına ve beraberindeki heyete gösterilen ilgi ve misafirperverlik dolayısıyla şükranlarını iletti. 
     Erdoğan, bugün gerek baş başa gerekse heyetlerarası görüşmeler ile dün akşam Karamanlis ile yediği akşam yemeğinde ortak kültürün birçok özelliklerini konuştuklarını ifade ederek, görüşmeler sırasında ağırlıklı olarak ikili ilişkiler üzerinde durulduğunu, ayrıca Türkiye-AB ilişkileri, Balkanlar, Ortadoğu ve Kafkaslar'daki gelişmeleri ele aldıklarını söyledi. 
     Türkiye ile Yunanistan arasında yakınlaşma ve işbirliği sürecinin 5 yıldan beri tatminkar bir şekilde ilerlediğini belirten Erdoğan, şöyle devam etti 
     ''Fakat, 1988'den bu yana ilk defa bir Türkiye Cumhuriyeti Başbakanı Yunanistan'a geliyor. Ben böyle bir ilki gerçekleştirdiğim için mutluyum. İki ülke arasında bu süreçte son 5 yıl içinde 25 anlaşma imzalanmış olması da gelişmenin bir bakımdan süratini göstermektedir. Dönemimizde bu daha da süratlenecektir. 
     Türk-Yunan ilişkileri bu süreçte hükümetlerimizin gösterdiği irade ve kararlılığın yanı sıra halklarımızın da desteğiyle gelişip güçlenecektir. Burada gerek Yunan halkının gerek Türk halkının ortaya koyacağı performans aramızdaki münasebetlerin çok daha süratli bir şekilde gelişmesinin nedeni olacaktır. İnanıyorum ki, koyacağımız siyasi iradelerle bu süreç daha da hızlanacaktır.'' Erdoğan, başta işadamları ve sivil toplum örgütleri olmak üzere her iki ülkenin çeşitli kesimlerini bir araya gelme, işbirliği yapma gayret ve arzularını memnuniyetle izlediklerini kaydetti. 
     Bunu her gittikleri yerde görme fırsatı bulduklarını ifade eden Erdoğan, kültürel temaslarda da kayda değer artışın olduğunu, bu kültürel münasebetlerin gelişmesinin ise iki ülke halklarına birbirlerini daha yakından tanıma fırsatını vereceğini vurguladı. 
     ''Hükümetimiz işbaşına geldiğinden itibaren Yunanistan ile ikili ilişkileri ilerletmek ve işbirliğimizi mümkün olan bir alana yaymak yönünde çaba sarf etmektedir'' diyen Erdoğan, Karamanlis ile hükümetinin de aynı yaklaşıma sahip olmasının memnuniyet verici olduğunu dile getirdi. 
     Karamanlis'in iki ülke arasında tam manasıyla bir stratejik ortaklık kurulması önerisini bu çerçevede özellikle kayda değer bulduğunu belirten Erdoğan, Karamanlis'e Yunan Hükümeti'nin, Türkiye'nin AB'ye katılım sürecine verdiği destekten ötürü memnuniyetini ifade ettiğini söyledi. 
     Erdoğan, konuşmasını şöyle sürdürdü 
     ''Türk-Yunan ilişkilerinin içinde bulunduğu bu yeni ve olumlu dönemde beni gelecek adına mutlu kılan bir husus da, mevcut sorunlarımızın artık aramızda konuşulabilir olmasıdır. Aracılarla değil, direkt olarak birbirimize gerek başbakanlar olarak gerek bakanlar düzeyinde gerekse bürokratlar olarak çok daha sıcak bir şekilde görüşme fırsatını bulmak inanıyorum ki AB sürecini de hızlandıracaktır. 
     Yunanistan ile aramızdaki sorunların acil ve kalıcı bir şekilde karşılıklı kabule dayalı olarak çözüme kavuşturulması yönünde de gerekli siyasi iradeye sahip olduğumuzu bir kez daha yinelemek istiyorum.'' 
     
     ''RUHBAN OKULUNUN AÇILMASI GÜNDEMİMİZDE'' 

     Gazetecilerin sorularını da yanıtlayan Erdoğan, Heybeliada Ruhban Okulu'nun açılmasının hükümetin gündeminde olup olmadığının sorulması üzerine, siyasetçi için görevin öncelikle sorunları çözmek olduğunu belirterek, şu anda Heybeliada Ruhban Okulu ile ilgili konunun gündemlerinde bulunduğunu bildirdi. 
     Her iki tarafın bu siyasi iradeye sahip olduğu için sorunları çözmenin gayreti içerisinde olduklarını ifade eden Erdoğan, ''Çünkü sorunları geleceğe taşımak istemiyoruz'' dedi. 
     Erdoğan, bir Yunan gazetecinin, Türkiye'nin daha önce karasularında 12 mili ihlal etmenin savaş sebebi sayılacağına ilişkin kararını AK Parti Hükümeti'nin parlamentodaki sayısal çoğunluyla kaldırıp kaldırmayacağını sorması üzerine, bu konu ile ilgili tarafların çalışmalarını sürdürdüğünü belirtti. 
     Siyasi direktörlerin çalışması neticesinde bir yere varılacağına inandığını kaydeden Erdoğan, ''Geçmişten bugüne taşınan sorunlar var. Bu sorunlar ortadan kalkmış değil. Ama bize düşen bu sorunları ortadan kaldırmaktır. Bu yolda kararlıyız, inançlıyız, temennimiz o dur ki bu sorunları tamamen ortadan kaldıracağız'' dedi. 
     
     KARAMANLİS 

     Yunanistan Başbakanı Kostas Karamanlis, Başbakan Recep Tayyip Erdoğan ile ''dostane, açık ve çok yapıcı bir görüşme'' yaptıklarını söyledi. 
     Karamanlis, Atina'yı ziyaret eden Başbakan Erdoğan ile düzenlediği ortak basın toplantısında, bugünkü görüşmelerde ikili konular ile bölgesel ve uluslararası gelişmeleri ele aldıklarını bildirdi. 
     Karamanlis, şunları söyledi 
     ''Özellikle ikili ilişkilerimizde çok iyi bir noktada bulunduğumuz ve bunu daha da geliştirmemiz gerektiği yönünde Sayın Erdoğan ile hemfikiriz. Kendisiyle mevcut ortamdan en iyi biçimde yararlanmak gerektiği üzerinde de görüş birliği içindeyiz. Diplomatlarımız, iş arkadaşlarımız, ikili ilişkilerin daha da geliştirilerek derinleştirilmesi için bugünden itibaren birlikte çalışacaklar.'' Atina'nın Türkiye'nin AB üyeliği sürecine verdiği desteği vurgulayan Karamanlis, ''Ben Yunanistan Başbakanı olarak Türk hükümetinin bu alandaki tüm çalışma ve çabalarını tam anlamıyla desteklediğimi dile getirdim'' dedi. 
     Karamanlis, gazetecilerin KKTC'nin tecritten kurtarılmasına ilişkin girişimlere Atina'nın bakışını konu alan sorularını da yanıtlayarak, AB'nin bu konuya ilişkin çeşitli kararlar almış bulunduğunu söyledi. Karamanlis, şöyle konuştu 
     ''AB'ye Kıbrıs Cumhuriyeti'nin Rum kesimi tümü katıldı. Kuzey kısmının ise özel bir durumu var. AB'nin bu noktada büyük bir sorunu yok. Kıbrıs Cumhuriyeti hükümeti Rum yönetimi Kıbrıslı Türklere yönelik belli siyasi girişimlerde bulundu ve ilk adımda ekonomik destek vaat etti. Bizim için referandum sonrasında bu noktada hedef, Kıbrıs'ın birleşmiş olarak AB içinde yer alması ve adadaki bütün insanların AB'nin nimetlerinden yararlanmasıdır.'' Karamanlis, Türkiye ile Yunanistan arasındaki Ege sorunlarına ilişkin soru üzerine de, bu konuda ikili görüşmelerin başladığı ve devam ettiğini söyleyerek, henüz belli bir sonuca ulaşılamadığını, yakın gelecek için de bir şey diyemeyeceğini belirtti. Karamanlis, bu konunun en kısa zamanda sonuçlanması yönündeki arzusunu da dile getirdi. 
     
</TEXT>
</DOC>
