<DOC>
<DOCNO> 230375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sondun11.html </URL>
<DATE> 2004/04/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Beyaz Saray, Bush'a 11 Eylül'den önce iletilen belgeyi yayımladı... 
</HEADLINE>
<TEXT>

     Beyaz Saray, ABD Başkanı George Bush'a 11 Eylül 2001'deki saldırılardan bir ay önce iletilen ve El Kaide terör örgütünün ABD'de patlayıcılarla saldırı düzenlemeye çalıştığı yönünde bilgi içeren belgeyi kamuoyuna açıkladı. 
     Bush'a 6 Ağustos 2001'de iletilen belge, ''Bin Ladin ABD içinde saldırı düzenlemeye kararlı'' başlığını taşıyor. 
     Bush'a, istihbarat servisleri tarafından 2001'in ağustos ayında terör tehditleri konusunda verilen detaylı brifingin metninden oluşan belge, 11 Eylül komisyonunun isteği üzerine, komisyonun ilgili kişilerinin incelemesine açılmıştı. 
     
     EL KAİDE TEHDİDİ AÇIK 

     El Kaide'nin ABD'ye yönelik tehdidinden açıkça söz edilen belgede, Amerikan Federal Soruşturma Bürosu'nun FBI , El Kaide'nin radikal İslamcıların serbest bırakılması gibi amaçlarla ABD'de uçak kaçırma eylemlerine hazırlandığını ortaya çıkardığından bahsediliyor. 
     O dönemde FBI'ın Usame Bin Ladin ile ilgili 70 soruşturma yürüttüğü belirtilen belgede, FBI'ın edindiği bilgilere göre ''El Kaide'nin ABD'de şüpheli faaliyetlerde bulunduğu, bu faaliyetler arasında uçak kaçırma ve diğer eylemlere hazırlıklar ile New York'taki kamu binalarının gözetlenmesinin de yer aldığı'' ifade ediliyor. 
     FBI'ın Bin Ladin tarafından yöneltilen en önemli tehditleri doğrulatamadığı belirtilen belgede, yabancı hükümet ve basın kaynaklarından alınan istihbaratın, Usame Bin Ladin'in 1997'den beri ABD'de terör saldırısı düzenlemeyi planladığını gösterdiği kaydediliyor. 
     Bin Ladin, 1997 ve 1998'de basına yaptığı açıklamalarda, yandaşlarının, ABD ile mücadelede 1993'te Dünya Ticaret Merkezi'ne saldırı düzenleyen Remzi Yusuf'u örnek alacaklarını söylemişti. 
     Belgede, ''Bazıları Amerikan vatandaşı olan El Kaide üyelerinin yıllardır bu ülkede ikamet ettikleri ve bu ülkeye yıllardır ziyaretlerde bulundukları, böylece saldırılarda işleri kolaylaştıracak destek sistemine sahip oldukları'' ifade ediliyor. 
     Belgede, Birleşik Arap Emirlikleri'ndeki ABD büyükelçiliğinin 2001'in mayıs ayında ''ABD'de Bin Ladin'e bağlı bir grubun bulunduğu ve patlayıcılarla saldırıya hazırlandığı'' yönünde uyarıda bulunması üzerine CIA ve FBI'ın harekete geçtiği belirtiliyor. 
     
     BEYAZ SARAY 

     Belgedeki bu ayrıntıların, ABD'deki başkanlık seçimlerine 7 ay kala Bush yönetimini zor durumda bıraktığı yorumları yapılıyor. 
     Beyaz Saray, dün, bu ve elindeki diğer belgeler ışığında 11 Eylül 2001'deki saldırıların önceden kestirilemeyeceğini açıkladı. 
     Açıklamada, ''Brifing metninde uçak kaçırma eylemleri düzenlenmesi ihtimalinden bahsedilse de bu uçakların silah olarak kullanılabileceğine değinilmiyor'' ifadesi yer aldı. 
     Belgenin, Bush'un ''El Kaide'nin ABD'de saldırı düzenleme ihtimaliyle ilgili bilgi edinmek istemesi üzerine hazırlandığı'' belirtilen açıklamada, ''Bin Ladin'in saldırı düzenleme ihtimalinin kamuoyunca bilindiği ve belgedeki bilgilerin El Kaide'nin daha önce düzenlediği terör saldırılarının değerlendirilmesiyle hazırlandığı'' ifade edildi. 
     Bush'un Ulusal Güvenlik Danışmanı Condoleezza Rice da geçen hafta ifade verdiği 11 Eylül komisyonu önünde, tartışma yaratan belgede, El Kaide'nin geçmişte oluşturduğu tehdide ilişkin bilgi verildiğini, ancak o sırada mevcut tehditten bahsedilmediğini savunmuştu. 
     Beyaz Saray'ın bu açıklamasına rağmen, ABD'deki Demokrat muhalefet, Cumhuriyetçi yönetimi, iktidara geldiği 2001'in ocak ayında terörle mücadeleye gereken önemi vermemekle suçluyor. 
     11 Eylül 2001'de yolcu uçaklarının kaçırılmasıyla New York ve Washington'da düzenlenen saldırılarda yaklaşık 3 bin kişi öldü. 

     
</TEXT>
</DOC>
