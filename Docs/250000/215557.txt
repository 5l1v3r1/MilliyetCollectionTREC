<DOC>
<DOCNO> 215557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur36.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemede itiraf Evet, Kaya Çilingiroğlu'nu ben vurdum 
</HEADLINE>
<TEXT>

     İşadamı Kaya Çilingiroğlu'na yönelik silahlı saldırıya ilişkin yargılanmalarına başlanan 3 sanıktan 1'i, mahkemedeki sorgusunda suçunu itiraf etti. 
     İstanbul 7. Ağır Ceza Mahkemesi'ndeki duruşmaya, tutuklu sanık Şükrü Hacısüleymanoğlu katıldı. Davanın tutuksuz sanıkları Osman Hacısüleymanoğlu ve İsmail Tabaklar ise duruşmaya gelmedi. 
     Tutuklu sanık Hacısüleymanoğlu, Mahkeme Heyeti Başkanı Niyazi Aydın'ın ''İddianamede, Kaya Çilingiroğlu'nu yaraladığın söyleniyor. Olay nasıl oldu '' şeklindeki sorusuna, ''Olay doğrudur efendim. Kaya Çilingiroğlu'nu yaraladım'' diye cevap verdi. 
     Ağabeyi Osman Hacısüleymanoğlu'nun arkadaşı olan Ahmet Ağaoğlu'nun, olaydan bir süre önce Trabzonspor Kulübü'nün başkanlığına aday olduğunu ve çevrelerinin bulunması nedeniyle kendilerinden destek istediğini anlatan Hacısüleymanoğlu, sıkıntılar yaşayabileceği için Ağaoğlu'ndan önce adaylıktan çekilmesini istediklerini, ancak vazgeçmeyince çalışma başlattıklarını, bazı delegeleri ikna ettiklerini ve bazı adayların da çekilmesini sağladıklarını söyledi. 
     Seçime 2 gün kala özel bir uçakla Trabzon'a gelen Kaya Çilingiroğlu'nun, 2 saat görüştüğü Ahmet Ağaoğlu'nu da alarak İstanbul'a döndüğünü belirten Hacısüleymanoğlu, delegelerle görüşmeyi sürdürürken, Ağaoğlu'nun adaylıktan çekildiğini TV haberlerinden öğrendiğini anlattı. 
     Bunun üzerine İstanbul'a gelerek ne olduğunu sorduğu ağabeyi Osman Hacısüleymanoğlu'nun, ''Onlar benim arkadaşım. Sana hesap verilecek bir şey yok'' dediğini belirten Hacısüleymanoğlu, ne olduğunu öğrenmek için bu kez Kaya Çilingiroğlu ile görüşmeye gittiğini söyledi. 
     Olay yerine vardığında Çilingiroğlu'nun otomobilini park ettiğini kaydeden Hacısüleymanoğlu, ifadesini şöyle sürdürdü 
     ''Arabadan inip Kaya'ya hal hatır sordum. O da bana sordu. Sonra Ahmet Ağaoğlu'nu neden gelip aldın diye sorunca, sırıtarak Bir de seninle mi uğraşacağız Sana mı hesap vereceğiz dedi. Sırtını dönüp giderken, kendimi kaybettim. Silahımı çıkarıp bir el yere ateş ettim. Seni kim gönderdi dedim. Montumun yakasına yapıştı. Yakamı bırakmayınca yere doğru bir el daha ateş ettim. Tekrar yakamı bırakmasını isteyince vuruldum dedi. Buna rağmen yakamı bırakmayınca, bir el daha ateş ettim. Kaya, yakamı bırak, bırakmazsan bırakana kadar ateş edeceğim dedim. Sonunda beni bıraktı. Ben de şoförümün kullandığı otomobille uzaklaştım.'' 
     
     TAHLİYE İSTEMİNE RET 
     Duruşmada söz alan sanık avukatlarından Fatih Çınar, müvekkilinin eyleminin ''adam yaralama'' kapsamında kaldığını, bu nedenle ''görevsizlik kararı'' verilerek, dosyanın Asliye Ceza Mahkemesi'ne gönderilmesi gerektiğini bildirdi. 
     Mağdurun zaman içindeki haksız hareketinin tümüne bakıldığında ağır tahrik unsurunun oluştuğunu söyleyen Çınar, mağdur Kaya Çilingiroğlu'nun müvekkilinden şikayetçi olmadığını hatırlattı. 
     Çınar, suç vasfının değişebileceği gerekçesiyle müvekkilinin tahliyesini istedi. 
     Tahliye ve görevsizlik kararı verilmesi yolundaki istemleri reddeden mahkeme heyeti, tutuksuz sanıklar ile Ahmet Ağaoğlu'nun da aralarında bulunduğu 4 tanığın dinlenmesi amacıyla duruşmayı erteledi. 
     
     İDDİANAMEDEN 
     İşadamı Kaya Çilingiroğlu'nun, 11 Ekim 2003 tarihinde 2 bacağı ve sağ ayağından yaralandığı Etiler'deki silahlı saldırıya ilişkin İstanbul Cumhuriyet Başsavcılığı'nca hazırlanan iddianamede, Şükrü Hacısüleymanoğlu'nun ''adam öldürmeye teşebbüs'' ve ''ruhsatsız silah bulundurmak'' suçlarından 28 yıl, Osman Hacısüleymanoğlu'nun ''adam öldürmeye azmettirmek'' suçundan 25 yıl, İsmail Tabaklar'ın da ''adam öldürmeye teşebbüs suçuna iştirak''ten dolayı 12.5 yıla kadar ağır hapis cezasına çarptırılmaları isteniyor. 
     
</TEXT>
</DOC>
