<DOC>
<DOCNO> 223515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo17.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray... Mehmet Cansun, listesini açıkladı... 
</HEADLINE>
<TEXT>

     Galatasaray Kulübü'nde 20 Mart Cumartesi günü yapılacak Olağan Genel Kurul Seçim Toplantısı öncesi, başkan adaylarından Mehmet Cansun listesini açıkladı. 
     The Ritz Carlton Oteli'nde listesine aldığı isimlerle medya mensuplarının karşısına çıkan Mehmet Cansun, 15 kişilik kadrosunu tanıttı. 
     Mehmet Cansun'un listesinde yer alan isimler şöyle 
     Alp Yalman, Abdürrahim Albayrak, Jerfi Fıratlı, Eren Talu, Sedat Doğan, Yiğit Şardan, Eşref Hamamcıoğlu, Tuncer Hunca, Mümtaz Tahincioğlu ve Özcan Çetinsoy. 
     Yedekler Cem Ataç, Alper Üner, İbrahim Tekin ve Haluk Hamurculu. 
     
     CANSUN ''ÖNCELİĞİMİZ TEKNİK DİREKTÖR'' 

     Basın mensuplarının sorularını yanıtlayan Mehmet Cansun, göreve gelmeleri halinde öncelikli olarak çalışmalarına teknik direktör konusunda başlayacaklarını kaydetti. 
     Henüz teknik direktör olarak kesin bir isim belirlemediklerini anlatan Cansun, ''Önceliğimiz, takımı sezon sonuna kadar kimin çalıştıracağı konusudur. Uzun vadeli olarak benim için belli bir isim var, ama bunu arkadaşlarımla konuşmam lazım. Onların da gönlünden geçen isimler vardır. Fikirleri dinleyip, herkesin görüşünü alıp öyle sonuca ulaşırız. Ama önce yerli mi, yabancı mı olacak ona karar vermemiz lazım'' diye konuştu. 
     Yeni sezonda Ali Sami Yen Stadı'na döneceklerini belirtmesine rağmen, Gençlik Spor Genel Müdürü Mehmet Atalay'ın bu konuda yaptığı olumsuz açıklamanın hatırlatılması üzerine Cansun, ''İyi yönetici zor olanı yapabilendir'' derken, aynı cevabı, Galatasaray'ın seneye Avrupa kupalarına katılamaması halinde dünya çapında bir hocayı nasıl getirebilecekleri şeklindeki soruda da tekrarladı. 
     Diğer yandan, kongre öncesi aday sayısının çok olmasını, kötü gidişe karşı oluşan bir tepki olarak yorumlayan Cansun, kendisinin de 3'ten fazla adaylı bir seçim hatırlamadığını kaydetti. 
     
     SARIGÜL'E ZİYARET 

     Mehmet Cansun, The Ritz Carlton Oteli'ndeki toplantı öncesi, Yiğit Şardan ve Eşref Hamamcıoğlu ile birlikte Şişli Belediye Başkanı ve eski Galatasaraylı yönetici Mustafa Sarıgül'ü seçim bürosunda ziyaret etti. 
     Seçimlerde Mehmet Cansun'u destekleyeceğini açıklayan Mustafa Sarıgül, ''Taraf olmayan bertaraf olur. Ben bir önceki seçimlerde Özhan Canaydın'ı desteklemiştim, ama sonuçlar da ortada. Bir insan yaptığı işin neticesiyle bilinir'' dedi. 
     Mehmet Cansun ise seçilmeleri halinde Şişli İlçesi sınırları içinde bulunan Ali Sami Yen Stadı'nın yenilenmesinde Mustafa Sarıgül'ün desteklerini beklediklerini dile getirirken, Sarıgül'ün daha önce açıklamış olduğu projeyi de gözden geçirebileceklerini sözlerine ekledi. 
     
</TEXT>
</DOC>
