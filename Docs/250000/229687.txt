<DOC>
<DOCNO> 229687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo22.html </URL>
<DATE> 2004/04/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Ersun Yanal Ali Aydın keşke bırakmasaydı 
</HEADLINE>
<TEXT>

     Gençlerbirliği Teknik Direktörü Ersun Yanal, TED Ankara Koleji'nde düzenlenen ''Söyleşi Günleri''ne katıldı. 
     Ersun Yanal, okulun İncek'teki yeni kampüsünde gerçekleştirilen söyleşide, toplumsal kalkınmada sporun önemine değinerek, ''Spor, sanat ve kültüre yatırım yapmayan toplumların kalkınması düşünülemez. Bu anlamda gerçekleştirilen TED Koleji İncek projesinde emeği geçen herkese teşekkür ediyorum. Yarınlar bizlerin olsun'' dedi. 
     
     YANAL, LAV'I ÖVGÜYLE ANDI 
     Yanal, geçen hafta geçirdiği trafik kazası sonucu yaşamını yitiren Konyaspor Teknik Direktörü, okul arkadaşı Tevfik Lav'ın ölümü nedeniyle çok üzgün olduğunu belirterek, ''Tevfik Lav'ın bilime inanışını, bilim yolunda katettiği yolu çok iyi biliyorum. Kendisini öylesine bu işe adamıştı ki duş alırken dahi kitap okuyan, okumanın Türk futbolunda bugünün çağını ve felsefesini oluşturacağını bilen bir insandı. O da yerli hocalarla futbolumuzun daha iyi yerlere geleceğine inanmıştı'' diye konuştu. 
     
     TED CAMİASI, YANAL'I MİLLİ TAKIMDA GÖRMEK İSTİYOR 
     TED Ankara Koleji Okulları Genel Müdürü Süha Günel de söyleşi öncesi yaptığı konuşmada, A Milli Takım'ın başına gelecek teknik adamın, hem yerli, hem de spora bilimi eklemiş bir çalıştırıcı olmasından yana olduklarını vurgulayarak, ''Bunun da Ersun Yanal olduğu kanaatindeyiz'' dedi. 
     Süha Günel, daha sonra arkasında Ersun Yanal yazılı özel olarak yaptırdıkları milli takım formasını Yanal'a vererek, bu isteklerinin gerçekleşmesini ne denli çok istediklerini ortaya koydu. 
     Bu konuşmaya Ersun Yanal ise, ''Ülkem için yapmayacağım hiçbir fedakarlık yoktur. Önemli olan ülkemin iyi temsil edilmesidir. Ancak şu an için sahip ve ait olduğum misyonlar var. Bu konuda beni anlayışla karşılamanıza sevinirim'' yanıtını verdi. 
     Yanal, bir öğrencinin hafta sonunda yapacakları Beşiktaş maçı için görüşlerini sorması üzerine, ''Beşiktaş maçı bizim için ligin en önemli maçlarından biridir. Çünkü bu maçta bizim misyonumuz belirleyici olmaktır. Yani Beşiktaş'ın şampiyonluğu veya Avrupa Şampiyonlar Ligi'ne katılmasını bizim maçımızda alacakları skor belirleyecek. Bunun gururunu yaşamak ve eski başarılarımızın tekrarı için bu maçı kazanacağımıza inanıyorum. Futbolcularımın da aynı inançta olduklarını biliyorum'' diye konuştu. 
     
     ALİ AYDIN 
     Yanal, hakem Ali Aydın'ın görevi bırakması olayı hakkındaki görüşlerinin sorulması üzerine ise şunları söyledi 
     ''Ben de Ali Aydın'ın görevi bırakmasına çok üzüldüm. Son Fenerbahçe-Çaykur Rizespor maçına kadar herşey yolundaydı. Ancak ondan sonra bazı hatalı maçlar yönetti. Maalesef toplum olarak bu konuda pek sabırlı olamadığımız gibi tüketici oluyoruz. Sonuçta bu karar Ali Aydın'ın kendi kararıdır ve saygı duyuyorum. Keşke bırakmasaydı.'' 
     
</TEXT>
</DOC>
