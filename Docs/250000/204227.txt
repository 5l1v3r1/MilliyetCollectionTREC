<DOC>
<DOCNO> 204227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur07.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'nın otellerinde bu yıl yılbaşı'nda ünlü sanatçı yok 
</HEADLINE>
<TEXT>

     Yılbaşı tatili nedeniyle Antalya yerli turistten umudunu keserken, 25 Aralık'ta başlayacak Christmas tatili nedeniyle, yurtdışından az da olsa hareketlilik bekleniyor. 
     Akdeniz Turistik Otelciler Birliği AKTOB Başkanı Osman Ayık AA muhabirine yaptığı açıklamada, yıldız sanatçıların yılbaşı programları için çok yüksek ücret istediklerini, kısa yılbaşı tatili için konaklama tesislerinin sanatçı maliyetini karşılamakta güçlük çekeceklerini söyledi. Bu yüzden, birkaç otel dışında, otellerin yıldız sanatçılara teklif dahi götürmediklerini kaydeden Ayık, şöyle konuştu 
     ''Yılbaşı tatili çok kısa bir döneme denk geldi. Hava koşulları da pek olumlu olmadığından, iç pazarda bir hareketlilik gözlenmiyor. Bir gecelik program maliyetinin yüksekliği otelleri zorluyor. Bu maliyeti bir gecede çıkartmak çok zor. Ramazan Bayramı'nda olduğu gibi uzun bir tatil olabilseydi, oteller yılbaşı programına ağırlık verebilirlerdi.'' 
     
     CHRISTMAS TATİLİ 
     Ayık, yılbaşı öncesi başlayacak Christmas tatili dolayısıyla, her yıl beklenen rutin hareketliliğin yaşanacağını bildirdi. Ayık, yaz ortasından itibaren kış sezonu için umut beslediklerini, ancak İstanbul'da patlayan bombaların bu beklentiyi kırdığını ifade ederek, ''Ancak bir süre sonra, yurtdışı pazarı normal canlılığına dönecektir'' dedi. 
     
     DENİZ SEKİ KREMLİN PALACE'TA 
     Antalya kent merkezinin yanı sıra Belek, Kundu, Side, Beldibi, Kemer ve Alanya civarındaki oteller, yılbaşı dolayısıyla ünlü sanatçılarla anlaşmalar yapma yerine, mutfaklarını zenginleştirmeyi tercih ettiler. Yılbaşı gecesi için çok zengin mönü hazırlayan oteller, ilan ve reklamlarda zengin mönü ile otelin kadrosundaki sanatçı ve dansçıları ön plana çıkartıyor. 
     Bir televizyon programında yayınlanan Popstar adlı yarışma programının jüri üyeliğinden olaylı şekilde ayrılan Deniz Seki ise bu yılın en gözde konaklama tesisleri arasında bulunan Kundu'daki Kremlin Palace'ta sahne alacak. 
     
</TEXT>
</DOC>
