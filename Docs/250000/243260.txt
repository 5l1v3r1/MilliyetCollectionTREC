<DOC>
<DOCNO> 243260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/soneko21.html </URL>
<DATE> 2004/05/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
SPK Başkanı İmar Bankası olayında SPK üzerine düşeni yaptı 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, İmar Bankası olayıyla ilgili olarak SPK'nın üzerine düşen görevin çok fazlasını yaptığını savundu. 
     Cansızlar, Marmara Üniversitesi Bankacılık ve Sigortacılık Enstitüsü ve Yüksek Okulu'nun İMKB'de düzenlenen geleneksel finans sempozyumunda gazetecilerin sorularını yanıtladı. Doğan Cansızlar, İmar Bankası soruşturması kapsamında SPK yetkililerine dava açılmasıyla ilgili konunu sorulması üzerine, konu yargıya intikal ettiği için herhangi bir şey söylemenin mümkün olmadığını ama yapılan savunmalarda açık ve net bir şekilde her şeyin belirtildiğini söyledi. 
     Bir gazetecinin ''SPK güvenirliliğini zedeleme gibi bir durum söz konusu mu '' sorusu üzerine, Cansızlar şunları kaydetti 
     ''Hayır, kesinlikle öyle bir şey yok. SPK 22 yıllık köklü bir kuruluştur. SPK bugüne kadar bütün şirketlerle ilgili olduğu gibi bu söz konusu grupla ilgili olarak da en cesur bir şekilde davranan, en etkin bir şekilde davranan kuruluşların başında gelmektedir.'' Cansızlar, ''Uzanların Çukurova ve Kepez Elektrik'te yaptıklarıyla ilgili gazetelere ilanlar verdiniz ama İmar Bankası konusunda böyle bir şey olmadı'' şeklindeki ifade üzerine, ''Olayı öyle düşünmeyin. Biz tespit edilen her hususu bugüne kadar olduğu gibi kamuoyunun bilgisine sunduk'' dedi. 
     ''Tespit edilmemiş miydi '' sorusu üzerine ise, Cansızlar, olay yargı safhasında olduğu için çok detayına girmek istemediğini belirterek, ''Ama Sermaye Piyasası Kurulu üzerine düşen görevin çok daha fazlasını yapmıştır'' diye konuştu. 
     
     BORSAZEDELER 

     SPK Başkanı Cansızlar, borsazedelerle ilgili bir soru üzerine de şunları kaydetti 
     ''Bu olayları ikiye ayırmak lazım. Eğer bir şirket zor durumda kalıyorsa ve kağıtların değeri düşüyorsa, burada yapılacak herhangi bir şey yok. Eğer bahsettiğiniz Çukurova, Kepez gibi imtiyaz tekellerinin ortadan kaldırılmasıyla, bankaların Fon'a devredilmesiyle ilgili bir mağduriyet söz konusu ise onlarla ilgili tabii sistemin dışında oluşan olaylar nedeniyle mağduriyetleri söz konusudur. Ama bu mağduriyetlerin yapılacak yasal düzenlemelerle giderileceğini ben tahmin ediyorum ve umuyorum.'' Bu yönde çalışmalar olup olmadığının sorulması üzerine Cansızlar, geçmişten itibaren ele aldıkları bazı çalışmalar olduğunu ama bu olayın kanun ve mevzuat konusu olduğunu dile getirdi. 
     
     HALKA AÇILMA ZORLAŞTIRILDI MI 

     Doğan Cansızlar, son günlerde halka açılma başvuruları artmaya başladığı ancak kotasyon yönetmeliğinde değişiklikler yapılarak biraz zorlaştırıldığının söylenmesi üzerine de, şöyle dedi. 
     ''Kotasyon yönetmeliğini değiştirerek biz zorlaştırmadık. İMKB Genel Kurulu'nda yapılan bir çalışma neticesinde değiştirildi. Biz de onay verdik. Her zaman söylediğim gibi, İMKB prestiji borsasıdır. Buraya gelecek, kote olacak şirket, gerçekten belli bir potansiyeli, belli büyüklüğün üzerinde olan şirketlerden olması gerekir. Biz zaten o bakımdan KOBİ piyasaları diye yeni bir piyasa mekanizmasını ortaya koymaya çalışıyoruz. '' Cansızlar, Devlet Bakanı ve Başbakan Yardımcısı Abdüllatif Şener ile dün gerçekleşen görüşmeye ilişkin bir soru üzerine ise sohbet toplantısı olduğunu, görüş alışverişinde bulunulduğunu aktardı. 
     Kira öder gibi ev sahibi olunmasına olanak sağlayacak mortgage ipotek bankacılığı sistemiyle ilgili olarak bir soruyu da yanıtlayan Cansızlar, bu konuda Maliye Bakanlığı ile birlikte yaptıkları çalışmayı Başbakan Yardımcısı Abdüllatif Şener'e sunduklarını belirterek, ''Kendisi yakın bir tarihte açıklamada bulunacak. O bakımdan biraz sabırlı olun. Çalışmaların bittiğini rahatlıkla söyleyebilirim'' dedi. 
     
</TEXT>
</DOC>
