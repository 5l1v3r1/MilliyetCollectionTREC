<DOC>
<DOCNO> 224273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur03.html </URL>
<DATE> 2004/03/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yıkılan köprü, köylüyü zor durumda bıraktı... 
</HEADLINE>
<TEXT>

     Konya'nın Hadim İlçesi'ne bağlı Çiftepınar Köyü'nün girişinde bulunan ve köyü çevre yerleşim birimlerine bağlayan köprünün daha önce yaşanan sel nedeniyle yıkılması sonucu köylüler Göksu Nehri'ni geçmekte zorlanıyor. 
     Mart ayının ilk haftası içinde kar erimesi ve etkili yağmur nedeniyle Konya'nın Hadim, Taşkent, Bozkır, Yalıhüyük İlçeleri'nde sel meydana gelmiş, bölgede ciddi oranlarda zarar ortaya çıkmıştı. 
     Hadim'e bağlı Çiftepınar Köyü de bölgede en fazla zarar gören yerlerin arasında geldi. Köyü çevre yerleşim birimlerine bağlayan Göksu Nehri üzerine kurulu köprünün yıkılması büyük sorunları beraberinde getirdi. 
     Özellikle turistik Yerköprü Şelalesi ile tanınan Çiftepınar'da yaşayanlar, köprülerinin yıkılması nedeniyle istedikleri yerlere zorunlu olarak Göksu Nehri'nin içinden geçerek ulaşabiliyorlar. 
     Bölgede incelemelerde bulanan İl Kültür ve Turizm Müdürü Abdüssettar Yarar, köyün sınırları içerisinde bulunan Yerköprü Şelalesi'nin turistik bir öneme sahip olduğunu belirterek, şelalenin Tabiat Varlıklarını Koruma Kurulu'nun tescil ettiği sit alanı içinde bulunduğunu söyledi. 
     Turistik açıdan potansiyel çekilebilecek bir yerin sel nedeniyle büyük tahribata maruz kaldığına şahit olduklarını belirten Yarar, ''Yolların bazı yerlerde yıkıldığını gördük. Bu konuda kısa süre içinde bir çalışma yapılacağına inanıyorum. Yeter ki ilgi odaklarını buraya yönlendirelim'' dedi. 
     Çiftepınar Tarımsal Kalkınma Kooperatifi Başkanı İsmail Uzer de meydana gelen sel nedeniyle köydeki ekili araziler ve meyve bahçelerinin yüzde 80'inin zarar gördüğünü söyledi. 
     Olayın üzerinden 15 gün geçmesine rağmen, henüz bir çalışma yapılamadığını anlatan Uzer, ''Özellikle kiraz bahçelerinde büyük hasar var. Köprünün yıkılması nedeniyle köylüler bahçelerine çok zor şartlarda gidebiliyor'' diye konuştu. 
     
</TEXT>
</DOC>
