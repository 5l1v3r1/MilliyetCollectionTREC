<DOC>
<DOCNO> 206289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/guncel/gun01.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milli talihli' FENALAŞTI 
</HEADLINE>
<TEXT>

   Yılbaşı çekilişinde 2.5 trilyon kazandığını açıklayan Volkan Ateş, evinden çıkmıyor. İzmir'den gelecek polis yakınını bekleyen talihlinin kriz geçirdiği öğrenildi... 
      ERAYDIN AYTEKİN, AHMET PASİNLİOĞLU Tokat DHA 
   
   Milli Piyango'nun yılbaşı özel çekilişinde 10 trilyon liralık büyük ikramiyenin dört ortağından biri olduğunu belirten, ancak daha sonra "Bileti kaybettim" diyerek çelişkili açıklamalar yapan Turhallı "talihli" Volkan Ateş, evine kapandı. İzmir'deki yakınını beklediğini söyleyen Ateş'i polis merkezinden gelen iki polis ziyaret etti ve "Bilet sendeyse açıkla" dedi. Bir müddet sonra Ateş'in kriz geçirdiği belirtilerek, eve ambulans çağrıldı. Sağlık ekiplerinin tansiyonunu ölçtüğü Ateş'in sağlık durumunun iyi olduğu öğrenilirken, gazeteciler ve bankacılar evin önünde kamp kurdu. 
   Akrabalarının hiç yalnız bırakmadığı Ateş, İzmir'den gelecek polis yakınını beklediğini ve daha sonra açıklama yapacağını söyledi. 
   
   Korkmuş olabilir 
   Turhal Belediye Başkanı Duran Evren de, Ateş'in ikramiye kazanmış olabileceğini ifade etti. Evren, "Biz görüştüğümüzde bileti bulamadığını söyledi. Ancak tavırları ve konuşmalarından ikramiyenin kendisine çıktığı izlenimi edindik. Korkmuş, bu nedenle saklamak istemiş olabilir. Bizim tavsiyemiz bir an önce açıklaması. Biz de kendisine yardımcı olmak istiyoruz. Turhal'a yatırım yapması için her imk nı sağlarız" dedi. 
   
   Otomobil bakmış 
   Ateş'in, çekilişten bir gün sonra bacanağı Ahmet Ün ile Renault bayiine giderek otomobil beğendiği de doğrulandı. Gırgıroğlu Otomotiv satış sorumlusu Doğan Porsuk, "Ateş, bacanağıyla birlikte geldi. Aşırı heyecanlıydı. Biletin kendisine çıktığını söyledi. Biz sakinleştirmeye çalıştık. Daha sonra kataloglara bakıp gittiler. Pazartesi günü geleceğini söyledi. Hareketleri ve konuşmasından ikramiyenin kendisine çıktığı belli oluyordu" diye konuştu. 
   
   'Akreplerden kurtulacağız' 
   Milli Piyango'dan 2.5 trilyon lira kazanan Batmanlı Ahmet Beycur, yaz aylarında akreplerin istilasına uğrayan İluh Mahallesi'ndeki evinden ayrılmaya karar verdi. Batman'dan ayrılmayacaklarını belirten Ahmet Beycur'un babası İbrahim Beycur, "Kenar semtte oturuyoruz. Hep buradaki akreplerden kurtulmayı hayal ettik. Bu fırsatı piyangoyla yakaladık" dedi. 
   
   
   
</TEXT>
</DOC>
