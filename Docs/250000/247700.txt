<DOC>
<DOCNO> 247700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun10.html </URL>
<DATE> 2004/06/14/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
AP seçimleri.. İngiltere'de iktidar ve anamuhalefet partileri oy kaybetti 
</HEADLINE>
<TEXT>

     İngiltere'de iktidardaki İşçi Partisi ile anamuhalefetteki Muhafazakar Parti, Avrupa Parlamentosu seçimlerinden oy ve sandalye kaybederek çıktı. 
     İktidardaki İşçi Partisi, Avrupa Parlamentosu'nda sahip olduğu sandalyelerden 6'sını kaybederken, kazandığı toplam milletvekilliği 17 oldu. Partinin oy oranı da yüzde 5.7 gerileyerek, yüzde 22.3'te kaldı. 
     Muhafazakar Parti de Avrupa Parlamentosu seçimlerinde geçen döneme göre kayba uğradı. Parti, elindeki 8 sandalyeyi kaybederken, kazandığı toplam Avrupa Parlamentosu üyeliği 25 olarak belirlendi. Muhafazakarların oy oranı da yüzde 10.1 düşerek, yüzde 27.4 oldu. 
     Liberal Demokrat Parti ise üç büyükler içinden seçimi az da olsa karlı kapatan tek parti oldu. Liberaller, sandalye sayısını 2 artırarak, toplam 11 sandalyeye ulaşmayı başardı. Avrupa Parlamentosu seçimlerinde oylarını geçen döneme göre yüzde 2.1 oranında artırmayı başaran Liberaller, oyların yüzde 15.1'ini aldı. 
     Seçimin galibi olara görülen Avrupa ile entegrasyon karşıtı İngiltere Bağımsızlık Partisi UKIP ise büyük bir başarıya imza atarak, Avrupa Parlamentosu'nda 2 olan sandalye sayısını 12'ye çıkardı. UKIP'in geçen seçimde yüzde 9.3 olan oy oranı da yüzde 16.8'e çıktı. 
     Seçime katılan diğer partilerin toplam oy oranları da yüzde 19 civarında. Bu partilerden Yeşiller hiç üyelikleri bulunmayan Avrupa Parlamentosu'na bu dönemde iki milletvekili göndermeye hak kazanırken, İskoçya'nın milliyetçi partisi Plaid Cymru da 1 milletvekilliği kazanmayı başardı. Sayımın henüz tamamlanamadığı İskoçya ve Kuzey İrlanda'nın sonuçlarının günün ilerleyen saatlerinde alınması bekleniyor. 
     Bu arada seçime katılımın son derece düşük olduğu ve İngiltere'de seçmenin sadece yüzde 39'unun sandık başına gittiği açıklandı. İngiliz basını ise 1910 yılından bu yana bir seçimde ilk kez bu kadar kötü bir sonuç alan İşçi Partisi ile 1832 yılından bu yana en kötü sonucu alan anamuhalefetteki Muhafazakarları eleştiriyor. 
     Bazı bulvar gazeteleri, bu partilerin, ''seçmenden birer tekme yediklerini'' belirten başlıklar kullanırken, parti sözcüleri ise seçimden büyük darbe yiyerek çıktıklarını reddediyor. 
     
</TEXT>
</DOC>
