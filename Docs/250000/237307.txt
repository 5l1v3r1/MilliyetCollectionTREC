<DOC>
<DOCNO> 237307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur31.html </URL>
<DATE> 2004/05/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
ÖSYM yeni düzenlemeyi çelişkili buldu 
</HEADLINE>
<TEXT>

     Öğrenci Seçme ve Yerleştirme Merkezi Başkanı ÖSYM Prof.Dr. Savaş Küçükyavuz, AKP iktidarının üniversiteye giriş sisteminde yapmayı planladığı değişikliğin Türk eğitim sistemine has olan yapıyı değiştirdiğini söyledi. Küçükyavuz, farklı alan ayrımları bulunan genel ortaöğretim ile mesleki-teknik ortaöğretimin aynı alan ayrımına tabi tuttuğunu belirtirken "Bakanlık alanları belirlemek istiyor" dedi. 
     ANKA'ya, Meclis'e sevk edilen ve imam hatip lisesi mezunlarının üniversiteye giriş sisteminde önünü açan YÖK yasa tasarısını değerlendiren Küçükyavuz, değişikliğin kendi içinde çelişkileri olduğunu kaydetti. Türk eğitim sisteminin ortaöğretim kısmın genel ve mesleki-teknik şeklinde ayrılmasının bu okullarda verilen derslere bağlı olduğunu dikkat çekerken, teorik derslerin ağırlıkta olduğu genel liselerin ayrı pratik derslerin ağırlıkta olduğu mesleki- teknik liselerin ise ayrı alanlara ayrıldığını kaydeden Küçükyavuz, iktidarın tasarısıyla bu ayrımın kaldırıldığına dikkat çekti. Genel ve meslki-teknik ortaöğretimdeki alanların tamamen birbirinden ayrı olduğuna dikkat çeken Küçükyavuz, "Bizim sistemimiz bizim koşullarımıza has bir durum" dedi. Küçükyavuz, alan ayrımlarının aynılaştırılmasıyla katsayı farklılığının da kaldırılması anlamına geldiğine dikkat çekti. 
     Prof.Dr. Küçükyavuz, imam hatiplilerin önündeki engeli kaldıran tasarının, 1999 yılından beri uygulanan ÖSS'de alan dışı tercihlerde farklı katsayı uygulamasını korumasının ise bugünkü sistemin doğruluğunun göstergesi olarak değerlendirdi. Küçükyavuz, alanlarla ilgili değişikliğin katsayı farklılığını da anlamsız hale getirdiğini dikkat çekerek, "Bakanlığın amacı alanları belirlemek" dedi. 
     
</TEXT>
</DOC>
