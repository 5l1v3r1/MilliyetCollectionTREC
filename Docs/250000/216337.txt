<DOC>
<DOCNO> 216337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur21.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valililiği'nden haftasonu için uyarı... 
</HEADLINE>
<TEXT>

     İstanbul Valiliği'nce, kentte hafta sonu etkili yağış beklenmemesine karşın olası trafik yoğunluğuna karşı vatandaşların trafik seyrinde dikkatli olmaları istendi. 
     İstanbul Valiliği Afet Yönetim Merkezi'nden yapılan yazılı açıklamada, Meteoroloji Bölge Müdürlüğü'nden alınan hava tahmin raporlarına göre, hava durumunun, yarın parçalı çok bulutlu, öğle saatlerinden sonra yağmurlu, akşam saatlerinden itibaren karla karışık yağmurlu ve kar yağışlı geçeceği, hava sıcaklığının ise en yüksek 10, en düşük 1 derece olacağı bildirildi. 
     Açıklamada, 21 Şubat Cumartesi günü ise havanın çok bulutlu ve sabah saatlerinde aralıklı hafif kar yağışlı geçeceği, sıcaklığın da en yüksek 2, en düşük eksi 3 derece olacağı belirtildi. 
     22 Şubat Pazar günü de, havanın parçalı bulutlu, sabah saatlerinde sisli geçeceği, sıcaklığın ise en yüksek 6, en düşük eksi 3 olacağı kaydedilen açıklamada, cumartesi ve pazar günlerinde sabah saatlerinde hafif don ve buzlanma beklendiği bildirildi. 
     Hafta başından itibaren de hava sıcaklıklarının mevsim normallerinin üzerinde seyredeceğinin tahmin edildiği belirtilen açıklamada, şöyle denildi 
     ''Yağışların etkili olmayacağı belirtilmekle beraber, yağış ile birlikte kent içi ulaşımda bazı yollarda trafik yoğunlaşmasının olabileceği dikkate alınarak, trafik yoğunluğunun yaşanabileceği yollarda trafik kontrol ekipleri sayıca artırıldı. 
     Vatandaşlarımızın da, trafiğin yoğunlaşacağı yolları değerlendirerek alternatif yol güzergahlarını kullanmaları, araçlarıyla trafik seyrinde dikkatli olmaları, trafik işaret ve işaretçilerine riayet etmeleri, emniyet şeridi ihlali yapmamaları kendi can ve mal emniyetleri açısından faydalı görülmektedir.'' 
     
</TEXT>
</DOC>
