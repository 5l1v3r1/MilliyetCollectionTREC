<DOC>
<DOCNO> 201282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/spor/spo01.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce-Tümer kapıştı 
</HEADLINE>
<TEXT>

   Tecrübeli futbolcu, Chelsea maçının ilk on birinde olmadığını görünce çileden çıktı, Lucescu ile tartıştı. Rumen hoca "Sen buna karışamazsın" diyerek, Tümer'i azarladı 
      BİLAL MEŞE 

   
   Ortalık karıştı 
   SİYAH-Beyazlı ekibin, Chelsea ile oynadığı karşılaşma öncesi soyunma odasında büyük bir gerilim yaşandı. İsmini maçın kadrosunda göremeyen Tümer, "Benim hakkım ilk on birde oynamak. Neden listede yokum " diyerek isyan etti ve Lucescu'ya sert bir şekilde tepki gösterdi. Rumen teknik adam da, "Sahaya kimin çıkacağını ben belirlerim, sen karışamazsın" diyerek, Tümer'e çıkıştı. Tartışma büyürken, ikilinin kavgası tüm oyuncuların morallerini de alt üst etti. 
   
   Tümer topun ağzında 
   KADROYA girememesine çok sinirlenen Tümer, maçtan önce yapılan ısınma hareketlerine de takım arkadaşlarıyla birlikte çıkmadı. Bu durumun Lucescu'yu iyice çileden çıkarttığı bildirildi. Menajer Sinan Engin'in, kendisinin de bizzat şahit olduğu kavga ile ilgili Başkan Serdar Bilgili'ye detaylı rapor verdiği öğrenildi. Siyah - Beyazlı futbolcunun, Lucescu'nun da görüşü alınarak ya kadro dışı bırakılacağı, ya da kendisine ağır para cezası verileceği bildirildi. 
   
   Yasin'e tırpan    MAÇ sonrası, "Tüm sorumluluk bende. Hata yaptım, takımı galibiyete oynattım. Oysa beraberlik bizim için daha uygundu" diyerek oyuncularını savunan Lucescu'nun takımda revizyona hazırlandığı iddia edildi. Beşiktaş'ın hocasının, ilk etapta "Aptalca yaptığımız tek hata ile maçı kaybettik" diyerek eleştirdiği Yasin'i, Sebat maçının kadrosuna almayacağı öğrenildi. Yasin, "Hocamdan, arkadaşlarımdan ve camiamızdan özür diliyorum" dedi. 
   
   Sergen Yalçın kritik    CHELSEA maçında sağ ayak tarak kemiğine darbe alan Sergen Yalçın'ın, Akçaabat Sebatspor'a karşı forma giymesi tehlikeye girdi. Yıldız oyuncunun şişen ayağının röntgeni çekilirken, oynamasının zor olduğu bildirildi. Sergen'in maça yetiştirilmesi için seferberlik ilan edildi. 
   FENERBAHÇE derbisinde dişi kırılan Sergen ile burnundaki problem nedeniyle nefes almakta sıkıntı yaşayan Ronaldo'ya yarın yapılması düşünülen operasyon ertelendi. Lucescu'nun, kritik bir dönemeçten geçtiklerini ve kendilerine Sebat maçında ihtiyaç duyduğunu söyledi. 
   
   Giunti mumla arandı    KART cezalısı olduğu için Chelsea'ye karşı forma giyemeyen Giunti'nin yokluğu Beşiktaş'ta fazlasıyla hissedildi. İtalyan oyuncu bu konuda yorum yapmazken, Menajer Sinan Engin, "Bahane aramıyoruz, ancak Giunti olsaydı, sonuç farklı olabilirdi. Sadece orta alan değil, tüm oyun planımız alt üst oldu" dedi. 
   
   Kaçan balık büyük    ŞAMPİYONLAR Ligi'nde çeyrek finale kalarak, 4 milyon dolar civarında para bekleyen yönetim büyük bir gelirden oldu. Futbolcular yenilgi nedeniyle 105 bin dolarlık prime de ulaşamadılar. II. Başkan Hüsnü Güreli, "Ayağımıza kadar gelen fırsatı teptiğimiz için üzgünüz" dedi. 
   
   Arena'da büyük fiyasko    Beşiktaş'ın, Şampiyonlar Ligi'nde ikinci tura havlu atması Avrupa'da geniş yankı uyandırdı. Alman basını, 52 bin taraftarın yıkıldığını yazdı, İngilizler "cesaret, nefret çetesini yendi" yorumunu yaptı 
   ALMAN BASINI 
   BILD Beşiktaş'ın 50 binden fazla Türk seyircisi önünde yenilmesi büyük bir düş kırıklığı yaşattı. Türkler yıkıldı. 
   LEIPZIGER VOLKSBLATT 52 bin Türk'ün desteğine karşın Beşiktaş çeyrek finale çıkma fırsatını kullanamadı. 
   HAMBURGER MORGENPOST Arena AufSchalke'de Beşiktaş fiyaskosu. 52 binden fazla seyircinin fanatik desteği Beşiktaş'a yetmedi. 
   
   İNGİLİZ BASINI 
   THE GUARDIAN Yoğunlaşma noktasının futbol olamaması acı bir şey. 
   THE DAILY TELEGRAPH Açık provokasyonlar ve düşmanca davranışlara karşın Chelsea fırtınayı atlatıp, elitler arasına girdi. 
   THE INDEPENDENT Chelsea rövanşı aldı. Türk seyircisinin aşağılayıcı tavırlarına en iyi yanıt Hasselbaink ve Bridge'in attıkları gollerle geldi. 
   DAILY MAIL Maviler, nefret çetesini yendiler. 
   DAILY EXPRESS Güzel bir şovdu. Ranieri'nin takımı terör yağmuru altında kaldı. 
   DAILY MIRROR "Bizim mavi cehennemimiz. Cesaret, nefrete karşı galip geldi. 
   
   ROMANYA BASINI 
   GAZETA SPORTURİLOR Chelsea OK. Beşiktaş yok. Lucescu, Sparta Prag'ın kazanabileceğini aklından bile geçirmemişti. Bu en büyük hatası sayılır. 
   PROSPORT Elveda güzel rüyalar. Türk takımının kaybetme nedeni, tedirginliğiydi. Ama en büyük sebep, Lucescu'nun takımı Beşiktaş'ın oyunu kaleye direkt oynamamasıydı. 
   
   İTALYAN BASINI 
   LA GAZZETTA DELLO SPORT Beşiktaş taraftarları maçı geciktirdiler ama kazanan Chelsea oldu. İngiliz ekibi, Beşiktaş'ın bonservisini eline verdi. 
   CORRIERE DELLO SPORT Chelsea indirim yapmadı. 
   
   
</TEXT>
</DOC>
