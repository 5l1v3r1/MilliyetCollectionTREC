<DOC>
<DOCNO> 247816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy32.html </URL>
<DATE> 2004/06/14/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
İKÖ Dışişleri bakanları toplantısı... 
</HEADLINE>
<TEXT>

     Başbakan Recep Tayyip Erdoğan, bugün başlayan İslam Konferansı Örgütü İKÖ 31. Dişişleri Bakanları Toplantısı'nın başarıyla sonuçlanmasını dileyerek, ''Zira İslam dünyasının İKÖ'nün başarısına ihtiyacı var'' dedi. 
     Başbakan Erdoğan, İKÖ toplantısına katılan dışişleri bakanları onuruna Feriye Restoran'da akşam yemeği verdi. 
     Erdoğan, yemekte yaptığı konuşmada, yemek yenilen mekanın devlet yönetiminin 19. yüzyılın son yarısında Topkapı Sarayı'ndan Boğaziçi'ne taşınmasıyla başlayan batılılaşma öyküsünü anlattığını söyledi. 
     Dolmabahçe ve Çırağan saraylarının son noktası olarak kabul edilen Feriye Karakolu'nun o tarihte bölgenin güvenliğini sağlamak için inşa edildiğini ve burasının Boğaziçi'nin güzelliğine açılan bir kapı olduğunu anlatan Erdoğan, İstanbul ve Boğaziçi'nin sadece edebiyatçılara ve sanatçılara ilham kaynağı bir yer değil, medeniyetleri buluşturan, sentezleyen eşsiz eserleriyle uygarlık birikiminin mükemmel bir sembolü olduğunu kaydetti. 
     Erdoğan, 31. İKÖ Dışişleri Bakanları Konferansı'nın başarıyla sonuçlanması dileğinde bulunurken şöyle konuştu 
     ''Zira İslam dünyasının İKÖ'nün başarısına ihtiyacı var. Konferans'ta bugün yapılan ve önümüzdeki 2 gün içerisinde yapılacak konuşmaları İKÖ üyelerinin ortak mesajlarını ortaya koyması bakımından önemli bulmaktayım. İKÖ coğrafyasındaki mevcut sorunlar ve güncel gelişmeler karşısında örgütümüzün daha duyarlı ve aktif bir tavır alması hususunda sergilenen kararlılık, memnuniyet vericidir. Filistin-İsrail ihtilafından Irak'a, Kıbrıs'tan Keşmir'e uzanan birçok sorun hakkında verilen dayanışma mesajları takdire şayandır.'' Başbakan Erdoğan, meselenin bu olumlu iradenin eyleme dönüştürülebilmesinde yattığını, bu bakımdan Konferans'ta kabul edilecek kararların izlenmesinin ve uygulanmasının temininin büyük önem taşıdığını kaydetti. 
     
     BİRLİK VE DAYANIŞMA VE DİYALOG ÇAĞRISI 
     Herkesin, daha adaletli bir dünyada, halkların huzur içinde yaşaması için ülkelerinin ve gelecek nesillerin sorumluluğunu taşıdığını dile getiren Erdoğan, bu nedenle ortak medeniyet literatüründe merkezi bir yeri olan ''adalet'' kavramına en geniş anlamıyla ve her zamankinden daha güçlü bir iradeyle sahip çıkılması gerektiğini söyledi. 
     ''Toplumlarımızın iç dinamikleriyle birlikteliğimizi güçlendirerek kaos yerine adalete, barışa ve huzura hizmet etmeliyiz'' diyen Erdoğan, konuşmasını şöyle sürdürdü 
     ''Ortak davalarımızda sesimizin daha güçlü çıkmasını istiyorsak kendi aramızdaki birlik ve dayanışmanın güçlendirilmesi kadar gerekli olan başka bir şey, İslam dünyasının, İslam coğrafyasının ve bu coğrafyada yaşananların doğru değerlendirilip anlaşılabilmesini sağlamaktır. Bunun yolu ise mutlaka diyalog ve karşılıklı etkileşimden geçmektedir.'' 
     
     G-8 ZİRVESİ 
     Başbakan Erdoğan, ABD'de yapılan G-8 Zirvesi'nin ana gündemini Ortadoğu ve Kuzey Afrika'nın oluşturduğunu ve bu Zirve'den ''dünyanın önde gelen sanayileşmiş ülkelerinin, bu bölgelerin kalkınması için gerçek bir ortaklık temelinde işbirliği ve yardıma hazır oldukları'' mesajının çıktığını söyledi. 
     Zirve'ye bölgeye komşu bir ülkenin başbakanı olarak, bu girişime olabilecek katkılarını ortaya koymak üzere katıldığını ifade eden Erdoğan, daha önce çeşitli İKÖ toplantılarında ve diğer bölgesel platformlarda paylaştıkları görüşleri dile getirdiklerini söyledi. 
     Erdoğan, Zirve'de bölge halklarının hak ettikleri ekonomik, sosyal ve siyasi standartları yakalayabilmeleri için ciddi bir reform atılımının gerekli olduğunu, son Arap Birliği Zirvesi'nde de bölge hükümetlerinin bu ihtiyacın bilinci içinde doğru yolda adımlar attıklarının görüldüğünü, bu adımların tespit edilmesi, ancak zorlamalardan, dayatmalardan mutlaka kaçınılması gerektiğini vurguladığını kaydetti. 
     Bölgesel sorunların, ülkelerin, toplumların kendi iç dinamiklerini, iradelerini hesaba katmadan sosyal, kültürel, beşeri unsurları idrak etmeden harici müdahalelerle ele alınması halinde, hem eşyanın tabiatına aykırı olacağını, hem de adalete değil kaosa hizmet edileceğini vurgulayan Erdoğan, ayrıca bu Zirve'de başta Filistin-İsrail ihtilafı olmak üzere bölgesel sorunların ilerlemenin önündeki temel engellerden birini oluşturduğunu hatırlattığını bildirdi. 
     
     ''CESARET VERİCİ ADIM..." 
     Bu sorunların adil bir çözüme kavuşturulması için G-8 ülkelerinin daha fazla çaba sarf etmeleri gerektiğine işaret ettiğini belirten Erdoğan, Zirve sonunda yayınlanan siyasi bildiride, Filistin-İsrail uyuşmazlığının adil, kalıcı ve kapsamlı bir çözüme kavuşturulması yolundaki güçlü destek taahhüdünü, cesaret verici bir adım olarak gördüğünü söyledi. 
     Erdoğan, şunları kaydetti 
     ''G-8 ülkelerinin açılımına cevap verip vermemek elbette bölge ülkelerinin takdirindedir. Bizim görüşümüz ise böyle bir yeni ortaklığın kurulabileceği istikametindedir. Tarihin önemli dönemeçlerinden birinde bulunmaktayız. Bizler bu dönemeçte ülkelerimizi ve halklarımızı daha mutlu, daha müreffeh bir geleceğe taşıyacak aracın sürücü koltuğunda oturmaktayız. Bu dönemeci aracımızı devirmeden aşabilmek için dikkatli ve rasyonel, uzlaşma arayan, geleceğe yatırım yapan ve aynı zamanda inisiyatifin elimizden çıkmasına izin vermeyen bir yaklaşım ve sağlam bir irade sergilememiz gerekiyor. Bunu gerçekleştirebilecek müşterek akıl ve deneyime sahip olduğumuza ve neticede bütün İKÖ coğrafyası için önemli bir fırsat penceresinin açılabileceğine inanıyorum.'' Yemekte Başbakan Erdoğan, Dışişleri Bakanı Abdullah Gül, Devlet Bakanı Beşir Atalay, İKÖ Genel Sekreteri Abdülvahid Belkeziz, İran Dışişleri Bakanı Kemal Harrazi ve Malezya'nın Dışişleri Bakanı Syed Hamid Albar aynı masada oturdu. 
     
</TEXT>
</DOC>
