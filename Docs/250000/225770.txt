<DOC>
<DOCNO> 225770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun27.html </URL>
<DATE> 2004/03/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İtalya'da genel grev 
</HEADLINE>
<TEXT>

     Lütfullah Göktaş bildiriyor 

İtalya'da Silvio Berlusconi başbakanlığındaki hükümetin ekonomi politikası, bugün genel grevle protesto ediliyor. 
     İtalya Genel İş Federasyonu CGIL , İtalya İşçi Sendikaları Federasyonu CGIL ve İtalya İş Birliği UIL adlı kuruluşlar öncülüğünde yapılan genel grev çerçevesinde, yaklaşık 60 kentte protesto yürüyüşü ve miting de düzenlendi. Roma'daki yürüyüşe 80 bin, Torino'daki yürüyüşe 50 bin kişi katılıyor. 
     Roma'daki yürüyüşe katılan UIL Genel Sekreteri Luigi Angeletti, ''Hükümetin ekonomi politikasını değiştirmesini istiyoruz. Hem kalkınma, hem de daha fazla istihdam sağlanmalı. Ülke, üretim yapamama noktasına geldi. Asıl sorun burada. Hükümet her gün futbol konuşacağına, vatandaşların sorunlarına eğilmeli'' dedi. 
     Yürüyüşe, Solun Demokratları Partisi, Yeniden Komünist Yapılanma Partisi ve İtalyan Komünistler Partisi'nin aralarında bulunduğu muhalefet de destek veriyor. 
     Grev nedeniyle başta ulaşım sektörü olmak üzere, sağlık kuruluşları, okullar, postaneler ve bankalar gün boyunca belirli saatlerde hizmet sunmayacak. 
     
</TEXT>
</DOC>
