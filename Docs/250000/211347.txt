<DOC>
<DOCNO> 211347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/guncel/gun06.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşe tecavüze 12 yıl hapis 
</HEADLINE>
<TEXT>

   Cinsel taciz suçlarında değişiklik yapan alt komisyon, evlilik içi tecavüzü TCK kapsamına aldı. Çocukla zorla ilişkiye girenlere ise 20 yıl ceza verilecek 
   GÜNSELİ ÖNAL Ankara 
   
   Evlilik içi tecavüz, Türk Ceza Kanunu TCK kapsamına alındı. Eşlerden birinin diğerine tecavüz etmesi ve mağdurun şik yetçi olması durumunda, tecavüzcü eş 7 - 12 yıl hapis cezasına çarptırılacak. Ensest ilişkide tecavüze verilecek ceza da yarı oranında artırılacak. 
   TCK Yasa Tasarısı üzerinde çalışan alt komisyon, "Cinsel Saldırı" başlıklı maddede yapılan değişiklikle, cinsel davranışlarla bir kimsenin vücut dokunulmazlığını ihlal eden kişiye, 2 - 7 yıl, tecavüzün gerçekleşmesi durumunda ise 7 yıldan 12 yıla kadar hapis cezası verilecek. 
   Suçun, "Kendini savunamayacak durumda bulunan kişiye karşı", "kamu görevinin veya hizmet ilişkisinin sağladığı nüfuz kötüye kullanılmak suretiyle" veya "kan veya kayın hısımlığı ilişkisi içinde bulunan bir kişiye karşı işlenmesi halinde" bu cezalar yarı oranında artırılacak. Suçun işlenmesi sırasında mağdura cebir ve şiddet uygulanması durumunda kişi ayrıca kasten yaralamaktan cezalandırılacak. Suçun sonucunda mağdurun beden veya ruh sağlığının bozulması halinde, 10 yıldan az olmamak üzere hapis cezasına hükmolunacak. Mağdurun ölümü halinde, ağırlaştırılmış müebbet hapis cezası verilecek. 
   
   Çocuklara cinsel taciz 
   Tasarının "Çocukların Cinsel İstismarı" başlıklı maddesinde yapılan değişikliğe göre de, çocuğun vücudu üzerinde herhangi bir cinsel davranışta bulunan veya çocuğu bu davranışlara yönlendiren kişiye, 3 yıldan 8 yıla kadar, tecavüz edilmesi durumunda, 8 yıldan 20 yıla kadar hapis cezası verilecek. Çocuğa cinsel istismarın, cebir veya tehdit kullanılarak gerçekleştirilmesi durumunda, verilecek cezalar da yarı oranında artırılacak. Çocuk bitkisel hayata girer ya da ölürse ağırlaştırılmış müebbet hapis cezasına hükmolunacak. 
   
   
</TEXT>
</DOC>
