<DOC>
<DOCNO> 218102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/dunya/adun.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaş operasyonu 
</HEADLINE>
<TEXT>

   KKTC'deki seçimden önce vatandaş yapılan 1563 kişinin vatandaşlığı, işlemlerin yasadışı olduğu gerekçesiyle iptal edildi. Karar, nisandaki referandum öncesinde 'evet' cephesini güçlendirdi 
      UTKU ÇAKIRÖZER SEFA KARAHASAN Lefkoşa 

   
   KKTC'de Başbakan Mehmet Ali Talat başkanlığındaki hükümet, Annan Planı'nın oya sunulacağı referanduma 2 ay kala sürpriz bir kararla, büyük çoğunluğu Türkiyeli olan 1563 kişinin vatandaşlığını "yasaya uyulmadığı" gerekçesiyle iptal etti. Önceki gece alınan karar, Derviş Eroğlu başbakanlığındaki UBP - DP hükümetinin, 14 Aralık seçimleri öncesinde, 24 Eylül 2003 tarihinde, yasanın şart koştuğu belgeleri istemeksizin KKTC vatandaşlığına aldığı kişileri kapsıyor. İptal kararının, Kıbrıs'ın birleşik bir ada olarak Avrupa Birliği'ne AB girip girmeyeceğinin belirleneceği referandumda "hayır" cephesini olumsuz etkilemesi, "evet" cephesini güçlendirmesi bekleniyor. 
   Hükümet Sözcüsü Hüseyin Celal, 1563 kişinin vatandaş yapılması kararının yasanın açık hükümlerine aykırı alındığını, vatandaşlığa alım kararında "falan şahıs, eşi ve çocukları" gibi "düğün davetiyesini hatırlatan" ifadelerin yer aldığını anlattı. 
   
   Çetesi de var 
   KKTC'de dışarıdan gelenlere vatandaşlık veren bir kararın ilk kez iptal edildiğini belirten hükümet yetkilileri, 14 Aralık seçimleri öncesinde yapılan başvurularla, söz konusu 1563 kişinin oy kullanmasının engellendiğini, yeni kararla bu grubun referanduma katılmasının da önlenmiş olduğunu belirtti. 1563 kişi, referandumda oy kullanabileceklerin yüzde 1.1'ini oluşturuyordu. Vatandaşlıkları iptal edilen 1563 kişi arasında, yarım saatte KKTC vatandaşı yapılan Ankara Ticaret Odası Başkanı Sinan Aygün ile TV haber spikeri Defne Samyeli'nin de bulunduğu ileri sürüldü. 
   Bu arada, KKTC'de sahte imzayla vatandaşlık veren bir çete ortaya çıkarıldı. Muhaceret dairesinin bir memuru, iki "iş takipçisi" ve sahte imzayla vatandaşlık alan iki kişi tutuklandı. 
   
   
</TEXT>
</DOC>
