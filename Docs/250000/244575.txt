<DOC>
<DOCNO> 244575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonyas11.html </URL>
<DATE> 2004/06/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Hangi gıdalar kanser oluşumunu engelliyor 
</HEADLINE>
<TEXT>

     Anadolu Üniversitesi AÜ Eczacılık Fakültesi Farmakoloji Anabilim Dalı Öğretim Üyesi Yrd. Doç. Dr. Seval Korkmaz, ''meyve, sebze, ısırgan otu, kırmızı şarap, soya filizi'' gibi besinlerin, içerdikleri çeşitli maddeler nedeniyle kanser oluşumunu engellediğini söyledi. 
     Korkmaz, Farmakoloji Anabilim Dalı'nın, AÜ Kongre Merkezi'ndeki Salon Anadolu'da düzenlediği Türkiye'de Kanser Araştırmalarında Yenilikler Sempozyumu'nda, sağlıklı beslenme ve yaşam koşullarının kanser hastalığına yakalanma riskini düşürdüğünü ifade etti. 
     Kanser tedavisinde bitkisel kökenli ilaçların yaygın kullanıldığını bildiren Korkmaz, ilkel yöntemlerle hazırlanan bitkisel ilaçların kullanılmaması gerektiğini ifade etti. 
     Korkmaz, AA muhabirine yaptığı açıklamada da, çeşitli bitkilerin prostat, akciğer, bağırsak ve meme kanserinin oluşumunu önlediğini belirtti. 
     Korkmaz, şöyle konuştu 
     ''Meyve, sebze, ısırgan otu, kırmızı şarap, soya filizi gibi besinler, içerdikleri çeşitli maddeler nedeniyle kanser oluşumunu engelliyor. Kanser, savaşılması oldukça zor bir hastalık. Farklı türleri için farklı tedavi yöntemleri kullanılması gerekir. Kimyasal ilaçların kullanıldığı kemoterapi, cerrahi müdahale ile tümörün çıkarılması ve radyoaktif ışınların kullanıldığı radyoterapi, yaygın tedavi yöntemleridir.'' 
     
     ''BEBE ASPİRİNİ KANSER TEDAVİSİNDE KULLANILABİLİYOR'' 
     Korkmaz, üniversitede, 1995'te asistanlığını yaptığı AÜ Eczacılık Fakültesi Farmakoloji Anabilim Dalı Öğretim Üyesi Prof. Dr. Yusuf Öztürk ile birlikte yaklaşık 9 yıldır Aspirin'in kanser tedavisinde etkileri üzerine yürüttükleri çalışmalarda, başarılı sonuçlar elde ettiklerini bildirdi. 
     Bebe aspirininin kanser tedavisinde kullanılabildiğini, Aspirin'in bir başka çeşidi olan Coraspirin'in de kanserin neden olduğu ağrıların giderilmesinde etkili olduğunu kanıtladıklarını ifade eden Korkmaz, yaptıkları araştırmanın, 28 Mayıs 2004'te, Mustafa Nevzat Eczacılık Ödülü'nü kazandığını söyledi. 
     Prof. Dr. Öztürk de, Korkmaz'ın Aspirin ile ilgili araştırmasıyla ilacın üreticisi BAYER firması tarafından Almanya'ya davet edildiğini belirterek, 6-8 Mayıs tarihlerinde, Leipzeig'te, firma yetkililerine bulgularını sunduğunu anlattı. 
     Akciğer ve kan kanseri tedavilerinde kullanılan bebe aspirininin bileşimindeki hangi maddelerin etkili olduğunun henüz bilinmediğini ifade eden Öztürk, son derece basit içerikli bir ilacın kanser tedavisinde etkili olmasının ''şaşırtıcı'' olduğunu sözlerine ekledi. 
     
     KANSERİ ÖNLEYEN BİTKİLER 
     Korkmaz'ın verdiği bilgiye göre, kanseri önleyen bazı bitkiler ve özellikleri şöyle 
     -Isırgan otu Bağışıklık sistemini güçlendirip tümörün öldürülmesine yardımcı oluyor. Prostat ve bağırsak kanserinin oluşmasına engel oluyor. 
     -Domates Prostat kanserinin tedavisinde etkili kullanılırken oluşumunu da önlüyor. 
     -Tıbbi nergis Gribal enfeksiyonlara karşı bağışıklık sistemini güçlendiriyor. HIV'e AIDS virüsü karşı vücut direncini artırıyor. Kanser tedavisinde etkileri üzerine araştırmalar sürdürülüyor. 
     -Kadın tuzluğu bitkisi Orta Anadolu'da yaygın görülen bitkinin meme, bağırsak, akciğer, rahim kanserlerine karşı önleyici ve tedavi edici özellikleri var. 
     -Soya filizi İçerdiği bitkisel hormonlar nedeniyle meme, rahim ve prostat kanserlerinin tedavisinde kullanılıyor. 
     Öte yandan, kırmızı şarap da kanser tedavisinde etkili olabiliyor. Şaraba kırmızı rengini veren ''resveratrol'' maddesi sayesinde kanserli hücrelerin öldürülmesi sağlanıyor. Ayrıca, kırmızı şarap, sağlıklı hücrelerin yaşlanmasını yavaşlatıyor. 
     
</TEXT>
</DOC>
