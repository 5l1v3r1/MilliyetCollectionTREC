<DOC>
<DOCNO> 231749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo30.html </URL>
<DATE> 2004/04/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Daum, son 5 maç öncesinde oyuncularını uyardı... 
</HEADLINE>
<TEXT>

     Fenerbahçe, Samsunspor ile hafta sonunda oynayacağı lig maçının hazırlıklarını bugün yaptığı tek antrenmanla sürdürdü. 
     Samandıra Tesisleri'nde, Teknik Direktör Christoph Daum yönetiminde basına kapalı gerçekleştirilen antrenmanda futbolcuların istasyon çalışmasının ardından yarı ve tam sahada taktik çalışması yaptığı bildirildi. 
     Antrenman öncesinde toplantı yapan Daum'un oyuncularına son 5 maç öncesinde uyarılarda bulunduğu, oyuncularını stresten uzaklaştırarak, maçlara konsantre etmeye çalıştığı öğrenildi. Sakatlığı nedeniyle sezonu kapatan Kemal'in dışında tüm oyuncuların çalışmada yer aldığı, sakatlığı nedeniyle dünkü idmanda yer almayan Servet ile sakatlığı düzelen Mehmet'in bugün takımla birlikte çalıştığı bildirildi. 
     Sarı-lacivertliler, yarın yapacakları antrenmanla Samsunspor maçının hazırlıklarını sürdürecek. 
     
     FUTBOLCULAR TESİSLERDE KALDI 
     Antrenmandan sonra evlerine gitmeyen oyuncuların, tesislerde zaman geçirdiği bildirildi. 
     Futbolcuların antrenmanın ardından birlikte yemek yedikleri ve Samsunspor ile bu sezon yapılan 2 maçın kasetlerini izlediği öğrenildi. 
     Son haftalara girilirken ligdeki tansiyonun artması nedeniyle Daum'un isteği üzerine özellikle tecrübeli oyuncuların gençlerle konuşarak, onların stresini azaltmaya çalıştıkları bildirildi. Daum'un, futbolculardan tesislerde hep birlikte zaman geçirerek, şampiyonluğa ulaşmak için kenetlenmelerini istediği kaydedildi. 
     
</TEXT>
</DOC>
