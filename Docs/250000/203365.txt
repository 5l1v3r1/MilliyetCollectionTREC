<DOC>
<DOCNO> 203365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/yazar/pulur.html </URL>
<DATE> 2003/12/20/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Sanki Deniz Seki'nin dedesi de şarkıcı 
</HEADLINE>
<TEXT>

   
   SAPLA samanı birbirine karıştırmakta üstümüze yoktur. 
   Adam ters yola girer, uyarırsın, hemen diklenir 
   "Sen beni bırak da, kendine bak, o ne biçim gömlek " 
   Tabii bu biraz abartı ama, üç aşağı beş yukarı benzer tartışmalar hep yaşanır. 
   Günlerdir, bir "Popstar" tartışmasıdır gidiyor, yüzlerce insan arasından, bir şarkıcı seçecekler, "popstar" olacak... 
   
   ÖNCE bir jüri çıktı ortaya... 
   Sanki şarkıcı seçmeyecek, nasıl hakaret edilir, onu gösterecekler, hele hele içlerinden birisi var ki 
   Hani Türkçede mecazi de olsa, "Tam sopalık " diye bir deyim vardır ya, onlardan. 
   Aslında bu, seyredenleri sinirlendirse de, ilgilendirmez, şarkıcı olacağım, diye hakareti sineye çekenler düşünsün. 
   
   ASIL kavga, adam öldürmekten hükümlü, cezasını çekmiş birinin, seyircinin oylarıyla birinci seçilmesinden çıktı, adam henüz finali kazanıp "Türkiye"nin "popstar"ı olmamıştı ama, tartışma büyüdü, kimi "Katilden popstar seçilmez" derken, kimi de "Ne yapalım, adam cezasını çekmiş, çıkmış, şarkı söylemesini yasaklayalım mı " mantığıyla olaya yaklaştı. 
   Jüri de bulunan şarkıcı Deniz Seki, birincilerden yana tavır koyup "Bir katilden şarkıcı seçilmesini kabul edemiyorum " diye ayrıldı. 
   
   BURAYA kadarını, konuyla ilgilenen herkes biliyor, ama bundan sonrası... 
   Tam bize uygun 
   "Deniz Seki'nin dedesi de adam öldürmüş, cinayet işlemiş, cezaevinde yatmış " 
   Haydaaa, buyurun, buradan yakın 
   Sanki Deniz Seki'nin, rahmetli dedesi de şarkıcı olmak istemiş, ya da olmuş 
   Sanki tartışma konusu Deniz Seki'nin dedesi... 
   
   HİKAYEYİ bilirsiniz, İkinci Dünya Savaşı'ndan sonra Almanya yeniden kuruluyor, bir Alman savaşta arkadaş olduğu Amerikalıyı çağırıyor, amacı, nasıl kalkındıklarını göstermek. 
   Bir gün, Frankfurt istasyonunda tren beklerlerken Alman, demiryolları işletmesini övüyor 
   "Burası, o kadar güzel ayarlanmıştır ki, her yedi dakikada bir, çeşitli yönlere tren geçer " 
   Amerikalı saatine bakıyor, birinci tren beş dakika sonra, ikinci tren sekiz dakika sonra, üçüncü tren iki dakika sonra, velhasıl yedi dakika ara hiç tutmuyor. 
   Amerikalı biraz müstehzi, kolundaki saati işaret ediyor 
   "Hani yedi dakikada bir geçerdi " 
   Alman müthiş kızgın 
   "Siz de Kızılderilileri öldürdünüz " 
   Deniz Seki'nin "adam öldüren şarkıcı seçilemez " itirazına, kızanların "Onun dedesi de katildi " diye ortaya çıkmaları, size hikayedeki Alman'ı hatırlatmıyor mu 
   
      
   
</TEXT>
</DOC>
