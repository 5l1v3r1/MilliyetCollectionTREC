<DOC>
<DOCNO> 246756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun11.html </URL>
<DATE> 2004/06/10/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Allavi, Kürtlere garanti verdi 
</HEADLINE>
<TEXT>

     Irak'ın yeni Başbakanı İyad Allavi'nin, hükümetin gelecek yılki seçimlere kadar Irak geçici anayasasına bağlı kalacağı konusunda Kürtlere garanti vererek, Iraklı Kürtlerin BM Güvenlik Konseyi kararına yönelik eleştirilerinin yol açabileceği bir krizi geçici de olsa önlediği bildirildi. 
     New York Times gazetesinin haberine göre, Allavi'nin bürosundan dün akşam yapılan açıklamada, yeni hükümetin bu yıl sonunda ya da Ocak ayında yapılacak demokratik seçimlere kadar geçici anayasaya 'tamamen bağlı' kalacağı dile getirildi. 
     Irak'taki Kürt partileri, Irak Kürdistan Demokratik Partisi IKDP ve Irak Kürdistan Yurtseverler Birliği IKYB , Güvenlik Konseyi'nde kabul edilen tasarıda geçici anayasaya atıfta bulunulmaması nedeniyle ve kararın Kuzey Iraklı Kürtlerin kazanımlarını garanti altına almadığı iddiasıyla Irak hükümetinden çekilme ve muhtemel bir bölünme tehdidinde bulunmuşlardı. 
     Bu arada, Allavi'nin açıklamasının, sadece geçiş hükümeti döneminde geçerli olmak üzere geçici çözüm sunduğu, hükümetin bu anayasaya bağlılığının yapılacak seçimlerle ortadan kalkacağı kaydediliyor. 
     Mevcut anayasa, izlenecek politikalar ve çıkarılacak yasalar konusunda Kürtlere veto yetkisi veriyor. 
     Haberde, BM Güvenlik Konseyi kararına tepki olarak çoğu Bağdat'ı terkederek Kuzey Irak'a dönen Kürt liderlerin, Başbakan Allavi'nin açıklamasını ihtiyatla karşıladığı, kendi aralarında sürekli olarak bölünme dahil Irak'ın geleceğine dair görüşmeler yaptıkları belirtildi. 
     
</TEXT>
</DOC>
