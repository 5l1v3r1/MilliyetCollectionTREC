<DOC>
<DOCNO> 239487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur40.html </URL>
<DATE> 2004/05/12/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Balçova'da yanan kafenin ruhsatındaki imza sahte çıktı 
</HEADLINE>
<TEXT>

     İzmir'in Balçova İlçesi'nde, 5 kişinin ölümüyle sonuçlanan yangının çıktığı Şarkevi Kafeterya'nın ruhsatındaki Balçova Belediye Başkanı'nın imzasının, sahte olduğu belirtildi. 
     İzmir 3. Ağır Ceza Mahkemesi'ndeki duruşmaya, hakkında 5 yıl hapis cezası istenen kafeteryanın işletmecisi tutuklu Sercan Sakın ile yangında ölen 5 kişinin aileleri katıldı. 
     Sakın'ın ağabeyi Serkan Sakın da duruşmada tanık olarak dinlendi. Sakın, yangın çıkışı sırasında kafeteryada bulunmadığını, ancak kafeteryanın kuruluş aşamasında kardeşine yardımcı olduğunu ve ruhsat işlemlerini birlikte yaptıklarını ifade etti. 
     Bunun üzerine mahkeme başkanı Enver Özçelik, Balçova Belediyesi'nden ruhsat işlemleriyle ilgili olarak gönderilen yazıda, ruhsatta, o dönemin belediye başkanı Ali İhsan Ülker'in imzasının sahte olduğunun belirtildiğini söyledi. 
     Bu arada, tanık olarak çağrılan Erkan Güneysu ile Gülgün Yiğit'in, izleyiciler arasında duruşmayı izlemeleri nedeniyle tanık olarak dinlenmemelerine karar verildi. 
     Yangında ölen Ebru Temelbasan'ın babası Mustafa Temelbasan, Cumhur Çolak'ın babası Selahattin Çolak ve Müjde Başkaya'nın babası Ahmet Başkaya, işletmeci ve sorumlularının cezalandırılmalarını talep ettiler. 
     Mahkeme heyeti, eksik belgelerin tamamlanması için duruşmayı erteledi. 
     Balçova Sakarya Caddesi'ndeki Şarkevi Kafeterya'da, 18 Şubat akşamı çıkan yangında, müşterilerden Müjde Başkaya, Dürdane Çakır, Gülhan Deniz, Cumhur Çolakoğlu ve Ebru Temelbaşar hayatını kaybetmiş, garsonlar Ozan Denizgezen ve Erhan Seyrek ise yaralanmıştı. 
     Gözaltına alınan kafeterya işletmecisi Sercan Sakın, sevk edildiği mahkemece tutuklanmıştı. 
     
</TEXT>
</DOC>
