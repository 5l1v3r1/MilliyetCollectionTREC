<DOC>
<DOCNO> 227694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur07.html </URL>
<DATE> 2004/04/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Alkollü içkilere zamlar, 'Herşey Dahil'le çalışan otelleri vurdu 
</HEADLINE>
<TEXT>

     Türkiye Otelciler Birliği TÜROB Başkanı Müfit Kaptanoğlu, alkollü içeceklere yapılan ÖTV artırımının ''Her şey dahil'' sistemiyle çalışan otellere zarar verdiğini söyledi. Turizm sektörünün son yıllarda sancılı günler geçirdiğini ve tesislerin para kazanmak için değil, sadece ayakta kalabilmek için açık tutulduğunu öne süren Kaptanoğlu, alkollü içeceklere yapılan son zammın özellikle ''Her şey dahil'' sistemi ile çalışan otelleri sıkıntıya soktuğunu belirtti. 
     Turizm sektörünün ayakta kalabilmesi için hükümetin bazı düzenlemeler yapması gerektiğini dile getiren Kaptanoğlu, şunları söyledi 
     ''Turistik işletmeler olarak 2004 yılı anlaşmalarını, 2003 yılında yaptık. Bu arada alkollü içecekler ve diğer girdilerimizin maliyeti arttı. Alkole iki kez zam yapıldı ve fiyatı ortalama yüzde 27 oranında arttı. Her şey dahil sistemi ile çalışan oteller, bu zamlardan büyük zarar gördü. Özellikle mart, nisan, mayıs ayları gibi düşük sezonlarda 4 ve 5 yıldızlı oteller 18 euroya oda satıyor. Bunun içinde beş öğün yemek ve sınırsız içecek var. 70 cl'lik rakının 18 milyon 500 bin lira olduğu bir ortamda bu tesisler nasıl para kazanacak Yapılan bu son zamlardan sonra bazı işletmeciler otellerini nisan, hatta mayıs ayında açmamayı düşünüyor.'' Özel Tüketim Vergisi'nin ÖTV lüks tüketim mallarına uygulanan bir vergi olduğunu anlatan Kaptanoğlu, turistik işletmelerde satılan alkollü içeceklerin lüks kategorisinde değerlendirilmesinin anlaşılamaz olduğunu ifade ederek, ''Biz ithalat yapıyoruz. Turist getirip, döviz kazandırıyoruz. Ama bunu yaparken Siz lüks davranıyorsunuz deniliyor. Bu anlayış doğru değil. Turistik tesisler, alkollü içeceklere uygulanan ÖTV'den muaf tutulsun'' diye konuştu. 
     Turistik tesislerde kullanılan LPG'ye de yüksek oranda ÖTV uygulandığını anlatan Kaptanoğlu, ''Bu uygulamanın kaldırılması için ilgili yerlere defalarca başvuru yaptık. Ancak bir sonuç alamadık. Türkiye için bu kadar döviz girdisi sağlayan turizm sektörü adeta kaderiyle baş başa bırakıldı'' dedi. 
     
     AKTOB BAŞKANI'NIN AÇIKLAMASI 
     Akdeniz Turistik Otelciler Birliği AKTOB Başkanı Osman Ayık da AA muhabirine yaptığı açıklamada, alkollü içeceklere yapılan zamların sektörün sıkıntılarını artıracağını söyleyerek, turizm sektöründe yeni düzenlemeler yapılmasının şart olduğunu öne sürdü. 
     Turizmde KDV ve ÖTV'nin mutlaka yeniden ele alınması ve düzenlenmesi gerektiğini ifade eden Ayık, şunları söyledi 
     ''Sektör olarak Türkiye'nin lokomotifiyiz. Bunu Sayın Başbakan da söylüyor ama iş ciddiye geldiği zaman bize bir destek yok. Bu sektöre destek lazım. Türkiye'de üç yıldır döviz kurlarında artış yok. Bizim maliyetler sürekli artmakta. Bu gidişle bu sektörün ayakta durması mümkün değil. KDV indirimi yapılmalı. Bu olmuyorsa sektörün bir şekilde desteklenmesi gerekiyor. Her maliyet bu sektörün sırtına bindirilerek nereyle gidilebilir. Rekabet ettiğimiz ülkelerin şartları bizden çok iyi. Bizim de aynı koşullara gelmemiz lazım.'' Ayık, Türkiye'de KDV oranlarının, İspanya ve Yunanistan'da uygulandığı gibi yüzde 7-9 oranlarına mutlaka çekilmesi gerektiğini de sözlerine ekledi. 
     
</TEXT>
</DOC>
