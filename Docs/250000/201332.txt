<DOC>
<DOCNO> 201332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun14.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da sinegog yakınında bir araç infilak etti 
</HEADLINE>
<TEXT>

     İtalya'nın Modena kentinde bir sinagog yakınında sabah erken saatlerde bir aracın infilak ettiği bildirildi. 
     Olaya ilişkin esrar perdesi ise henüz aralanamadı. Güvenlik birimlerinin intihar saldırısı ihtimali de dahil olmak üzere soruşturmayı çok yönlü olarak sürdükleri bildirildi. 
     Modena'dan gelen haberlere göre, olay TSİ 05.00 sıralarında meydana geldi. Filistinli bir göçmenin kullanıldığı belirtilen Peugeot 205 marka araç, Blasia Caddesi'nde alev almaya başladı. Yanmaya başlayan araca ilk müdahale sinagog önünde nöbet tutmakta olan iki polis tarafından yapıldı. Polislerin, alevleri söndürme ve sürücüyü araçtan çıkarma çalışmalarının sonuç vermediği ifade edildi. 
     Polislerin geri çekildikleri bir sıradaysa, LPG ile çalıştığı belirlenen aracın infilak ettiği, patlama esnasında araçta bulunan Filistinli sürücünün yaşamını yitirdiği belirtildi. Patlamanın yakın binalarda bazı camların kırılmasına neden olduğu, ancak ölen sürücü dışında, can kaybı veya yaralanma olmadığı belirtildi. 
     Patlamanın ardından yapılan ilk açıklamalarda ölen kişinin Ürdünlü olduğu belirtilmişti. 
     Modena'da Mazzini Meydanı ile Roma Meydanı'nı birbirine bağlayan Blasia Caddesi'nde meydana gelen olayın, sıradan bir intihar girişimi olabileceği de belirtiliyor. Sürücünün sinagogdaki korumalar tarafından farkedilmemek için Blasia Caddesi'ne ters yönden giriş yapmış olması da bir başka ihtimal. Roma Meydanı'ndaki Düklük Sarayı'nda 2003-2004 öğrenim yılının açılışı nedeniyle bu sabah İtalya genelkurmay başkanının da katılacağı bir törenin planlandığına dikkati çekenler de var. 
     
     BAKANDAN TERÖR SALDIRISI YORUMU 

     Olayın terör saldırısı niteliğinde bir eylem olup olmadığı henüz kesinlik kazanmazken, Parlamentoyla İlişkiler Bakanı Carlo Giovanardi'nin olayı Modena'daki Yahudi cemaatini hedef alan bir eylem olarak yorumlaması dikkati çekti. 
     Yahudi cemaatiyle dayanışma içinde olduklarını söyleyen Giovanardi, ''Suikastçinin kimliği ve amaçladığı hedef düşünüldüğünde, hadise son derece kaygı verici... Görüldüğü kadarıyla asıl amaç, korkunç bir eylem gerçekleştirmekti'' diye konuştu. 
     
</TEXT>
</DOC>
