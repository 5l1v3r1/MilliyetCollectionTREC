<DOC>
<DOCNO> 221525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko25.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ERDEMİR'den rekor üretim hedefi... 
</HEADLINE>
<TEXT>

     Ereğli Demir ve Çelik Fabrikaları T.A.Ş'nin ERDEMİR , 2005 yılı sonunda 4 milyon 500 bin ton yassı çelik üretimi hedeflediği bildirildi. 
     ERDEMİR Genel Müdürlüğü'nün yazılı açıklamasında, ERDEMİR ve Zonguldak Limanları arası Tren Ferisi Bağlantılı Demiryolu Projesi'nin hayata geçirildiği, Türkiye Taşkömürü Kurumu ile işbirliği geliştirilirken Divriği ve Hekimhan Maden Tesisleri'nin satın alınması için Özelleştirme İdaresi Başkanlığı'nca gerçekleştirilen ihalede de 28 milyon 500 bin dolarla en yüksek teklifin verildiği hatırlatıldı. 
     Müşterilerinin talepleri doğrultusunda gemi inşa sanayinin ihtiyaçlarının karşılanabilmesi amacıyla ABD'den 2. el levha haddeleme tesisi satın alınmasının yanı sıra otomotiv ve beyaz eşya sektörlerinin ihtiyaçlarının da hızlı bir şekilde karşılanması amacıyla SEKA-İzmit Çelik Servis Merkezi kurulması için çalışmaların başlatıldığı belirtilen açıklamada, şöyle denildi 
     ''Kuruluşundaki 265 bin ton yıl kapasitesini bugün 3 milyon 500 bin ton yıl seviyelerini çıkartan, yurtiçi ve yurtdışında yeni kapasitelerin kurulması ya da satın alınması faaliyetlerini yürüten ERDEMİR, ülkemiz demir-çelik sektöründeki yassı çelik üretim kapasitesini arttırmaya yönelik çalışmalarına devam etmektedir. ERDEMİR, 2005 yılı sonunda 4 milyon 500 bin ton yassı çelik üretimi hedeflemektedir. 
     Ayrıca fabrikamızın satın aldığı İskenderun Demir ve Çelik Fabrikası ile ERDEMİR'in dönüşüm yatırımlarıyla 2007 yılı için her iki kurumun yassı çelik üretim hedefi 7 milyon ton olarak belirlenmiştir. Şirketimiz 2004 yılı Nisan-Mayıs dönemi için yurtiçinden 2 milyon 600 bin ton, yurtdışından ise 1 milyon ton taleple karşı karşıya kalmıştır. Ülkemiz sanayisinin lokomotifi olan fabrikamız, kurulduğu günden bu yana imalat sanayinin ihtiyaçlarını karşılamasının yanında devletimize 4 milyar doların üzerinde kaynak aktarımı sağlamıştır.'' 
     
</TEXT>
</DOC>
