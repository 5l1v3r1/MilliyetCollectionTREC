<DOC>
<DOCNO> 223662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yazar/pulur.html </URL>
<DATE> 2004/03/19/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ah bir Avrupalı olsak 
</HEADLINE>
<TEXT>

   
   ŞU Avrupa'nın bizi bağrına basmasını, inanın o kadar heyecanla bekliyoruz ki, çok neşeli, çok şamatalı, çok eğlenceli olacak... 
   Mesela, diyelim, bugün Avrupalı olduk, 77 yaşındaki SSK emeklisi Ekrem Necdet Uzunhasanoğlu'nun, parası kurtulacak mı 
   Hangi para 
   Anlatalım... 
   
   SSK emeklisi Uzunhasanoğlu, bir gün oğluna dert yandı 
   "Oğlum, benim emekli aylığına bir şeyler oldu, herkes zam alırken, bizim aylık inmiş..." 
   Oğlu Ankara'ya SSK Tahsisler Dairesi'ne bir yazı yazıp, durumu sordu. 
   Cevap geldi 
   "Aylığınız 2002 yılından beri hacizli." 
   Nereden çıktı bu haciz 
   
   ARAŞTIRDILAR Uzunhasanoğlu, bir dönem, bir şirkette hem hissedarmış, hem de sorumlu müdürmüş, sonra hissedarlıktan da ayrılmış, sorumlu müdürlükten de, noter kanalıyla ilişkisini bitirdiğini bildirmiş. 
   Şirket, onun ayrılışından sonra SSK'ya borçlarını ödememiş, onlar da "Kör tuttuğunu sever" misali, Uzunhasanoğlu'nun emekli aylığına haciz koymuşlar oysa bir zahmet edip, şirketin evraklarına bakmamışlar, tebligat bile yapmadan, aylıktan kesmeye başlamışlar. 
   
   EHHH, canım bir yanlışlık olmuş, düzeltirler, aldıklarını geri verirler 
   Öyle mi dediniz 
   Ayıp ettiniz, alacağına şahin vereceğine karga bir yönetim anlayışı hiç böyle der mi 
   Uzunhasanoğlu yazdı, onlar cevap verdi 
   Cevaplar hiç değişmiyordu 
   "Sorumlu müdür olmanızdan kaynaklanan haczi kaldıramayız." 
   O istediği kadar, o tarihte sorumlu ben değildim, desin. 
   
   SAYFALARCA yazışma ve aylarca süren sinir savaşı, sonunda hakkını kabul ettiler 
   "Haklıymışsınız, haczi kaldırdık " 
   "Oh ne ala, ne güzel, o halde aylığımdan kestiğiniz parayı iade edin " 
   "Olmaaaaz, siz haciz tebligatına zamanında itiraz etmemişsiniz " 
   "Benim borcum yok, borç benim değil, sorumlu müdür başkası, bunu siz de kabul ettiniz, üstelik tebligat da yapmadınız ki itiraz edeyim " 
   Gel de bunu, Zonguldak SSK Müdürlüğü'ne anlat 
   
   YAZININ başında dediğimiz gibi, şu Avrupalı bizi bağrına bir bassa çok eğlenceli, çok neşeli olacak. 
   Muammer Karaca'nın ruhu şad olsun, "Biz 15 gün komünist olsak, komünizmi o hale getiririz ki Ruslar vazgeçer" dermiş... 
   Bakalım biz Avrupalı olunca, Avrupa ne kadar dayanabilecek 
   
      
   
</TEXT>
</DOC>
