<DOC>
<DOCNO> 200563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun23.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da türban yasağına Hıristiyan din adamları karşı çıktı 
</HEADLINE>
<TEXT>

     Fransa'da Katolik, Protestan ve Ortodoks kiliseleri temsilcileri, Cumhurbaşkanı Jacques Chirac'a gönderdikleri mektupta, okullarda türbanın yasaklanmasına karşı çıktı. 
     Hıristiyan Kiliseleri Konseyi CECF tarafından Chirac'a gönderilen mektupta, bu konuda çıkacak bir yasanın ''ayrımcı duygulara'' neden olacağı görüşü savunuldu. 
     Ülkede son zamanlarda laiklik uygulamasıyla ilgili tartışmaların boyutlarından endişe duyulduğu ifade edilen mektupta, en son 1905 yılında laiklik uygulamasına ilişkin çıkarılan yasaya bağlı kalınması istendi. 
     Hıristiyan din adamları, okullarda türban sorununun kanunla yasaklanarak çözülmesi girişimine karşı olduklarını bildirdi. 
     Fransa'da, laiklik uygulamasına ilişkin olarak, siyasi partiler ile çeşitli kurum ve kuruluşların görüşlerini dinleyen komisyon, raporunu Perşembe günü Chirac'a sunacak. 
     Anamuhalefetteki Sosyalist Parti, geçen ay Senato'ya okullara dini, siyasi ve felsefi simgelerle gelinmesini yasaklayan bir yasa teklifi sunmuştu. 
     
</TEXT>
</DOC>
