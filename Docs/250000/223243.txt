<DOC>
<DOCNO> 223243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas14.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbi olan ''Kedi kadın''ı izlemesin 
</HEADLINE>
<TEXT>

     Oscarlı ünlü aktris Halle Berry, çekimleri sona eren ''Kedi Kadın-Catwoman'' adlı yeni filminde giyeceği kıyafetin ''çok iddialı'' olduğunu, izleyenlerin ''adeta kalbinin duracağını'' belirtti. 
     Internetteki ''msn'' ve ''imdb'' sitelerinin haberlerine göre, Berry, daha önce ''Batman'' filminde Michelle Pfeiffer'ın canlandırdığı ''kedi kadın-cat woman'' karakteri üzerine kurulan filmi konusunda bazı ipuçları verdi. 
     ''Batman Dönüyor-Batman Returns'' adlı 1992 yapımı filmden bu yana ''köprünün altından çok suların aktığını'' belirten güzel yıldız, ''Bu yeni kedi kadın. Yani, tam 2004 model ve kostüm de hem çok iddialı ve seksi, hem de daha şehirli'' dedi. 
     ''Kedi kadın'' karakterini ikinci kez canlandıran oyuncu olduğunu hatırlatan 34 yaşındaki Berry, ''Biliyorsunuz kediler dokuz canlıdır. Bu yüzden tabii ki tek kedi kadın da ben değilim. Ben, dokuz kedi kadından biriyim'' diye espri yaptı. 
     Çekimleri tamamlanan ''Catwoman'', 30 Temmuz'da seyirciyle buluşacak. 
     
     BATMAN'İN DERDİ 

     ''Kedi kadının'' bir önceki maceradaki rol arkadaşı ''Batman'' ise güzel yol arkadaşının aksine halinden memnun değil. 
     Halle Berry, kostümünü ballandıra ballandıra anlatırken, beyazperdenin yeni Batman'i genç oyuncu Christian Bale, daracık kostümüne girmek için kelimenin tam anlamıyla debeleniyor. 
     ''Yarasa adam'' kostümünün darlığı nedeniyle sıkıntı çeken Bale'in bu çilesini setteki bir çalışan, ''Kostüm o kadar dar ki Christian ancak üç kişinin yardımıyla giyebiliyor. Önce vücuduna pudra sürüyor, sonra üç kişi kostümü çekerek sıkıntıdan kıpkırmızı olan Christian'a giydiriyor. Tam bir işkence'' sözleriyle aktardı. 
     ''Batman'' serisinin beşinci halkası olan ''Batman Begins'' adlı yapımın yönetmenliğini Christopher Nolan üstleniyor. 
     
</TEXT>
</DOC>
