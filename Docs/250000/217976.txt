<DOC>
<DOCNO> 217976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun47.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Pekin'deki görüşmeler cesaret verici 
</HEADLINE>
<TEXT>

     ABD Dışişleri Bakanı Colin Powell, Kuzey Kore'yi şüpheli nükleer silah programından vazgeçirebilmek amacıyla dün Çin'in başkenti Pekin'de başlayan 6'lı görüşmelerin cesaret verici olduğunu söyledi. 
     Powell, Senato Bütçe Komisyonu'nda yaptığı konuşmada, görüşmelerin ilk iki gününün olumlu geçtiğini, olumlu bir tavır sergilendiğini belirtti. 
     Öte yandan, görüşmelere yakın diplomatik kaynaklar, Kuzey Kore'nin, ABD ile en önemli anlaşmazlık konusu olan nükleer silah yapımı için zenginleştirilmiş uranyum programı bulunduğunu kabul etmemekte ısrarcı olduğunu kaydetti. 
     ABD, Kuzey'in halihazırda 1 ya da 2 nükleer bombası olabileceğini belirterek, Pyongyang yönetiminden sadece plütonyum geliştirmeye son vermesini değil, var olduğu sanılan uranyum programından da vazgeçmesini istiyor. 
     İlki geçen Ağustos'ta yine Pekin'de yapılan görüşmelerin ikinci turuna, Japonya, ABD, Rusya, Güney ve Kuzey Kore ile Çin katılıyor. 
     
</TEXT>
</DOC>
