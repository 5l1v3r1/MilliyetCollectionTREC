<DOC>
<DOCNO> 245335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo03.html </URL>
<DATE> 2004/06/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Daum’un kaleci hikayeleri Haber Analiz 
</HEADLINE>
<TEXT>

     Mehmet Demirkol 

Türk futbol tarihinin-en azından-istatistiki açıdan en başarılı kalecisi Rüştü Reçber’i İspanya’ya uğurlayışımızı hatırlayın. Onu gerçek bir dünya devinin bir numaralı pozisyonuna yollamıştık. Fatih Terim’in Milan’ın başına geçişiyle birlikte futboldaki en yüksek bireysel başarıydı bu. Barcelona’nın kalesinde bir Türk olacaktı. Laporta, seçim sürecinde onu transfer edeceğini 110 bin üyeye vaat etmişti. Seçildi. Rüştü yeni forması ve yüksek meblağlı kontratıyla Nou Camp’ta arz-ı endam etti... Sezon başı posterinde ortada Rijkaard ve Laporta’nın arkasında dimdikti. 
     Volkan Demirel, Kartalspor’da milli takım seviyesine çıkmış genç bir yetenekti. Büyük takımların, onlara oyuncu pişirip servis yapan başaltı ekiplerin dikkatini çekti. Önüne iyi kontratlar kondu. Direkt takıma girebileceği kulüplerden teklifler aldı. Ama o cesurca bir iş yapmaya karar verdi. Türkiye’nin büyük, ama belkide en istikrarsız kulübüne gitmeyi tercih etti. Kalede, -Barça’dayken bile ruhu Fenerbahçe’yi terk etmeyen-Rüştü varken... İki ümit milli, Recep Biler ve Oğuz Dağlaroğlu sırada beklerken Fenerbahçe’yle anlaştı. Bu kararından iki yıl sonra Fenerbahçe’yle şampiyon oldu, A Milli Takım kadrosuna çağrıldı ve yapılan hemen tüm anketlerde yılın kalecisi seçildi. 
     Biliyorsunuz, Frank Rijkaard, daha önce Vitor Baia, Bonano gibi muhteşem kalecileri perişan eden Barça kalesini Rüştü’ye vermedi. Eldivenleri, bir önceki yıl 14 lig, 6 Şampiyonlar Ligi maçında forma giyen ve dökülen Victor Valdes’e düşünmeden teslim etti. Ya 3 yabancı kontenjanını doldurmak istemedi, ya da Fenerbahçe’de antrenman yapma alışkanlığını kaybeden Rüştü’ye bu alışkanlığı kazandıramadı. Sonuçta Victor Valdes çok iyi bir sezon geçirdi, La Liga’nın en az gol yiyen 3. kalecisi oldu. Valdes gelecek sene de takımda 1. kaleci olacak. Volkan gibi milli takım seviyesine hala çıkamamasına rağmen. 
     Bugün küme düşen Celta’nın, hayatında hiçbir üst düzey başarı göstermemiş kalecisi Cavallero’ya talip olan Daum’un tavrını bütün bu hikayenin ışığında iyi değerlendirmek gerekiyor. Sezon başında Barça’da ilk 4 kaleci arasında düşünülmeyen Robert Enke’yi Fenerbahçe’ye alışını da unutmamak lazım. Volkan’ın yaptığı çıkışa rağmen yine bir 1. kaleci arayışını anlamak mümkün değildir. Cavallero 2 milyon Euro’dan aşağı bir yıllık paraya Türkiye’ye getirilemez. O Arjantin Milli Takımı’nın kalecisi olması vasfı ve bonservissiz transfer olma avantajıyla pahalı bir oyuncu. İsmiyle 1. kaleci olmayı hak ediyor ama performansı, özellikle de bu yıl ortaya koyduğu oyunla asla ne bu paraya ne de bu unvana yakıştığı söylenebilir. Özellikle de 6 yabancı sınırlaması gözönüne alındığında... 
     Fenerbahçe’nin bir kaleciye daha ihtiyacı olduğu açık. Ama elinde iki milli ve gelecek vaat eden kaleci varken, yüksek maliyetli, yabancı kontenjanını zorlayan ve Cevallero gibi vasat oyuncuların peşine düşmek mantıklı değil. Barça Rüştü’yü gözden çıkarıp Volkan’dan iyi olmayan Valdes’e kaleyi teslim edebiliyorsa, Fenerbahçe de benzer bir şey yapabilmelidir. 
     Volkan, Şampiyonlar Ligi’ni kaldıramaz demek, asla bu seviyede oynayamaz demektir. Yedek kulübesinde mi bu seviyeye çıkacak Yapmayın... O milli takım kalecisi... 
     Ve Daum eğer illa kaleci konusunda bir hamle yapmak istiyorsa ilk yapması gereken, kalçasındaki sakatlık nedeniyle iyi antrenman veremeyen Eike Immel’in yerine yeni bir kaleci antrenörü bulmaktır. 
     
</TEXT>
</DOC>
