<DOC>
<DOCNO> 200718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur62.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu, İcra İflas Kanun Tasarısını TBMM'ye sevkedecek 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Bakanlar Kurulu'nda İcra İflas Kanunu'nda değişiklik yapılmasıyla ilgili kanun tasarısının Meclis'e sevkine karar verildiğini bildirdi. 
     Çiçek, Bakanlar Kurulu'nda geçtiğimiz günlerde ABD'ye yaptığı ziyaret ve Türk-Amerikan ilişkileri konusunda Bakanlar Kurulu'na bilgi verdiğini kaydetti. 
     Cemil Çiçek, 2004 yılının, Türkiye açısından çok önemli olduğunu ve 2004 yılının dünyada Türkiye yılı olacağını belirtti. Çiçek, Türkiye'de NATO zirvesinin yapılacağını, ABD Başkanı'nın Türkiye'ye geleceğini, İslam Konferansı Örgütü'nün Türkiye'de toplanacağını anlatarak, bunların Türkiye'nin tanıtımı ve dış politikası açısından önemli gelişmeler olduğunu vurguladı. Çiçek, Bakanlar Kurulu'nda bu konuya ilişkin değerlendirmelerde bulunduklarını ifade etti. 
     Devlet Bakanı Beşir Atalay'ın, ulusal televizyonların genel yayın müdürleri ve basın sektörünün önde gelen isimleriyle yaptığı toplantıya ilişkin Bakanlar Kurulu'na bilgi verdiğini belirten Çiçek, ''Belirli olaylardan sonra, zaman zaman sizi de bizi de sıkıntıya sokan olaylar yaşanıyor. Yayınlamamanız gerekenler yayınlanıyor. Belki bilgi eksikliği, belki rekabetten... Ama nedeni ne olursa olsun bunların iyi ilişkiler içerisinde değerlendirilmesi gerekiyordu. Sayın Atalay, yaptığı toplantıyla ilgili olarak Bakanlar Kurulu'na bilgi vermiştir'' diye konuştu. 
     Çiçek, Bakanlar Kurulu'nda İcra İflas Kanunu'nda değişiklik yapılmasıyla ilgili kanun tasarısının Meclis'e sevkine karar verildiğini bildirdi. Çiçek, sözlerini şöyle sürdürdü 
     ''Tasarı, bakanlığımız tarafından, Hazine ile birlikte hazırlanmıştır. Bunun maksadı şudur Ekonomini etkin ve verimli olarak işleyebilmesi için herşeyden önce işletmelerin çalışmaları, borçlarını ödeyebilecek ve alacaklarını tahsil edebilecek durumda olmaları gerekmektedir. Arka arkaya yaşanan krizler nedeniyle birçok şirket borçlarını ödeyemez duruma gelmiştir. Bir taraftan alacakların tahsili, ama öbür taraftan bu müesseselerin hayatiyetlerini sürdürmeleri lazım. Bu konu, sadece bir alacak-borç ilişkisi değil, bu işletmelerde çalışan birçok insan var, işçi ve aileleri var. Bir taraftan alacağın tahsilini imkan veren, öte yandan varlıklarını sürdürerek borçlarını ödemelerine imkan veren bir yeni anlayışın icra iflas hukukuna egemen olması gerekmektedir. Bu ikisini dengeleyebilecek yeni bir düzenlemeyi Meclis'e sevketmeye bugün karar verdik.'' 
     
</TEXT>
</DOC>
