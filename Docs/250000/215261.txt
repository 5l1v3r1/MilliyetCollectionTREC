<DOC>
<DOCNO> 215261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/yasam/yas00.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fanatik taraftarın 'Organ kardeşliği' 
</HEADLINE>
<TEXT>

   Stadyumlara 'Ölmeye geldik' sloganıyla doluşan fanatik taraftarlar, bu kez organ bağışıyla 'hayat vermek' için bir araya geldi 
      Ayşegül Aydoğan 
   
   Futbolun fanatik taraftarlarının yardımsever yüzünü görmek de varmış 
   Fenerlist ve Fenerbahçeliler Derneği üyesi 'fanatik Fenerli' turizmci Bülent Ödev'in geliştirdiği fikirle, üç büyük takımın taraftarları, Türkiye'nin en önemli sağlık sorunlarından organ bağışına duyarlılığı artırmak için aynı kampanyada buluştu. Türk Böbrek Vakfı'nın işbirliğiyle yürütülecek kampanya için, taraftarlara takım renklerini taşıyan organ bağış kartları bastırıldı. Amaç, 'fanatiklerin' el ele verebileceğini göstermek ve bu yolla 'organ bağışı'na ciddi bir destek sağlamak. 
   
   Bir 'böbrekle', iki kuş 
   Kampanyanın lokomotifi ve fikir babası Ödev, "Adı Fener olan muhabbet kuşuma yem alırken FB logolusunu seçiyorum" diyecek kadar fanatik. Neden diğer takımları da dahil ettiklerini ise Ödev, şöyle açıklıyor 
   "Amacımız, sadece futbolla yatıp kalkan insanların bu tip pozitif şeylerle ilgilenmesi. 'Sadece Fenerlilerin organlarını alıyoruz' deseydik, daha çok ilgi çekebilirdik ama önemli olan, tüm taraftarların içinde olması." 
   Taraftarın terörist imajıyla eşdeğer tutulmasından şik yet eden Ödev, 'Biz de okumuş insanlarız' deyip şöyle sürdürüyor 
   "Fanatiklikse, evimde domatesle limon bile bir araya gelmez. Ama iş bu konulara gelince, zaman ayırmayı seviyorum. Amacımız, insanların birbirlerine yardım için elini taşın altına sokmasını sağlamak." 
   Üç büyükler yani Galatasaray, Fenerbahçe ve Beşiktaş dışında diğer takımların taraftarlarından da teklif aldıklarını belirten Ödev, bir ay önce başlayan kampanyayı, Beşiktaş ve Galatasaray'ın da internet sitelerinden duyurmasını isteyip bağış kartını dolduranların 'fanatikliğini' de şöyle anlatıyor 
   "Benim organlarım şu takımın taraftarına verilmesin diye espri yapanlar var. 'Rakip takımlara verebilecek miyim ' sorusu da en sık duyduklarımızdan." 
   
   'Futbolla uyandıracağız' 
   Türk Böbrek Vakfı Başkanı Timur Erk ise hedeflerini şöyle açıklıyor 
   "Franco, İspanya'yı yıllarca üç 'F' ile uyutmuş. Futbol, fiesta ve flamenko. Futbol Türkiye'de de çok seviliyor. Biz futbolu vatandaşı uyutmak için değil, bu kampanyayla uyandırmak için kullanmak istiyoruz." 
   Türkiye'de diyalize giren böbrek hastalarının 5 bin 500'ünün organ nakli için sırada beklediğine işaret eden Erk, sözlerini şöyle bitiriyor "Bir diyaliz hastasının devlete maliyeti yıllık yaklaşık 20 bin dolar. 25 organ nakli merkezimiz var. Altyapı, ekip konusunda sorun yok. Ama organ bağışı için olmayan tek şey, duyarlılık." 
   
   'Canlı'dan bağışlar daha fazla    Türkiye'de 20 bin hastanın hemodiyaliz, 3 bin 100 böbrek hastasının da periton karın diyalizi gördüğünü söyleyen Hemodiyaliz Servisi Sorumlusu Dr. Bilal Görçin de, "Bunların hepsi potansiyel nakil adayı" diyor. Görçin'in verdiği bilgilere göre, Türkiye'de 2000'de 270, 2001'de 475, 2002'de 549 böbrek nakli yapıldı. Bunların yüzde 20'si kadavradan, yüzde 80'i canlıdandı. Dünyada ise durum, bunun tam tersi. Yani kadavralardan organ bağışı çok daha fazla... 
   
   
</TEXT>
</DOC>
