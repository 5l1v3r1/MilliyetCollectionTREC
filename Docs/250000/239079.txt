<DOC>
<DOCNO> 239079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy10.html </URL>
<DATE> 2004/05/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
YTP "Erdoğan'ın yaptığı konuşma tehdit edicidir" 
</HEADLINE>
<TEXT>

     Yeni Türkiye Partisi YTP Genel Sekreteri Metin Şahin, Başbakan Recep Tayyip Erdoğan'ın, AK Parti TBMM Grup toplantısında yaptığı konuşmayı ''tehdit edici'' olarak nitelendirdi. 
     Şahin, yaptığı yazılı açıklamada, AK Parti iktidarının, YÖK Yasası'nı değiştirmek konusundaki kararlılığını, Meclis iradesi ve olmayan sosyal mutabakata dayandırdığını ileri sürdü. 
     Şahin, şunları kaydetti 
     ''Başbakan Erdoğan'ın, grup toplantısında yaptığı konuşma tehdit edicidir. Milli iradeyi Meclis'teki çoğunluğun diktasına dönüştüren bir ürkütücü üslupla karşı karşıya bulunuyoruz. 
     Rüzgar eken fırtına biçer. İktidarın bu tutumundan halkımız ve Türkiye zarar görecektir. Başbakan, hiddetini ve sesini yükselttikçe piyasalar altüst olmaktadır. Daha önceki krizlerde Merkez Bankası'nın piyasalara döviz satmadığı düşünülürse ve bugün döviz satıyorsa yaşanacakların ne olacağı şimdiden görünmeye başlamıştır. 
     Demokrasiyi özümseyemeyenlerin muhafazakarlığı bir yana demokrat bile olamadıklarına şahit oluyoruz.'' 
     
</TEXT>
</DOC>
