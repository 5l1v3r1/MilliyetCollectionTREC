<DOC>
<DOCNO> 243580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy09.html </URL>
<DATE> 2004/05/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Tüzmen stresini ölçürdü, sonuç memnun etti... 
</HEADLINE>
<TEXT>

     Devlet Bakanı Kürşad Tüzmen, Ortadoğu'da yaşanan olayların asıl sebebinin fakirlik olduğunu söyledi. 
     Tüzmen, Gaziantep'te Özel Sanko Okulları 3. Bilim Şenlikleri açılış törenine katıldı. 
     Öğrencilerin hazırladığı bilim standlarını gezen Tüzmen, öğrencilere hazırladıkları konularla ilgili çeşitli sorular sorduktan sonra bir standtaki stres ölçme aletine elini koyarak ''stresini'' ölçtürdü. Stresinin olmadığını gören Tüzmen, ''Demek ki her şey yolunda, herhangi bir stresimiz yok'' dedi. 
     Daha sonra Ortadoğu politikası ve son gelişmeler hakkında gazetecilerin sorularını yanıtlayan Tüzmen, Ortadoğu'da meydana gelen olayların asıl sebebinin fakirlik olduğunu savundu. 
     Türkiye'nin esas politikasının komşu ve çevre ülkelerle ticari ve yatırım seviyesini en üst düzeye çıkarmak olduğunu belirten Tüzmen, şöyle konuştu 
     ''İzlediğimiz bu politika sayesinde komşu ülkelerle olan ticari hacmini toplam ihracat payımız içinde yüzde 3'ten yüzde 15'e çıkardık. Türkiye'nin hedefi komşularla olan ticari hacmini toplam ihracatımız içinde olan payını yüzde 30'lar seviyesine çıkarmaktır. Bu konuda çalışmalarımız hızla devam ediyor.'' Tüzmen, bölgede kalıcı barışın, kalıcı ticari ve siyasi ilişkilerden geçtiğine inandıklarını, komşularla olan ticari ilişkileri geliştirmek istediklerini ifade ederek, ''Bütün dünyadaki ülkeler kendi komşularıyla ticari ilişkileri çok fazla olduğu halde Türkiye'nin komşularıyla ticari ilişkilerinin çok az kalması anlamsızdır'' diye konuştu. 
     Türkiye'nin özellikle komşu ülkelerle olan ilişkilere çok önem verdiğini, bu stratejiyi uygulamaya çalıştıklarını, bu konuda da başarılı olduklarına inandıklarını belirten Tüzmen, sözlerini şöyle sürdürdü 
     ''Bazı ülkeler Suriye'ye ambargo uygulamak isteyebilir. Biz kendi komşumuz olan bütün ülkelerle olduğu gibi Suriye ile de ticari ilişkilerimizin gelişmesi için bir grup işadamı ve politikacılarımızla birlikte yarın Suriye'ye gidiyoruz. Bu gezi tamamen bizim komşuluk ilişkilerimizle ilgilidir. Komşularımızla yaptığımız ticaret sonunda iki ülkenin milli gelirinde artış var mı Eğer varsa bizim için bu önemlidir. Ortadoğu'daki yaşanan olayların asıl nedeni ise fakirliktir. Bölgedeki fakirlik sorunu çözülürse bölgede kalıcı barışın olacağından eminim.'' 
     
</TEXT>
</DOC>
