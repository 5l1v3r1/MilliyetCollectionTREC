<DOC>
<DOCNO> 232576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo14.html </URL>
<DATE> 2004/04/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Cavcav'dan, Serkan için Fenerbahçe'ye 3 gün süre... 
</HEADLINE>
<TEXT>

     Gençlerbirliği Kulübü Başkanı İlhan Cavcav, Serkan'ın transferi için Fenerbahçe'ye 3 gün süre verdiğini söyledi. 
     İlhan Cavcav, Ankaragücü maçında, Fenerbahçe Kulübü Başkan Vekili Nihat Özdemir ile Serkan'ın transferi konusunda görüştüklerini belirterek, "Nihat Özdemir ile konuştuk ve Serkan'ın transferi konusunda Fenerbahçe'ye Çarşamba gününe kadar süre verdim. Bu süre içerisinde bizim istediğimiz ücreti vermeyi kabul ederlerse, Serkan'ı Fenerbahçe'ye verebileceğimizi söyledim" dedi. 
     Gençlerbirliği'nden satacakları tek futbolcunun Serkan olacağını vurgulayan Cavcav, "Büyük hedefleri olan kulübüz. Gelecek sezon için de mevcut kadromuzu koruyarak, yapacağımız kaliteli takviyelerle de zirve mücadelemizi sürdüreceğiz" diye konuştu. 
     Cavcav, A Milli takımın başına giden Ersun Yanal'dan boşalan teknik direktörlüğe Erdoğan Arıca veya Aykut Kocaman'ın getirilmesi yönünde bir düşünceleri olduğunu kaydetti. 
     
</TEXT>
</DOC>
