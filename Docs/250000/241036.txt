<DOC>
<DOCNO> 241036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur07.html </URL>
<DATE> 2004/05/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dayak yiyen hakeme 100 miyon lira tazminat .. 
</HEADLINE>
<TEXT>

     Adana'da 2 yıl önce yönettikleri karşılaşma sırasında bir amatör futbol kulübünün oyuncuları ve antrenörü tarafından dövülen hakem, mahkeme kararıyla toplam 700 milyon lira manevi tazminat almaya hak kazandı. 
     AA muhabirinin aldığı bilgiye göre, Adana İncirlik Stadı'nda Kuzey Adana ile Kürkçülerspor arasında oynanan amatör küme maçında karşılaşmanın hakemi Gökhan Güneşer, maç sırasında Kürkçülerspor'lu futbolcu, yönetici ve antrenörün saldırısına uğradı. 
     Kürkçülerspor yöneticisi Soner Aydın, Antrenör Temur Ergun ile futbolcular Yaşar Yılmaz, Gökhan Güngör, Mehmet Mezyet Eker, Hacı Mehmet Tosun, Mustafa Erman Ongun ve Metin Ergün'e, İl Spor Ceza Kurulu tarafından 5 yıl spordan men cezası verildi. 
     Hakem Gökhan Güneşer, bu cezayla yetinmeyerek, olayı mahkemeye intikal ettirdi. Adana 3. Asliye Ceza Mahkemesi'nde görülen davada, yönetici ve futbolculara 2 ay 20'şer gün hapis cezası ile 654'er milyon para cezası verildi. Sanıkların geçmişte herhangi bir sabıkalarının bulunmaması nedeniyle cezalarının ertelenmesine karar verildi. Yönetici Soner Aydın dışında davalı 7 kişinin, Hakem Gökhan Güneşer'e 100'er milyon lira manevi tazminat ödemesi de kararlaştırıldı. 
     Davacı Avukatı Bağdegül Bozkurt, gözlemci, temsilci raporları ve gazete kupürleriyle destekledikleri davada, kazanılan tazminatın aynı sorunu yaşayan hakemler için bir örnek oluşturabileceğini söyledi. 
     Bozkurt, yaptıkları araştırmada, futbolcuların gelirlerinin bulunmadığını ve çalışmadıklarını, bu nedenle daha yüksek miktarda tazminat alamadıklarını ifade etti. 
     
     ''HAKEMLİĞİN ONURUNU KORUDUK'' 
     Türkiye Faal Futbol Hakem ve Gözlemcileri Derneği Adana Şube Başkanı Kadir Özdemir, hakemlerin, kendilerine yapılan fiili saldırı ve küfrü sineye çekmeyeceklerini belirterek, ''Herkes yaptığıyla kalmamalı'' dedi. 
     Büyük baskılara rağmen davalarından vazgeçmediklerini belirten Özdemir, şunları söyledi 
     ''Arkadaşlarımızın haksız yere dayak yemesini hazmedemedik. Bölge Ceza Kurulu'nun verdiği 5'er yıl spordan men cezasının yanı sıra dernek yöneticileri olarak kendi aramızda para toplayarak dava açılmasını sağladık. Bu sırada davadan vazgeçmemiz ve barışmamız için bizlere büyük baskılar oldu. Saldırının affedilir bir tarafı yoktu. Hakemlik müessesesinin onurunu koruduk. Ayrıca bu çalışma Türkiye'de diğer hakemlerin de önünü açacaktır.'' Özdemir, geçtiğimiz günlerde Ceyhan Stadı'nda yapılan İskenderun Demirçelikspor ile Mersin Camspor arasında oynanan 3. Lig'e yükselme karşılaşmasını yöneten Abdulvahit Gökkaya'nın da futbolcuların saldırılarına maruz kaldığını belirterek, ''İskenderun Demirçeliksporlu yönetici ve futbolcuları da aynı avukat vasıtasıyla mahkemeye verdik'' diye konuştu. 
     
     HAKEM GÜNEŞER ''PARAYI HAYIR KURUMUNA VERECEĞİM'' 
     Kürkçülerspor'lu futbolcular tarafından dövülen orta hakem ve Beden Eğitimi Öğretmeni Gökhan Güneşer, futbolda şiddetin önlenmesi için ağır ve caydırıcı cezalar gerektiğini belirterek şunları söyledi 
     ''Dernek Başkanı Kadir Özdemir ile İl Hakem Kurulu Başkanı Fahri Durmuş'un desteğiyle açtığımız davada kazandığımız tazminatları hayır kurumuna bağışlayacağız. Bizlerin parayla işi yok. Amacımız, bu gibi hırçın ve futbol ahlakından yoksun kimselere gerekli dersi vermektir.'' 
     
</TEXT>
</DOC>
