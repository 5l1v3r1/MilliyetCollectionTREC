<DOC>
<DOCNO> 238469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonyas07.html </URL>
<DATE> 2004/05/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Eurovision finalistlerinin Türkiye'ye gelişi bugün tamamlanacak... 
</HEADLINE>
<TEXT>

     49. Eurovision Şarkı Yarışması'nın finaline katılacak ülkelerin tamamı, bugün Türkiye'de olacak. 
     TRT Genel Müdürlüğü'nden yapılan yazılı açıklamaya göre, yarı finalde yarışacak ülke ekiplerinin tamamı ile finalde yarışacak Fransa ve Avusturya ekipleri Türkiye'ye geldi. 
     Finalde yarışacak diğer ülkeler Almanya, Belçika, İngiltere, İzlanda, İrlanda, İspanya, İsveç, Norveç, Polonya, Romanya, Rusya Federasyonu ekipleri ise bugün değişik saatlerde İstanbul'da olacak. 
     Yarı final ekipleri provalarına 5 Mayıs'tan itibaren başlarken, son teknolojiyle kurulan ve yayını görsel bir müzik şölenine dönüştürecek ses ve ışık sistemleri de bu provalar sırasında uygulanıyor. 
     Provaların hemen ardından düzenlenen basın toplantılarında da yarışmacılar ve eserleri tanıtılırken, yarışmacı ekipleri İstanbul ve Boğaz turlarıyla da tarihi ve turistik yerleri tanıma imkanı buluyor. 
     Finale katılacak ülkelerin provaları da yarından itibaren başlayacak. 
     Buna göre, sırasıyla İspanya, Avusturya, Norveç, Fransa, Almanya, Belçika, Rusya, İzlanda, İrlanda, Polonya, İngiltere, Türkiye, Romanya ve İsviçre ekipleri yarın ilk provalarını yapacak. 
     Öte yandan, 49. Eurovision Şarkı Yarışması'nın yarı final ve final canlı yayınları TRT tarafından gerçekleştirilecek. 
     Diğer özel televizyon kanalları da canlı yayınları ücret karşılığında TRT'den temin edebilecek. 
     Özel kanalların canlı yayın araçları, EBU kuralları çerçevesinde salonun dışında belirlenen alanı yayınları için kullanabilecekler. 
     
</TEXT>
</DOC>
