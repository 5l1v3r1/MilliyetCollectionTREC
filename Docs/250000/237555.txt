<DOC>
<DOCNO> 237555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy33.html </URL>
<DATE> 2004/05/05/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Baykal, Edirne'de "Kakava Ateşi" yaktı.. 
</HEADLINE>
<TEXT>

     CHP Genel Başkanı Deniz Baykal, Edirne'de Romenlerce geleneksel olarak düzenlenen Kakava ve Bahar Şenlikleri'ne katıldı. 
     Sarayiçi'nde Romenler tarafından coşkuyla karşılanan Baykal, Edirne Valisi Fahri Yücel, Belediye Başkanı Hamdi Sedefçi ve milletvekilleriyle birlikte ''Kakava Ateşi''ni yaktı. 
     Baykal, beraberindeki bir grup partili, Vali Yücel, Belediye Başkanı Sedefçi ile birlikte, Tarihi Kırkpınar Yağlı Güreşleri'nin yapıldığı Sarayiçi'nde Tribün altında, etli pilav yiyerek ayran içti. Romenler tarafından sepet, aynalı süpürge, bıçak ve karanfil hediye edilen Baykal, bir süre karanfili kulağının arkasına taktı. 
     Baykal, gazetecilerin Hıdrellezi nasıl değerlendirdiğini sorması üzerine, ''Çok hoş geleneklerimiz var. Geleneklerimizin önemli kısmı tarihin içinden bizim kültürümüzün parçası olarak şekillenmiş durumdadır'' dedi. 
     CHP Genel Başkanı Baykal, şöyle devam etti 
     ''Bazı yerlerde Hıdrellez, bazı yerlerde Hızırilyas diye, bazı yarlerde Kakava Şenilikleri diye biliniyor. Ama tümünün ortak bir anlamı vardır. Bugün, dünyanın büyük coğrafi değişiminden yola çıkarak, bir yenilenme, bir başlangıç ve kötülük ve olumsuzlukların sona erdiği, her şeyin daha iyi olacağının ümit edildiği bir geçiş döneminin simgesi olarak kutlanır. Doğada bir bitiş ve başlangıç olan bugünün, sadece coğrafi bir yenilenme ve değişme olarak düşünülmesi yeterli olmaz. İnsanlar bunu kendi yaşamlarına ve toplumlarına aktarmalıdır.'' 
     
     Barış, güvenlik ekonomi refah 
     Bu tür hoş geleneklerin benimsenerek, sahiplenilmesi gerektiğini dile getiren Baykal, bu taze başlangıcın Türkiye, Ortadoğu ve dünya için gerçekleşmesini diledi. 
     Baykal, ''Bir dönemin bittiği, yeni başlangıcın yaşandığı bugünde, Türkiyemizin ve dünyamızın önce barış, güvenlik ve huzura, arkasından ekonomik refaha ihtiyacı vardır'' diye konuştu. 
     Herkesin kimliği, inancı ve etnik kökenine saygı gösterilen özgür bir toplumun gerçekleşmesini istediklerini belirten Baykal, ''Bütün insanların yoksulluk, işsizlik, haksızlık ve adaletsizlikten kurtulması ve Türkiye'nin bu güzel günlere yönelmesini diliyoruz'' dedi. 
     
</TEXT>
</DOC>
