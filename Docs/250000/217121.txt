<DOC>
<DOCNO> 217121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun16.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basınında Türkiye haberleri... 
</HEADLINE>
<TEXT>

     Alman gazeteleri, Başbakan Gerhard Schröder'in ziyareti nedeniyle Türkiye ile ilgili birçok değişik habere yer verdi. 
     Frankfurter Allgemeine Zeitung gazetesi, ''Avrupa'nın Kenarında Güçlü Gelişme'' başlığıyla verdiği haberde, Türkiye'de son yıllarda büyük ve dinamik bir gelişme yaşandığını, Başbakan Recep Tayyip Erdoğan'ın en büyük başarılarından birinin enflasyonu düşürmek olduğunu yazdı. 
     Türkiye'deki ekonomik gelişmelerin anlatıldığı haberde, Türkiye'de bağımsız danışmanlık yapan Amerikalı David Edgerly'nin, ''Avrupa'nın Türk sanayiinin rekabet gücünden endişe etmesine gerek yok'' şeklindeki sözlerine yer verildi. 
     Beko şirketinin Alman Grundig şirketini satın almasının da Türkiye'nin rekabet gücünün bir işareti olduğunu kaydeden Edgerly, tek sorunun sermaye yetersizliğinden dolayı ekonomik büyümenin belirli sınırlar içinde kalması olduğunu söyledi. 
     Cumhurbaşkanı Ahmet Necdet Sezer'i de tanıtan gazete, ''Sezer'in olağan bir vatandaş olduğunu, ancak olağan bir Cumhurbaşkanı olmadığını, Yargıtay başkanı olduğu dönemde hukuk devleti ve sorumluluk bilinciyle özellikle rüşvet olaylarına karşı yoğun şekilde mücadele ettiğini'' yazdı. 
     Sezer'in mütevazı bir yaşam sürdürdüğü, eşiyle birlikte alışverişe gittiği anlatılan haberde, akrabalarının da Cumhurbaşkanı hakkında ''hayatı boyunca çok çalıştığını ve çok dürüst olduğunu'' söyledikleri kaydedildi. 
     Cumhurbaşkanı Sezer'in ''bir noter gibi önüne getirilen her yasayı imzalamadığı'' ifade edilen haberde, Sezer'in ABD'nin Irak'a müdahalesine de yasal olmadığı gerekçesiyle karşı çıktığı hatırlatıldı. 
     Berliner Morgenpost gazetesi de, ''Bir Kez Avrupa, Bir Kez Asya'' başlığıyla verdiği haberde, İris Alanyalı'nın ''Türkiye İçin Kullanım Rehberi'' adlı romanından alıntılara yer verdi. Haberde, yazarın İstanbul, İzmir, Trabzon ve Antalya çevresinde yaşadığı olaylar anlatıldı. 
     Berliner Morgenpost ve Die Welt gazeteleri, Ankara'daki Almanya Büyükelçiliği avukatı Mehmet Köksal ile yapılan bir röportaja da yer verdiler. 
     Köksal, Türkiye'nin AB üyeliğine henüz hazır olmadığını ileri sürdü ve Türkiye'deki milliyetçilerin de egemenliklerinin kesintiye uğrayacağı endişesiyle AB üyeliğine karşı olduklarını söyledi. Buna rağmen Türkiye'nin 7 ya da 8 yıl içinde AB'ye üye olabileceğini kaydeden Köksal, üyelik durumunda, başta işsizlik olmak üzere tüm sorunların hemen çözüleceğini ve refah düzeyinin hemen yükseleceğini düşünmenin yanlış olacağını belirtti. 
     Türkler ve Almanların da birbirlerini yeteri kadar tanımadıklarını ifade eden Köksal, bunda her iki ülkenin de hataları ve eksiklikleri olduğunu savundu. 
     
</TEXT>
</DOC>
