<DOC>
<DOCNO> 220256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sondun24.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da depremzedeler isyan etti... 
</HEADLINE>
<TEXT>

     İran'ın Bem kentinde meydana gelen deprem faciasının üzerinden iki ay geçmesine rağmen zorlu yaşam koşullarında hayatını sürdürmeye çalışan depremzedeler isyan etti. 
     Şark gazetesinin bugünkü haberine göre, verilen sözlere rağmen sağlık hizmetlerinin yetersiz kalması, öğrencilerin eğitimlerini başka bölgelerde yapmasının sağlanamaması ve yaşamın halen çadırlarda sürmesinden rahatsız olan halk önceki akşam isyana kalkıştı. 
     Yaklaşık 8 saat süren isyan sırasında, 500 civarında depremzede arabaları yakarak, geçici konut olarak kullanılan konteynerleri tahrip ederken, polis göstericilere müdahalede bulundu. 
     Bölge yetkilileri, motosikletli kişilerin göstericileri kışkırttığını, ancak can kaybı olmadığını söylerken, Fars haber ajansı, kalabalığa açılan ateşte iki kişinin yaralandığını bildirdi. 
     Bem kentinin bağlı olduğu Kirman eyaleti valilik bürosu, medyayı uluslararası yardımı abartarak bölge halkını her şeyin kolay halledilebileceğine inandırmakla suçladı. 
     Geçen yıl 26 Aralık'ta tarihi Bem kentinde meydana gelen deprem faciasında, 43 bin kişi ölmüştü. 
     
</TEXT>
</DOC>
