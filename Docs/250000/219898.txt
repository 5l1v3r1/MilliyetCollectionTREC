<DOC>
<DOCNO> 219898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/guncel/agun.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trenlerde içki yasağı 
</HEADLINE>
<TEXT>

   Trenlerde yemekli vagonlara getirilen içki yasağı yolcuların tepkisini çekerken, TCDD "Yeşilay'cı talepler vardı" dedi 
      YILDIZ YAZICIOĞLU Ankara 
   
   TCDD, trenlerindeki yemekli vagonlarda sigara içilmeyen bölüme aynı zamanda içki yasağı getirdi. Yolcuların tepkisini çeken uygulamanın yılbaşından itibaren başladığını kaydeden Birleşik Taşımacılık Çalışanları Sendikası BTS Başkanı Fehmi Kutan, bu nedenle personel kıyımı da yapıldığını söyledi. Devlet Demiryolları ise gerekçeyi Basın Müşaviri Mehmet Aycı aracılığıyla "Yeşilay'cı talepler nedeniyle yapıldı" diye açıkladı. 
   Kutan'ın verdiği bilgilere göre içki yasağı nedeniyle şubatta Ankara-İstanbul tren seferinin birinde, yolcularla personel arasında tartışma çıktı. Trende bulunan TCDD Genel Müdür Yardımcısı Ali Kemal Ergüleç de, içki yasağını kabul ettirmek üzere yolcularla tartıştı. Ergüleç, vagonu terk etti. 
   
   Olan personele oldu 
   İçki içme hakkını savunan yolculardan Emin Hamarat, Ali Doğan Ünlü, Cafer Hekim, Ömer Şahintürk ve Erdinç Arslan, 24 Şubat tarihli dilekçeleriyle olayı TCDD Genel Müdürlüğü makamına aktardı. Yolcular, içki yasağını anlamsız bulduklarını kaydetti. 
   Ergüleç'in talimatıyla yolcularla tartışma sırasında yemekli vagonda görev yapan personel Vural Şengün, Zafer Gözer, Efnan Aydın, Recep Çiğdem, Kemal Kalkan ve Eyüp Salgın'ın görev yerleri değiştirildi. 
   
   Üç masalık Yeşilaycı bölüm 
   Milliyet'in dün gün boyu ulaşmaya çalıştığı TCDD Genel Müdürü Süleyman Karaman ve Ergüleç'in yerine iddiaları bilgi vermeye yetkili olduğunu belirten Basın Müşaviri Aycı yanıtladı. Yolculardan gelen talep üzerine yemekli vagonda üç masalık Yeşilay'cı bölüm oluşturulduğunu savunan Aycı, şunları söyledi 
   "İçki ve sigara içmeyen yolculardan gelen talebe yanıt verildi. Yolcularımızdan sigarasız, ancak içki servisi yapılması için de talep gelirse elbette bu da değerlendirilecek. Garson kadrosundakiler sürekli yemekli vagon bölümünde çalıştırılmaz. Yer değişikliği olmuştur." 
   
   
   
   
</TEXT>
</DOC>
