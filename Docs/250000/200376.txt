<DOC>
<DOCNO> 200376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun35.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi, şiddet kullananlara karşı tedbir alınmasını istedi 
</HEADLINE>
<TEXT>

     İran Cumhurbaşkanı Muhammed Hatemi, bakanlardan, özgürlüğü savunan ve izinli siyasi toplantılarda konuşan kişilere saldıran sertlik yanlılarına karşı tedbir alınmasını istedi. 
     İRNA'nın haberine göre, Hatemi, reformcu milletvekili ve kendisine yakınlığıyla bilinen Meclis Ulusal Güvenlik ve Dış İlişkiler Komisyonu Başkanı Muhsin Mirdamadi'nin sertlik yanlısı kişilerce dövülmesi üzerine, İçişleri Bakanı Abdülvahid Musavi Lari ve İstihbarat Bakanı Ali Yunusi'ye, yasal siyasi toplantılarda konuşanların, bu toplantılara katılanların korunması ve güvenliğinin sağlanması talimatı verdi. 
     Yunusi'den, insanların sosyal ve bireysel haklarına karşı yasadışı eylemlere başvuranların arkasında kim olduğunu tespit etmesini isteyen ve yasal toplantılarda şiddete başvurmaya hoşgörüyle bakılamayacağını söyleyen Hatemi, ''Özgürlüğün ve demokrasinin sembolü olan yasal toplantılara saldırılarla, güçlü biçimde mücadele edilmelidir. Milletvekili seçimleri öncesinde, bugünlerde tanınmış kişilere karşı ve toplantılarda uygulanan şiddet, kabul edilemez. Bu tür olaylar Yezd kenti ve El Zehra Üniversitesi'nde meydana geldi'' dedi. 
     Hatemi, Lari ve Yunusi'ye, ''İlk olarak sizden, şu andan itibaren yasal toplantıların, katılanların ve konuşmacıların güvenliğini garanti etmenizi istiyorum. İkincisi, sizden bu tür eylemlere katılanlara en ufak bir merhamet göstermeden ilgilenmeniz bekleniyor ve üçüncüsü, İstihbarat Bakanlığı bu şiddet eylemlerinin arkasındaki kişilerin kimliğini tespit ederek adalet önüne getirmelidir'' diye konuştu. 
     Öte yandan, Meclis Başkanı Mehdi Kerrubi, mecliste yaptığı konuşmada, 5 kişinin Mirdamadi'ye saldırmak suçundan gözaltına alındığını söyledi. 
     Mirdamadi, Yezd kentindeki üniversitede yaptığı konuşma sırasında sertlik yanlısı kişilerin saldırısına uğramış, başından ve göğsünden şiddetli darbeler alan reformcu milletvekili hastaneye kaldırılmıştı. 
     Nobel Barış Ödülü sahibi insan hakları savunucusu kadın avukat Şirin Ebadi de konuşma yapmak için gittiği El Zehra Üniversitesi'nde saldırıya uğramıştı. 
     İran'da reformcuların yaptığı toplantılara sık sık saldırılar düzenleyen sertlik yanlısı kişiler, çok nadiren mahkemeye çıkarılıyor. 
     Reformcular için bir test niteliğinde olan ve gelecek yıl 20 Şubat'ta yapılacak 7'inci Meclis seçimi öncesinde ülkede sertlik yanlılarının reformculara yönelik saldırıları, muhafazakar ve reformcu milletvekillerinin karşılıklı söz düellosu, siyasi gerginliğin artmasına neden oluyor. 
     
</TEXT>
</DOC>
