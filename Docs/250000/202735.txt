<DOC>
<DOCNO> 202735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko13.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak biletlerindeki indirim, otobüs firmalarını zora soktu... 
</HEADLINE>
<TEXT>

     Türk Hava Yolları THY ve Onur Air firmasının uçak biletlerinde indirim uygulaması, karayolu taşımacılığını olumsuz etkiledi. 
     Güneydoğu Şehirlerarası Otobüs İşletmeleri Derneği Başkanı Aydın Özgen, THY ve Onur Air firmasının uçak biletlerinde büyük bir indirim yaptığını, bunun da devletin sağladığı ucuz yakıt imkanı sayesinde gerçekleştiğini savundu. 
     Havayolunda ucuz yakıt imkanının haksız rekabete yol açtığını, uçak biletlerinde indirim uygulamasının karayolu taşımacılığını çok olumsuz etkilediğini anlatan Özgen, bu imkanın karayolu taşımacılığı yapan firmalara da sağlanması gerektiğini kaydetti. 
     Özgen, otobüs firmalarının zarar ettiğini ifade ederek, şöyle dedi 
     ''Uçak biletlerinde indirim uygulandıktan sonra yolcu sayısında yaklaşık yüzde 50 düşüş oldu. Bazen 5 yolcu ile taşımacılık yapılıyor. Otobüslerin bir seferlik taşımacılık maliyeti yaklaşık 1 milyar 700 milyon liraya mal oluyor. Bu haksız rekabetin ortadan kaldırılması gerekiyor. Rekabetin eşit şartlarda olması lazım. Karayolu taşımacılığı yapan firmalara da ucuz yakıt sağlanmasını istiyoruz.'' Öz Diyarbakır Seyahat Müdürü Süleyman Topdemir de uçak biletlerinde indirim uygulamasından sonra yolcu sayısında büyük bir düşüş yaşadıklarını anlatarak, ''Daha önce de kış aylarında yolcu sayısında azalma oluyordu. Ancak bizi o kadar olumsuz etkilemiyordu. Ama bu yıl uçak biletlerinde indirimin olmasıyla birlikte yolcu sayısındaki düşüş 2 katına çıktı. Ucuz yakıt imkanıyla bunun telafi edilmesi gerekiyor'' diye konuştu. 
     
</TEXT>
</DOC>
