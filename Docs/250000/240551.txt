<DOC>
<DOCNO> 240551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur12.html </URL>
<DATE> 2004/05/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TÜBİTAK "Bilimsel devrim" peşinde... 
</HEADLINE>
<TEXT>

     Türkiye Bilimsel ve Teknik Araştırma Kurumu TÜBİTAK , ABD'deki Ulusal Bilim Kurumu NSF modelinden esinlenerek hazırladığı Genç Araştırmacı Kariyer Geliştirme Programı ile Türkiye'de ''bilimsel devrim'' yapmayı hedefliyor. TÜBİTAK, 19 Mayıs'ta Samsun'dan tanıtımına başlayacağı programla, araştırmacılara bugüne kadarki en yüksek miktarlı teşvikleri verecek. 
     TÜBİTAK Başkan Danışmanı ve ABD Maryland Üniversitesi Öğretim Üyesi Prof. Dr. Yavuz Oruç, NSF'den esinlenerek hazırladıkları teşvik programına ilişkin AA muhabirine bilgi verdi. 
     Prof. Dr. Oruç, Atatürk'ün Samsun'dan başlayarak Kurtuluş Savaşı'nı başlattığını ve devrimlerini birer birer hayata geçirdiğini belirterek, şunları söyledi 
     ''Hazırladığımız program, Türkiye'de bilimsel bir devrim yaratmayı hedefliyor. Genç bilim adamlarımızı, bilim ordusu olarak görüyoruz. Bu programla Türkiye'de uyuyan bu bilim ordusunu ve potansiyelini harekete geçireceğiz. TÜBİTAK, bu programı çok anlamlı bir günde, 19 Mayıs'ta Samsun'dan başlayarak tüm akademik çalışanlara tanıtacak ve araştırmacıları programa katılmaları için teşvik edecek.'' 
     
     11 BÖLGEDE TANITIM TOPLANTILARI 
     Prof. Dr. Oruç, Türkiye'nin, üniversitelerin birbirlerine yakınlıkları dikkate alınarak 11 bölgeye ayrıldığını, buna göre tüm yurtta programın il bazında düzenlenecek toplantılarda tanıtılacağını, bu yıl için başvuruların 26 Temmuz'da sona ereceğini kaydetti. 
     NSF'de benzer programla büyük miktarlarda genç bilim insanlarının desteklendiğini ifade eden Prof. Dr. Oruç, TÜBİTAK'ın da mevcut teşvik programlarına ek olarak, NSF'dekine benzer bir programı maddi olanakları ölçüsünde ''Ulusal Genç Araştırmacı Kariyer Geliştirme Programı-Kariyer Programı'' adı altında uygulamaya koyduğunu kaydetti. 
     Bilimsel çalışmalarda en yüksek katkının genç bilim adamları tarafından sağlandığını vurgulayan Prof. Dr. Oruç, Kariyer Programı ile kariyerlerine yeni başlayan ve doktorasını tamamlayan bilim insanlarının araştırmalarını proje desteği yoluyla teşvik edeceklerini vurguladı. Prof. Dr. Oruç, 21. Yüzyıl'ın akademik önderliğini yüklenecek genç araştırmacıların bu programla desteklenmesiyle, Türkiye'nin bilimsel düzeyinin geliştirilmesi ve bilimin ülke kalkınmasındaki rolünün artırılmasının amaçlandığını ifade etti. 
     
     YILDA 20 BİN DOLAR TEŞVİK 
     Prof. Dr. Oruç, programla TÜBİTAK'taki hakem heyeti tarafından seçilecek proje sahiplerine yıllık 20 bin dolar, projenin gelişimine bağlı olarak 5 yıllık dönem içinde de yaklaşık 100 bin dolar teşvik verileceğini söyledi Bu yıl biyoloji ve sağlık bilimleri alanındaki araştırmalar için 110 bin dolar, sosyal bilimler alanındaki araştırmalar için 80 bin dolar, diğer bilim dalları için 100 bin dolar teşvik ayrıldığını kaydeden Prof. Dr. Oruç, her yıl 100 projenin destekleneceğini, bunlar arasından da en başarılı 10 projeye ayrıca 20 bin dolar tutarında ''Bilim İnsanı Kariyer Ödülü BİLKAR '' verileceğini ifade etti. 
     
</TEXT>
</DOC>
