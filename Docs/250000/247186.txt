<DOC>
<DOCNO> 247186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo17.html </URL>
<DATE> 2004/06/11/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İnönü Stadı'nda inşaat çalışmaları tam gaz gidiyor .. 
</HEADLINE>
<TEXT>

     BJK İnönü Stadı'nın yenileme çalışmalarıyla birlikte, basın tribünün de UEFA standartlarına getirileceği açıklandı. 
     Beşiktaş İkinci Başkanı Murat Aksu ile TSYD Genel Başkanı Onur Belge, Genel Sayman Arif Kızılyalın ve İstanbul Şube Yöneticisi Orhan Yıldırım, BJK İnönü Stadı'nda biraraya geldi. 
     Yapılan görüşmede, halen süren inşaat sırasında basın tribününün eskiden olduğu gibi numaralı tribüne alınması ve UEFA standartlarına uygun hale getirilmesi ele alındı. 
     Onur Belge, UEFA'nın basın tribünlerine büyük önem verdiğini belirterek, ''Medya seyirciden izole edilmelidir'' derken, Murat Aksu ise medyaya ayrılan koltuk sayısının artırılacağını ve stadın tümüyle modern hale geleceğini bildirdi. Zeminin 4 metre aşağı indirileceğini hatırlatan Aksu, mühendis İlhan Durusoy'un da statik konusunda kendilerine tam güvence verdiğini, emektar stadın can güvenliği açısından problem yaşamadığını ifade etti. 
     
</TEXT>
</DOC>
