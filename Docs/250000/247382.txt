<DOC>
<DOCNO> 247382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo12.html </URL>
<DATE> 2004/06/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Milli Atlet Elvan'ın dünya rekoru, ödül yönetmeliğini değiştiriyor... 
</HEADLINE>
<TEXT>

     ''Golden League'' yarışlarında mücadele eden Elvan'ın, dün akşam dünya rekoruna imza atması, ödül yönetmeliğinin de değişmesine neden oluyor. 
     Devlet Bakanı ve Başbakan Yardımcısı Mehmet Ali Şahin'in talimatıyla harekete geçen Gençlik ve Spor Genel Müdürlüğü GSGM yetkilileri, yeni hazırlayacağı yönetmeliğe, ''Artı rekor'' ödülü maddesini koymak için çalışmalara başladı. 
     Türk spor tarihinde, atletizimde daha önce dünya rekoru olmaması nedeniyle yönetmelikte böyle bir maddeye gereksinim duymadıklarını anlatan Gençlik ve Spor Genel Müdürü Mehmet Atalay, ''Elvan'ın kırdığı rekor, yeni yönetmelikte rekora da ödül verilmesi zorunluluğunu ortayı çıkarmıştır. İnşallah bu rekorlar çoğalır, bizler de ödüllerimizi zenginleştiririz'' dedi. 
     
     TÜRK ATLETİZM TARİHİNDE BİR İLK 

     Atletizm dünyasının en önemli organizasyonlarından biri olan ve 6 ayaktan oluşan ''Golden League''in ilk ayak yarışmalarında, bayanlar 5 bin metrede, Türk atleti Elvan Abeylegesse, dünya rekoru kırarak birinci oldu. 
     Norveç'in Bergen kentinde, ''Bislett Oyunları'' adı altında Fana Stadı'nda düzenlenen yarışmalarda, bayanlar 5 bin metrede Elvan Abeylegesse, 15 atletle mücadele verirken, 14.24.68'lik derecesiyle Türk Atletizm tarihinde bir ilki başardı ve dünya rekoru kırarak birincilik kürsüsüne çıktı. 
     Elvan'ın rakipleri arasında, dünyaca ünlü atletler Etiyopyalı Ejegayehu ve Tirunesh Dibaba kardeşler ve yine Etiyopya'dan Derartu Tulu da yer aldı. 
     Yarışmada Etiyopyalı Tirunesh Dibaba 14.30.88'lik derecesiyle ikinci, kardeşi Ejegayehu Dibaba da 14.32.74 ile üçüncü oldu. 
     Yarışmanın en büyük favorilerinden biri olan yine Etiyopyalı Derartu Tulu ise 14.46.51 ile 5. sırada yer alabildi. 
     Öte yandan, bu dalda eski dünya rekoru, 14.28.09 ile Çinli Bo Jiang aitti. Jiang, bu rekoru Çin'in Şangay kentinde 23 Ekim 1997 tarihinde elde etmişti. 

     
</TEXT>
</DOC>
