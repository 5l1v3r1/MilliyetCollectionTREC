<DOC>
<DOCNO> 213923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur06.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Güçlü, Konya'dan gelen habere çok sevindi... 
</HEADLINE>
<TEXT>

     Tarım ve Köyişleri Bakanı Sami Güçlü, Konya'da çöken binanın enkazından bir kişinin canlı çıkarıldığını belirterek, bugün çok sevinçli bir haberle uyanmanın mutluluğunu yaşadığını söyledi. 
     Güçlü, yaptığı açıklamada, arama-kurtarma çalışmalarının altıncı gününde bir mucizenin gerçekleştiğini bildirdi. 
     Kendisini ''bir canlı çıkarıldı'' diye uyandırdıklarını belirten Güçlü, ''Bugün çok sevinçli bir haberle uyanmanın mutluluğunu yaşıyorum. İnşallah bu tür haberlerin devamı gelir'' dedi. 
     Güçlü, uzun süre sonra canlı çıkarılmasının çalışmaların ne kadar önemli olduğunu ortaya koyduğunu ifade ederek, ''Özenle, cesaretle ve gayretle çalışmanın sonucunu aldık. Bu bize büyük ümit verdi. Emeği geçenleri kutluyorum'' diye konuştu. 
     Konya Valisi Ahmet Kayhan, arama-kurtarmaya katılan görevlilerin mutluluğunun yüzlerinden okunduğunu belirterek, bunun devamının gelmesi için dua ettiklerini söyledi. 
     
</TEXT>
</DOC>
