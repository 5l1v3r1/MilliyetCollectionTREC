<DOC>
<DOCNO> 248668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun34.html </URL>
<DATE> 2004/06/17/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Brüksel'den Ankara'ya 'müzakere' güvencesi 
</HEADLINE>
<TEXT>

     Avrupa Birliği aralık ayındaki Türkiye raporu olumlu çıkarsa , müzakerelerin gecikmeksizin başlayacağı güvencesini verdi. 
     Avrupa Birliği üyesi ülkelerin devlet ve hükümet başkanları, bugün Belçika'nın başkenti Brüksel'de bir araya geldi. Zirve sonunda yayınlanacak nihai bildiride Türkiye ile ilgili paragraf da belirlendi. 
     "Türkiye ile müzakereler gecikmeksizin başlayacaktır" notu düşülen paragrafta Ankara, 10 yeni üyeden dokuzuyla gerçekleştirdiği Gümrük Birliği uygulamasını, Güney Kıbrıs'ı da dahil edecek şekilde genişletmeye davet ediliyor. 
     
     Türkiye ile ilgili paragraf 
     AB bildirisinde Türkiye ile ilgili görüşler altı paragrafta toplanıyor. Avrupa Konseyi Türkiye'nin üyelik müzakerelerine genellikle olumlu görüş bildiriyor. 22'inci paragrafta Türkiye'nin yaptığı reformlardan övgüyle söz ediliyor ve bunların tüm ülke çapında hızla uygulanması teşvik ediliyor. 
     
     Ülke çapında uygulama önemli 
     Belgede "Avrupa Birliği Türkiye'nin reform sürecinde yaptığı ilerlemeyi, özellikle Mayıs ayındaki anayasal değişiklikleri memnuniyetle karşılar. Kalan hukuki düzenlemelerin hızla yapılmasının ve ülke çapında uygulamaya geçmesinin önemini vurgular deniliyor. 
     
     Ankara'nın yapması gerekenler 
     Metinde "Avrupa Birliği Türkiye'nin katılım öncesi hazırlıklarını, özellikle adaletin bağımsızlığının güçlendirilmesi, temel hak ve özgürlüklerin geliştirilmesini, kültürel hakların ve sivil asker ilişkilerinin Avrupa standartlarına uygun hale getirilmesi çabalarını, ülkenin güneyindeki durumun iyileştirilmesini destekler" deniliyor. 
     
     Aralık ayı raporu olumlu çıkarsa... 
     Türkiye ile müzakereler konusunda ise, "eğer Avrupa Konseyi Türkiye 'nin Kopenhag siyasi kriterlerini yerine getirdiği kanısına varırsa müzakereler gecikmeksizin başlayacaktır" deniliyor. 
     Avrupa Birliği, Türk hükümetinin makroekonomik ve finansal istikrarı sağlama çabalarını desteklediğini de belirtiyor. 
     
     Güney Kıbrıs ile Gümrük Birliği'ne kibar davet 
     Türk hükümetinin Kıbrıs müzakereleri sırasında ortaya koyduğu kararlılığı da öven AB nihai bildirgesinde, Türkiye'den Birliğe yeni katılan üyelerle Gümrük Birliği anlaşmasını uygulamaya koyması çağrısında bulunuluyor. Temelde Güney Kıbrıs'a atfedilen bu çağrıda, Kıbrıs Rum Kesimi'nin adının açıkça yer almaması dikkat çekiyor. 
     
     AB Anayasası ve Avrupa Komisyonu Başkanı seçimi diğer konular 
     İki gün sürecek zirvenin ana gündem maddesi ise üzerinde bir türlü uzlaşmaya varılamayan Avrupa Birliği anayasa taslağı. 
     Zirvede, Romano Prodi'nin yerine seçilecek Avrupa Birliği Komisyonu'nun yeni başkanı da belirlenmeye çalışılıyor. Başkanlık için, Belçika Başbakanı Verhofstadt’ın adı ön plana çıkıyor. 
     Danimarka Başbakanı Rasmussen ve Avrupa Parlamentosu Başkanı Pat Cox da, başkanlık için adı geçen isimlerden. 
     Serbest pazar konusundaki radikal görüşleriyle tanınan ve Irak savaşına muhalif olan Belçikalı Verhofstadt, ABD’nin Irak politikasına karşı çıkan Fransa ile Almanya’nın tam desteğine sahip. 
     Verhofstadt, Fransa, Almanya ve Lüksemburg ile birlikte, Irak savaşı başlamadan önce NATO’nun Türkiye’ye yardım yapmasını engellemişti. Verhofstadt, İngiltere ve Polonya ile İsveç, Danimarka ve Baltık ülkelerinin soğuk baktığı bir isim. 
     
</TEXT>
</DOC>
