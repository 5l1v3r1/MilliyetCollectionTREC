<DOC>
<DOCNO> 210813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/yasam/yas01.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'ta su bulundu 
</HEADLINE>
<TEXT>

   Avrupa Uzay Ajansı'nın gönderdiği Mars Express'in yolladığı fotoğraflarda, 'Kızıl Gezegen'in güney kutbunda donmuş halde bir su tabakası bulundu... 
      DIŞ HABERLER SERVİSİ 
   
   Spirit'ten haber alamayan ABD Uzay ve Havacılık Dairesi NASA , sancılı bir sürece girerken, Avrupa Uzay Ajansı'nın gönderdiği Mars Express'in gezegenin yörüngesinden çektiği fotoğraflarda, gezegende su olduğuna dair deliller bulundu. 
   Avrupa Uzay Ajansı'nda çalışan bilim adamı Jean - Pierre Bibring, Almanya'nın Darmstadt kentindeki görev kontrol merkezinde yaptığı basın toplantısında, Mars Express uzay aracının, bu keşfi kızıl gezegenin güney kutbunda 15 Ocak'ta yaptığını söyledi. Bibring, 'donmuş haldeki suyun keşfinin', yüzeyin mineral oluşumunun haritasını çıkaran, uzay aracındaki spektrometre cihazıyla yapıldığını bildirdi. Mars Express, ajansın Mars'a gönderdiği ilk araçtı. Mars Express Noel günü yörüngeye girerek araştırmalarına başlamış ve ilk bulguları, bu aydan itibaren dünyaya göndermişti. 
   
   
   
</TEXT>
</DOC>
