<DOC>
<DOCNO> 211511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo24.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor Fair Play'e aday gösterilmeliyiz 
</HEADLINE>
<TEXT>

     Beşiktaş-Samsunspor maçın yankıları sürerken, Samsunspor Kulübü Basın Sözcüsü Ercan İnce, Samsunspor'un centilmen oyunuyla Fair Play'e aday gösterilmesi gerektiğini söyledi. 
     Nuri Asan Tesisleri'nde basın toplantısı düzenleyen İnce, pazar günü uzun süre konuşulacak bir karşılaşma oynadıklarını belirterek, Samsunspor'un bu maça iyi hazırlandığının sahada görüldüğünü kaydetti. 
     Karşılaşmada Beşiktaşlı futbolcuların oyunu iyice sertleştirdiğini ve üzücü olayların yaşanmasına neden olduklarını söyleyen İnce, şunları kaydetti 
     ''Oyuncularımız her şeye rağmen sükuneti elden bırakmadı. Akılla oynanan bir oyun sergilediler. Beşiktaşlı oyuncuların sert hareketlerine karşılık vermeyerek daha kötü olayların yaşanmasına izin vermediler. Biz fair play anlayışı içinde kalmak istiyoruz ve bu da bizim içimize işledi. Bu maç, bunun en güzel örneğidir. Samsunspor centilmen oyunuyla fair play'e aday gösterilmelidir. Tüm oyuncularımız bunu hak etmiştir. Gerçekten onları kutlamamız gerekiyor.'' Herkesin bu maçtan ders çıkarması gerektiğini de ifade eden İnce, ''Bence iyi bir hazırlık dönemi geçiremeyen Beşiktaşlılar, maça başladığı sırada kendi evinde kaybedeceğini anlayınca agrasifleşerek oyunu sertleştirdiler'' dedi. 
     İnce, maçın ardından bazı çevreler tarafından hiç onaylamadıkları açıklamalar yapıldığını da belirterek, özellikle eski bir Beşiktaş yöneticisinin bir televizyon programında Samsunspor için kullandığı 'zavallı'' sözcüğü için özür beklediklerini söyledi. 
     Hakem Cem Papila'nın dürüst bir maç yönettiğini savunan İnce, hakem hakkında yapılan olumsuz yorumları ''haksız'' olarak niteledi. 
     İnce, yıllardır hakem hataları yüzünden sıkıntı çektiklerini kaydederek, ''Cem Papila cesaretli ve tarafsız yönetimiyle diğer hakemlere örnek olmalıdır. Aslında bu maçın kasetleri alınarak ders olarak işlenmelidir'' diye konuştu. 
     
     FENERBAHÇE MAÇI 
     Perşembe günü Fenerbahçe ile oynayacakları kupa maçına da değinen İnce, hazırlıklarının sürdüğünü söyledi. 
     Bu maça odaklandıklarını anlatan İnce, ''Fenerbahçe'yi elemek istiyoruz. Beşiktaş karşısında aldığımız moralle yolumuza devam edeceğiz. Aslanlar gibi bu maçımıza da çıkıp, galip gelmek istiyoruz'' dedi. 
     İnce, Fenerbahçe karşılaşmasında bilet fiyatlarının kale arkası 5, açık tribün 10, kapalı 20 ve VİP 30 milyon lira olarak belirlendiğini bildirdi. 
     
</TEXT>
</DOC>
