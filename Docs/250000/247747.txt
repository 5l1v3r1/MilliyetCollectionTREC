<DOC>
<DOCNO> 247747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko11.html </URL>
<DATE> 2004/06/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hazine bu hafta 152.5 milyon dolar dış borç ödeyecek... 
</HEADLINE>
<TEXT>

     Hazine, bu hafta, 152.5 milyon dolar tutarında konsolide bütçe ve Hazine garantili dış borç ödeyecek. 
     Haftanın en büyük dış borç ödemesini 50.8 milyon dolar ile bugün yerine getirecek olan Hazine, yarın, 24.5 milyon dolar, 16 ve 17 Haziran'da 36.5 milyon dolar, 18 Haziran'da 4.1 milyon dolar dış borç servisi yapacak. 
     Hazine, Ocak ayında 996.3 milyon dolar, Şubat ayında 2 milyar 69.8 milyon dolar, Mart ayında 1 milyar 837 milyon dolar, Nisan ayında 601.3 milyon dolar, Mayıs ayında 647 milyon dolar dış borç ödemesi gerçekleştirdi. 
     Haziran ayının ilk haftasında 308.3 milyon dolar dış borç ödeyen Hazine'nin bu çerçevede yılbaşından bugüne kadar yaptığı ödeme tutarı 6 milyar 459.7 milyon doları buldu. 
     Hazine, 2002 yılında 9 milyar 567.9 milyon dolar, 2003 yılında da 11 milyar 498.3 milyon dolar konsolide bütçe ve Hazine garantili dış borç servisi yerine getirmişti. 
     
     YARIN İKİ TAHVİL İHALESİ 

     Hazine yarın, Türk Lirası cinsinden 3 ayda bir değişken faiz ödemeli devlet tahvili ile 385 gün vadeli iskontolu devlet tahvili ihaleleri yapacak. 
     Hazine tarafından yarın düzenlenecek 3 ayda bir değişken faiz ödemeli Türk Lirası cinsinden devlet tahvili ihalesinde satılacak kağıtlar, 16 Haziran Çarşamba günü ihraç edilecek. İhalede satılacak kağıtların geri ödemesi 14 Haziran 2006 tarihinde yapılacak. 
     Söz konusu tahvilin, ilk kupon ödemesi 15 Eylül 2004 tarihinde yapılacak olup, kupon ödemesine esas teşkil edecek faiz oranı bugün gerçekleştirilecek 91 gün vadeli referans bono ihalesinde oluşacak dönem faizi ile Hazine'ce uygulanacak yüzde 1,5 ek getiriden oluşacak. 
     Hazine yarın, 385 gün vadeli Türk Lirası cinsinden iskontolu devlet tahvili ihalesi yerine getirecek. 
     İhalede satılacak kağıtlar 16 Haziran Çarşamba günü ihraç edilirken, geri ödeme tarihi 6 Temmuz 2005 olarak belirlendi. 
     
     SON DURUM 

     Hazine en son 8 Haziran tarihinde, 154 gün ve 350 gün vadeli bono ihaleleri düzenlemişti. 
     154 gün vadeli bono ihalesine nominal toplam 2 katrilyon 461.4 trilyon lira teklif gelirken, nominal satış 1 katrilyon 408 trilyon lira, net satış 1 katrilyon 271.4 trilyon lira olarak belirlenmişti. İhalede bileşik faiz yüzde 27.33, basit faiz ise yüzde 25.44 olmuştu. 
     350 gün vadeli bono ihalesine ise 4 katrilyon 298.1 trilyon liralık nominal teklif gelirken, ihalede nominal satış 1 katrilyon 759.1 trilyon lira, net satış ise 1 katrilyon 386.8 trilyon lira oldu. İhalede bileşik faiz yüzde 28.05, basit faiz de yüzde 27.92 olarak belirlenmişti. 
     Hazine bu hafta 3 katrilyon 644 trilyon lirası piyasaya olmak üzere, toplam 3 katrilyon 700 trilyon lira iç borç ödemesi yerine getirecek. 
     
     KUPON ORANI BELİRLENDİ 

     Hazine, 3 ve 5 yıl vadeli 6 ayda bir LİBOR artı 2.85 kupon ödemeli dolara endeksli tahvillerin kupon ödemesinde kullanılacak dolar kuru ile kupon ödemelerinde uygulanacak kupon oranını belirledi. 
     Hazine'den yapılan açıklamaya göre, 18 Haziran 2001 tarihinde, takas operasyonu sonucunda ihraç edilen 18 Haziran 2001 valör tarihli, 3 ve 5 yıl vadeli, 6 ayda bir LIBOR 2,85 kupon ödemeli, dolara endeksli tahvillerin 16 Haziran 2004 tarihli kupon ödemesinde kullanılacak ABD Doları kuru tespit edildi. 
     Buna göre Dolar kuru 1 milyon 496 bin 983 lira, kupon ödemeleri için uygulanacak kupon oranı ise yüzde 2,66 olarak belirlendi. 
     Ayrıca 5 yıl vadeli senetlere ilişkin 15 Aralık 2004 tarihinde yapılacak kupon ödemelerine baz teşkil edecek oran yüzde 2,40 LIBOR yüzde 2,85 olarak saptandı. 
     
</TEXT>
</DOC>
