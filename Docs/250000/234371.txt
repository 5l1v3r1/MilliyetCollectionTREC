<DOC>
<DOCNO> 234371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun24.html </URL>
<DATE> 2004/04/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Rumlar, ''hayır'' çıkması durumunda AB'nin atacağı adımlardan endişeli 
</HEADLINE>
<TEXT>

     Güney Kıbrıs Rum Yönetimi GKRY , bugün yapılan oylama sonucunun ''hayır'' çıkması durumunda, AB'nin göstereceği tepkiden ve KKTC'ye yönelik bazı açılımlar yapmasından endişeli. 
     Rum kesiminde yayınlanan Fileleftheros gazetesi, 26 Nisan Pazartesi günü Lüksemburg'ta toplanacak AB Dışişleri Bakanları toplantısından başlayarak, AB'nin Rum kesimi üzerindeki baskıları artıracağından ve KKTC'ye yönelik bazı açılımları hayata geçireceğinden endişe duyulduğunu belirtti. 
     Gazete, ''AB Ülkeleri Tehditleri Hayata Geçirmeyi Planlıyor'' başlıklı haberinde, Dışişleri Bakanları toplantısında İngiltere, Hollanda, İtalya, Danimarka ve Lüksemburg'un girişimleriyle, KKTC ile ticaretin geliştirilmesine yönelik adımların atılmasının gündeme geleceğini kaydetti. 
     Haberde, söz konusu devletlerin kısa dönem içinde şu girişimlerde bulunabileceklerini yazdı 
     - KKTC limanlarının işletilmesine ilişkin net ifade yer alması hedefiyle ilgili yasa metninin yeniden görüşülmesi, - KKTC'den ürün ihracatına olanak tanıyacak şekilde Kıbrıs Türk ticaret birliklerinin desteklenmesi, - AB üye ülkeleri tarafından kabul edilecek olan, ürün ihraç mühürleri kullanımı. Haberde, sayılan önlemlerin hayata geçmemesinin tek koşulunun Yunanistan'ın vetosu olduğuna dikkat çekiliyor ve ''Yunanistan'ın Rum kesimini yalnız bırakmayacağı'' kaydediliyor. 
     Öte yandan, Yunanistan'ın ''KKTC limanlarının açılmasına güçlü şekilde itiraz ederken, Kıbrıs Türklerinin ekonomik durumlarının iyileştirilmesine yönelik girişimlerde bazı ödünler vermeye hazırlandığı'' da öne sürüldü. 
     
</TEXT>
</DOC>
