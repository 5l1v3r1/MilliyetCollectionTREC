<DOC>
<DOCNO> 217142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun37.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Talat "Referandum kararı için hazırlık yapacağız" 
</HEADLINE>
<TEXT>

     KKTC Başbakanı Mehmet Ali Talat, referandum konusunda karara ihtiyaç olduğunu ve bu yönde çalışma yapacaklarını bildirdi. 
     Başbakan Mehmet Ali Talat, kendisine nezaket ziyaretinde bulunan Yüksek Mahkeme Başkanı Taner Erginel'le görüştü. Görüşmede, rutin konuların yanında Annan Planı'nın referanduma sunulmasıyla ilgili süreç de ele alındı. 
     Referandum kararı için hazırlık yapacaklarının ifade eden Talat, ''Bunun hazırlıklarını yapacağız. Zaten geçtiğimiz bakanlar kurulunda kısaca görüşmüştük'' dedi. 
     Talat, Kıbrıs konusunda yarın yapılacak görüşmenin gündemine ilişkin sorulara karşılık, ''Görüşmelerle ilgili yöntem konusunda BM'nin çizdiği bir çerçeve bulunduğunu, kendilerinin de bir önerileri olduğunu'' belirtti ve henüz tam anlamıyla kararlaştırılmış bir durumun olmadığını söyledi. Talat, ''yarın neyin ele alınacağının, yarınki görüşmede belli olacağını'' kaydetti. 
     Yüksek Mahkeme Başkanı Taner Erginel de, referanduma hazırlık yapabilmek için meclisin karar alması gerektiğini söyledi. 
     Erginel, bir soru üzerine, referandum kararının, referandum tarihinden en az bir ay öncesinden alınması gerektiğini belirterek, ''referandum öncesinde seçim kütüklerinin güncelleştirilmesinin, askı listeleri prosedürünün işletilmesinin şart olmasından dolayı bir süreye ihtiyaçları olduğunu'' ifade etti. 
     
</TEXT>
</DOC>
