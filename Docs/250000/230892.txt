<DOC>
<DOCNO> 230892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun38.html </URL>
<DATE> 2004/04/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
El Cezire, Rus rehinelerin neden serbest bırakıldığını açıkladı 
</HEADLINE>
<TEXT>

     Rusya Dışişleri Bakanlığı, Irak'ta dün kaçırılan bir Rus şirketinin 8 çalışanının serbest bırakıldığını doğruladı. 
     Bakanlık açıklamasında, Rus tarafının son saatlerde yürüttüğü çabalar sonucu, dün akşam kaçırılan ''Interenergoservis'' şirketinin 3 Rus, 5 Ukraynalı çalışanının serbest bırakıldığı bildirildi. 
     İşçilerin, Bağdat'taki kaldıkları konutlarına döndüğü kaydedilen açıklamada, işçilerden hiçbirinin zarar görmediği belirtildi. 
     Bu arada, rehinelerin serbest bırakıldığını ilk duyuran Rus İnterfaks ajansı, El Cezire televizyonunun Moskova bürosu sorumlusu Ekrem Hasan'a dayanarak, rehinelerin serbest bırakılması için Irak Komünist Partisi'nin işçileri kaçıranlarla görüştüğünü kaydetti. 
     Ekrem Hasan, Rus ve Ukraynalı rehinelerin serbest bırakıldığı haberini, işçileri kaçıranlarla görüşen Irak Komünist Partisi'nin bir yetkilisinden aldığını söyledi. Bağdat yakınlarında bir elektrik santralinin onarımını yapan Rus şirketinin çalışanları dün akşam kaçırılmıştı. Irak'ta, çoğunluğu petrol sektöründe olmak üzere yaklaşık 600 Rus çalışıyor. 
     Irak'ta son günlerde 40'dan fazla yabancı kaçırıldı. 
     
</TEXT>
</DOC>
