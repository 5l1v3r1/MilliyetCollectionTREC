<DOC>
<DOCNO> 201219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur16.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da İmam Hatiplilerin gösterisi sokağa taştı... 
</HEADLINE>
<TEXT>

     Antalya Anadolu İmam Hatip Lisesi'nde bir grup öğrenci, derslere başörtüsüyle girmek istediklerini belirterek eylem yaptı. Okulun bahçesinde toplanan ve protesto gösterisi yapan bir grup öğrenci, derslere girmedi. 
     Antalya Anadolu İmam Hatip Lisesi okul yönetimince, Milli Eğitim Bakanlığı'nın Kılık Kıyafet Yönetmeliği hatırlatılarak, öğrencilerden Kuranıkerim dersi dışında başlarını açarak derslere girebileceklerinin bildirilmesi üzerine, bir grup öğrenci sabah derse girmeyerek, okulun bahçesinde protesto gösterisi yaptı. 
     Okulun erkek öğrencileri de eyleme karışınca kalabalık büyüdü. Öğrenciler okul bahçe duvarlarına türban astıktan sonra yolu trafiğe kapattı. Bu sırada bazı öğrencilerin yoldan geçen araçlara tekme ve yumruklarla saldırdığı görüldü. 
     Aynı saatlerde Okul Müdür Yardımcısı'nın istifa haberi geldi. İstifa eden Müdür Yardımcısı, siyasetçilerin verdikleri sözler nedeniyle kendilerinin öğrencilerle başbaşa kaldıklarını söyledi. 
     Okul Müdürü Enver Sarıca, AA muhabirine yaptığı açıklamada, okulda pazartesi gününden bu yana her gün bir grup öğrenci tarafından protesto gösterisi yapıldığını belirterek, şunları söyledi 
     ''Pazartesi günü 50, Salı günü 40 öğrencinin katıldığı eylemler, bugün de 40-50 civarında öğrenci tarafından sürdürüldü. Türbanla derse girilmesini isteyen kız öğrencilere, erkek öğrenciler ile öğrenci velileri de katıldı. Eylemde, benim de istifa etmem istendi.'' Bir öğrenci velisinin kendisini tehdit ettiğini de kaydeden Müdür Sarıca, bu kişi hakkında da şikayette bulunacağını bildirdi. 
     Kendilerinin yönetmelikleri uyguladıklarını vurgulayan Müdür Sarıca, eylemler nedeniyle 10 öğrenci hakkında disiplin soruşturması açtıklarını kaydetti. 
     
     MÜDÜR YARDIMCISI GÖREVİNDEN İSTİFA ETTİ 

     Bu arada, Müdür Yardımcısı Mehmet Kurt görevinden istifa etti. Kurt, istifasının eylemlerle ilgili olmadığını belirterek, ''İstifamın bugün olmasının eylemlerle herhangi bir ilgisi yok. Yönetimle uyuşamadığım için görevimden istifa ettim'' dedi. 
     Okul Müdürü Sarıca, Müdür Yardımcısı Mehmet Kurt'un 20 gün önce bayrak töreninde türbanlı öğrencilere müdahale etmediği gerekçesiyle hakkında soruşturma açıldığını ve ceza verildiğini bildirdi. Sarıca, Müdür yardımcılığı görevinden bugün istifa eden Kurt'un meslek dersi öğretmeni olarak norm kadro uygulaması içinde değerlendirileceğini kaydetti. 
     
     MİLLİ EĞİTİM MÜDÜRLÜĞÜ SORUŞTURMA BAŞLATTI 

     Antalya Milli Eğitim Müdürü Adnan Menderes Bulut, A.A muhabirine yaptığı açıklamada, okulda bu sabah meydana gelen eyleme dışardan gelen bazı öğrenci ve kişilerin de katıldığına dikkati çekti. Olayla ilgili soruşturma başlattıklarını vurgulayan Bulut, müfettişlerin çalışmalarını sürdürdüğünü bildirdi. 
     
</TEXT>
</DOC>
