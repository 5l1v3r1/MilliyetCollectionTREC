<DOC>
<DOCNO> 230188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/soneko06.html </URL>
<DATE> 2004/04/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İşçi ve işverenler AB için birleşti... 
</HEADLINE>
<TEXT>

     İşçi ve işveren konfederasyonları Türkiye'nin AB üyelik sürecine katkıda bulunmak amacıyla harekete geçti. 
     İşçi ve işveren konfederasyonları bu amaçla çeşitli toplantılar düzenleyecekler ve AB yetkililerini etkilemeye çalışacaklar. 
     Türkiye İşveren Sendikaları Konfederasyonu TİSK , Türk-İş, Hak-İş ve DİSK bir protokol imzalayarak, AB'ye üyelik sürecinde birlikte hareket etme kararı aldı. "Ortak Eylem Planı" çerçevesinde biraraya gelen işçi ve işveren konfederasyonları, AB üyeliğine yönelik olarak yıl içinde ortak girişim ve faaliyetlerde bulunacaklar. 
     Türkiye-AB ilişkileri açısından 2004 yılının hayati bir önem taşıdığı düşüncesiyle biraraya gelen işçi ve işveren konfederasyonları, bu amaca yönelik olarak ortak basın toplantıları düzenleyecekler. Ayrıca ortak görüş ve argümanları içeren borşürler de bastırılacaklar. 
     Bu kapsamda işçi ve işveren konfederasyonları, AB'ye üye devletlerin büyükelçileri ve AB yetkilileriyle önümüzdeki günlerde Ankara'da bir öğle yemeğinde bir araya gelmeyi planlıyor. Mayıs ayında ise Brüksel'e ortak bir seyahat düzenlenerek AB Komisyonu Başkanı Romano Prodi, Genişlemeden Sorumlu Komisyon Üyesi Günter Verheugen ile UNICE, ETUC ve CEEP başkanları ziyaret edilecek. Ayrıca haziran ve eylül aylarında Avrupa Parlamentosu'nun yeni dönem başkanının ziyaret edilmesi ve yurtdışında çeşitli temaslarda bulunulması amaçlanıyor. 
     
</TEXT>
</DOC>
