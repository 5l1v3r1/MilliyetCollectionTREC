<DOC>
<DOCNO> 201516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/yasam/yas12.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaya Çilingiroğlu'na kurşun ağır cezalık 
</HEADLINE>
<TEXT>

   Savcılığın iddianamesinde sanıklar hakkında 21 yıla kadar hapis istendi 
      NEZİH GÜROL İstanbul 
   
   İşadamı Ahmet Ağaoğlu'nu Trabzonspor Başkanlığı'na adaylıktan vazgeçirdiği iddiasıyla Kaya Çilingiroğlu'nun yaralanması olayına karışan üç kişi için 21 yıla kadar ağır hapis cezası istemiyle dava açıldı. 
   İstanbul Cumhuriyet Başsavcısı Sezgin Özdemir'in hazırladığı iddianamede, sanıklardan Osman Hacısüleymanoğlu'nun, Çilingiroğlu'nu vurdurmaya azmettirme suçundan 20 yıl, İsmail Tabaklar hakkında suça iştirakten 10 yıl, olayı gerçekleştiren Şükrü Hacısüleymanoğlu'nun da 20 yıl 10 aya kadar ağır hapis cezalarına çarptırılmaları istendi. İddianamede, Ağaoğlu'nun Of'lu olması nedeniyle Osman Hacısüleymanoğlu'ndan oy alabilmek için yardım istediği ifade edildi. Ancak, kulüp başkanlığı çalışmaları esnasında Ağaoğlu'nun adaylıktan çekilme gereği duyduğu, bu durumu da işadamı Çilingiroğlu ile görüştüğü ifade edildi. 
   Ağaoğlu'nun adaylıktan çekilme kararından Hacısüleymanoğlu kardeşlerin gururlarının kırıldığı öne sürüldü. Şükrü Hacısüleymanoğlu olaydan sonra yakalanarak tutuklanırken, aracı kullanan Tabaklar ise tutuksuz yargılanmak üzere serbest bırakılmıştı. 
   
   
</TEXT>
</DOC>
