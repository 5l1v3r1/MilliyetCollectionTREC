<DOC>
<DOCNO> 210920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/ekonomi/eko01.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te büyüme yüzde 5.3 
</HEADLINE>
<TEXT>

   Başbakan Tayyip Erdoğan, Davos'ta yapılan Dünya Ekonomik Forumu'ndaki konuşmasında 2003 yılındaki büyüme oranının yüzde 5.3 olacağını açıkladı 
      
   Başbakan Recep Tayyip Erdoğan, Davos'ta Dünya Ekonomik Forumu'nun kapanış konuşmasını yaparken Türk ekonomisi hakkında bilgi verdi ve 2003'te yüzde 5 olarak hedeflenen büyüme oranının yüzde 5.3 olduğunu açıkladı. 
   Erdoğan, ekonomide sürdürülebilir büyüme, enflasyonun düşüşü ve kamu borç stoğunun GSMH'ya oranını AB ortalaması düzeyine çekme, hükümetin öncelikleri arasında olduğunu söyledi. Dış ticaret açının büyüdüğünün doğru olduğunu, ancak turizm gelirlerinin 9 milyar dolara ulaşması nedeniyle fazla endişe duymadıklarını ifade eden Erdoğan, "Sorunlarımızı bütünüyle geride bırakabilmemiz için büyümenin sürdürülebilir kılınmasına yönelik çabaları yoğunlaştırıyoruz. Bugün aldığım bilgiye göre 2003 yılında büyüme hızı yüzde 5.3 olacak" dedi. 
   
   ABD'de dörtlü zirve 
   Bu arada Davosta bulunan Devlet Bakanı Ali Babacan, Uluslararası Para Fonu IMF Birinci Başkan Yardımcısı Anne Krueger ile görüştü. Görüşmede Türkiye ekonomisinde yaşanan gelişmeler ve izlenen ekonomik program hakkında bilgi verdiğini söyleyen Babacan, basın mensuplarının sorusu üzerine, IMF Türkiye Masası Şefi Rıza Moghadam'ın hazırladığı raporu Anne Krueger'in görmediğini kaydetti. 
   Babacan, gelecek hafta ABD'ye yapılacak ziyaret sırasında Anne Krueger ve IMF Başkanı Horst Köhler ve Rıza Moghadam'ın katılacağı dörtlü bir toplantı gerçekleştirilerek, Türkiye'nin ekonomik politikasını değerlendireceklerini söyledi. 
   
   
</TEXT>
</DOC>
