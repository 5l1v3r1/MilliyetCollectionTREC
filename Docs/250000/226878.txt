<DOC>
<DOCNO> 226878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko31.html </URL>
<DATE> 2004/03/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Unakıtan Yatırım teşviklerinin tekrar ele alınması lazım 
</HEADLINE>
<TEXT>

     Maliye Bakanı Kemal Unakıtan, özel sektörün kendi finans kaynaklarının geliştirilmesi için özel sektör tahvillerinden alınan yüzde 10'luk stopaj oranının sıfırlanması konusunda, ''Bu konuda yapıcı tavır takınırım ama tabii elimdeki rakamlara bakma mecburiyetim var'' dedi. 
     Unakıtan, sermaye piyasalarında derinliğin artırılması ve yatırım öncesi dönemde özel sektörün kendi finans kaynaklarının geliştirilmesi gerektiğini söyledi. 
     Özel sektör tahvillerindeki yüzde 10'luk stopaj oranının sıfırlanması konusunda yapıcı tavır takınacağını, ancak elindeki rakamlara da bakması gerektiğini vurgulayan Unakatın, ''O rakamlar beni desteklerse müspet karar veririm'' diye konuştu. 
     
     YATIRIM TEŞVİKLERİ 
     Yatırım teşviklerinin Türkiye'de değişik bazlarda yeniden ele alınması gerektiğini, ancak şu anda çalışmaların henüz ham olduğunu ifade eden Maliye Bakanı teşviklerin sektörel bazda, ihracat bazında, girdi bazında veya bölgesel bazda olabileceğini kaydetti. 
     Büyük yatırımların yeniden teşvikinin gündeme gelebileceğini, veya bölgesel teşviklerin de olabileceğini belirten Maliye Bakanı Unakıtan, ''O bakımdan çok çeşitli alternatifli çalışmalar var. Bunu biraz daha hızlandıracağız'' dedi. 
     
</TEXT>
</DOC>
