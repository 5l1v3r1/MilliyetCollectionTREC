<DOC>
<DOCNO> 248958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun41.html </URL>
<DATE> 2004/06/18/ </DATE>
<TIME> 21.28 </TIME>
<AUTHOR>  </AUTHOR>
<HEADLINE>
Barzani "Türkiye, federal statü tanınmasına karşı çıkıyor" 
</HEADLINE>
<TEXT>

     Irak Kürdistan Demokratik Partisi IKDP lideri Mesud Barzani, Türkiye'nin ''birleşik bir Irak bünyesinde Irak Kürdistanına federal statü tanınmasına artık karşı çıkmadığını'' ve ''bunun kendilerine bildirildiğini'' söyledi. 
     Barzani, Katar'ın El Cezire televizyonuna yaptığı açıklamada, ''Üst düzey bir Türk heyeti bizi 9 Haziran'da ziyaret etti ve çok olumlu bir tavır takınarak, Türkiye'nin Irak bünyesinde Kürdistana federal statü tanınmasına karşı çıkmadığını bize iletti'' dedi. 
     ''Türk heyetinin, Irak hükümetiyle ilişkilerinin yanında Kürdistan ile de en iyi ilişkilere sahip olacağı konusunda kendilerine güvence verdiğini'' ifade eden Barzani, heyetin kendisini Ankara'ya davet ettiğini ve bu daveti kabul ettiğini söyledi. 
     Türkiye, Suriye ve İran'daki Kürtlerin, Irak'taki Kürtlerin statüsüyle ilgili gelişmeleri takip ettiğini ifade eden Barzani, ''Bu ülkeler, Kürtlerin haklara sahip ve tarihi bir adaletsizliğin kurbanı olmuş bir halk olduğunu anlamalı. Bu ülkeler, bu hakları anlayışla karşılamalı, uygar ve demokratik bir yaklaşım sergilemeli. Bu sayede bu ülkelerin ulusal birliği de güçlenir'' diye konuştu. 
     Barzani, ''Bu haklar gözardı edildiği ve Kürtlere uygar bir şekilde davranılmadığı takdirde sorunlar artar'' dedi. 
     
     TÜRK DİPLOMAT 
     A.A muhabirine bilgi veren üst düzey bir Türk diplomat, Barzani ile yapılan temasta, Irak'ın kuzeyinde yaşayan Kürt gruplarının statülerinin ''Irak'ın toprak bütünlüğü içinde kalması ve Irak anayasasında tanımlanması kaydıyla'' Türkiye'nin buna karşı çıkmayacağı mesajının verildiğini söyledi. 
     Aynı diplomat, Türkiye'nin her zaman Irak'ın geleceğinin yine Iraklılar tarafından belirlenmesi gerektiğini söylediğini belirterek, Türkiye için Irak'ın bütünlüğünün önemine dikkat çekti. 
     Aynı yetkili, Barzani'ye Ankara'ya gelmesi durumunda, gelecek hafta başında Türkiye'ye ziyaret edecek Irak Kürdistan Yurtseverler Birliği IKYB lideri Celal Talabani'nin yaptığı görüşmeleri kendisinin de yapabileceğinin söylendiğini ifade etti. 
     
</TEXT>
</DOC>
