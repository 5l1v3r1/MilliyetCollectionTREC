<DOC>
<DOCNO> 207619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/ekonomi/eko02.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalılar kaynak oluyor 
</HEADLINE>
<TEXT>

   Sait Halim Paşa Yalısı ve Zarifi Köşkü, 49 yıllığına özel sektöre devredilecek. Turizm amaçlı kullanılacak yalıların yeni sahipleri 28 Ocak 2004'teki ihalede belirlenecek 
   
   İstanbul Boğazı'nda yer alan Sait Halim Paşa Yalısı ile Zarifi Köşkü, 49 yıllığına özel sektöre devredilecek. Köşk ve yalıların ekonomiye kazandırılması projesi çerçevesinde, Sait Halim Paşa Yalısı ile Yorgo Zarifi Köşkü özel sektör işletmeciliğine açılıyor. Bu amaçla İstanbul Defterdarlığı her iki tesisin işletme hakkı için ihale açtı. Sarıyer İlçesi Yeniköy Mahallesi'nde bulunan Sait Halim Paşa Yalısı ile yine aynı mevkide bulunan Yorgo Zarifi Köşkü'nün işletme hakları 49 yıl süreyle gerçek veya tüzel kişilere verilecek. 
   İşletici kişi ya da kuruluşlar söz konusu tesisleri, turizm amaçlı olarak kullanacak. Tesislerin imar planı, bakım, onarım, restorasyon ve rölevasyon gibi projelerin yaptırılıp onaylanmasına imk n vermek amacı ile bir yıl süreyle Sait Halim Paşa Yalısı için 110 milyar, Zarifi Köşkü içinse 200 milyar lira tahmini ön izin bedeli üzerinden sözleşme yapılacak. 
   
   20 milyon dolar 
   Sait Halim Paşa Yalısı ile Zarifi Köşkü'nün işletme hakkı devirleri, 28 Ocak 2004 Çarşamba günü saat 14.00 ve 15.00'de yapılacak 'pazarlık usulü ihale' ile sonuçlandırılacak. Uzun süre bir özel okulun işgali altında kalan Zarifi Köşkü için tahmini değerin 20 milyon dolar olması beklenirken, Sait Halim Paşa Yalısı'nın kiralama bedelinin daha yüksek olabileceği ifade ediliyor. 
   
      Sait Halim Paşa Yalısı 
   Şaibeli şekilde yanmıştı    İstanbul Boğazı kenarında yer alan Sait Halim Paşa Yalısı, 19. yüzyılın son çeyreğinde inşa edildi. 3 salon, 7 oda ve 1 mutfağın bulunduğu yalı, 12 kasım 1995 tarihinde, Tansu Çiller'in başbakanlığı döneminde çıkan yangında büyük hasar gördü. Yangının çıkış nedeni konusunda uzun süren tartışmalar oldu ve Meclis'e konuyla ilgili soru önergesi verildi. Yangını araştırmak için Meclis'te bir komisyon kuruldu. Komisyon, 1996'da hazırladığı rapora dayanarak Meclis soruşturması açılmasını istedi. Raporda restorasyonda usulsüzlük, yalı içinde yer alan 18. yüzyıla ait tarihi eserlerin gerektiği gibi muhafaza edilmediği ve bazı eserlerin talan edildiği iddiaları yer aldı. 1998'de başlayan yenileme çalışmalarına 1.7 trilyon lira harcandı. Prof. Dr. Doğan Kuban başkanlığında, yedi danışmanın denetiminde, Emek İnşaat tarafından yapılan restorasyonda yalının yangından önceki değil, 1890'lardaki görünümü temel alındı. 
   
      Zarifi Köşkü 
   Kalbi Boğaz'da kaldı    İstanbul'un ünlü Rum bankerlerinden Yorgo Zarifi'ye ait 4 1 katlı Zarifi Köşkü de Yeniköy'de bulunuyor. Köşkün bulunduğu bahçe yaklaşık 12 dönüm. Korulukta, 2 bin 103 metrekare ana bina yanında iki katlı 200 metrekare oturumlu ikinci bir köşk bulunuyor. Tarabya caddesine paralel olan ana binanın manzarası Tarabya koyuna bakıyor. Osmanlı'nın çöküş dönemindeki borç krizinin baş aktörlerinden Osmanlı'ya borç veren ünlü Rum bankeri Yorgo Zarifi, Galata'nın en çok sözü geçen Yahudi bankerlerinden biri olarak tarihte yer alıyor. II. Abdülhamit'in danışmanlığını yapacak kadar da Osmanlı'ya yakın bir kişi olarak bilinen Zarifi'nin Hazine'ye kalan gayrimenkul varlığı, Tarabya'daki 15 dönümlük araziyle sınırlı değil. Yine Tarabya'da beş dönümlük arsa, bir ev ve konak sahibi olan Zarifi, kendisi adına Yeniköy'de bir de kilise yaptırdı. İstanbul'u çok seven Yorgo Zarifi, 27 Mart 1884'te öldükten sonra, kalbi çıkartılarak yaptırdığı kilisenin duvarında özel bir bölüme yerleştirildi. 
   
   
</TEXT>
</DOC>
