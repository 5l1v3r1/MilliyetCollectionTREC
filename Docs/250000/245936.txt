<DOC>
<DOCNO> 245936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun30.html </URL>
<DATE> 2004/06/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ecstasy kaçakçılarına hapishane caydırıcı kampanya... 
</HEADLINE>
<TEXT>

     Hollanda Adalet Bakanlığı, caydırıcı olacağı düşüncesiyle başlattığı kampanyada, ecstasy kaçakçılarını yurtdışında yakalanmaları halinde hapishanelerdeki kötü koşullar konusunda uyarıyor. 
     İnternetteki www.xtcsmokkel.nl adresinde, ecstasy kaçakçılarının, başka bir ülkede uyuşturucu kaçakçılığı suçundan yakalanmaları halinde karşılaşabilecekleri olumsuzluklar sıralanıyor. 
     Bakanlıktan yapılan açıklamada, özellikle ''küçük çaplı'' ecstasy kaçakçılarını bu konularda bilgilendirmenin önemli olduğu kaydedildi. 
     Sitede yer alan bilgilere göre, 2002 yılı itibariyle 403 Hollanda vatandaşı yurtdışında uyuşturucu kaçakçılığından hüküm giydi ve bunların bir bölümü çok zor şartlarda cezalarını çekiyor. 
     Sitede ayrıca, kaçakçıların yakalanmalarının aile ve arkadaş çevresine olumsuz etkileri konusunda da bilgiler yer alıyor. 
     Yasak olmasına rağmen Hollanda dünyada en fazla ecstasy üretimi yapılan ülke. Avrupa, Amerika ve Uzak Doğu ülkelerinde kullanılan ecstasynin büyük bölümü Hollanda'dan getiriliyor. 
     
</TEXT>
</DOC>
