<DOC>
<DOCNO> 233550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo08.html </URL>
<DATE> 2004/04/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Trabzonspor'da futbolculara 3 trilyon liralık prim... 
</HEADLINE>
<TEXT>

     Birinci Süper Futbol Ligi'nde mücadele eden Trabzonspor'da, şampiyon olunması durumunda futbolculara verilecek prim kararlaştırıldı. 
     Bordo-mavili kulübün yönetim kurulundan alınan bilgiye göre, şampiyon olunması durumunda futbolculara 3 trilyon liraya yakın prim ödenecek. 
     Son 4 lig maçının galibiyet priminin 2 katına çıkarıldığı ve bunun da söz konusu miktarın içinde yer aldığı bildirildi. 
     Bordo-mavili kulübün yönetim kurulu, daha önce Türkiye Kupası'nı kazanma primini 600 milyar, ikinci olarak Avrupa Şampiyonlar Ligi'ne katılma primini ise 1 trilyon lira olarak belirlemişti. 
     
     TRABZONSPOR, TRABZON DIŞINA ÇIKIYOR 

     Diyarbakırspor maçının ardından Gaziantepspor deplasmanına gidecek olan bordo-mavili takım, Türkiye Kupası maçı hazırlıklarını İstanbul'da sürdürecek. 
     Gençlerbirliği ile Atatürk Olimpiyat Stadı'nda karşılaşacak olan bordo-mavililer, söz konusu maçın hazırlıklarını İstanbul'da basın ve taraftara kapalı olarak gerçekleştirecek. 
     Yönetimin Trabzon'daki yoğun ilgiden dolayı bu kararı aldığı öğrenildi. 

     
</TEXT>
</DOC>
