<DOC>
<DOCNO> 228934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko19.html </URL>
<DATE> 2004/04/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Adanalı doktorun vergi iadesinden 38 tonluk süt faturası çıktı 
</HEADLINE>
<TEXT>

     Çalışanların vergi iadesinden yararlanmak amacıyla verdikleri özel gider indirimi beyanlarında, 38 ton süt faturasından, bilgisayar ortamında çoğaltılmış sahte fiş ve faturalara kadar haksız kazanca neden olacak binlerce belgeye rastlandığı bildirildi. 
     Adana Defterdarı İhsan Akyol, devletin, vergi kaçağını önlemek ve bu kapsamda alışverişlerde fiş ve fatura alınmasını sağlamak amacıyla uyguladığı özel gider indiriminin suiistimal edilmemesi için bu yıl çok sayıda belgeyi dikkatlice incelediklerini bildirdi. 
     İncelemeleri sayesinde devletin kasasından yaklaşık 5 trilyon liralık haksız vergi iadesi bedeli ödenmesini önlediklerini ifade eden Akyol, sahte, geçersiz ve hayali fişlerin yanı sıra gerçek tüketimle bağdaşmayan faturaların da dikkati çekici boyutlarda olduğunu vurguladı. 
     Akyol, bir doktorun beyanında 19 milyar liralık 38 ton süt faturası bulunduğunu belirterek, ''Bir insan yıl boyunca sadece süt tüketse yine de bu gerçekleşemez. Gerçekçi olmadığı bariz bir şekilde ortada olan bu tür faturalarla devletin zarara uğratılmaması için titiz bir çalışma gerçekleştirdik'' dedi. 
     Geçen yıl 58 kurumda 109 trilyon 527 milyar liralık, bu yıl ise 115 kurumda 190 trilyon 637 milyar liralık belgenin incelendiğini belirten Akyol, ''İncelediğimiz matrahta geçen yıla oranla yüzde 74 artış oldu. Sahte belge adedi 46, sahte belge tutarı ise 48 kat fazla çıktı'' diye konuştu. 
     
     GERÇEĞİNDEN AYIRT ETMEK GÜÇ 

     Akyol, daha önce ismi duyulmamış, adresi ya da telefonu sahte çıkan hayali faturalar basılıp komisyon karşılığında satılırken, bu yıl isim yapmış büyük mağazalarda yoğunlaşma gözlendiğini ifade ederek, şunları söyledi 
     ''Büyük mağaza ve marketlerin yazar kasa fişlerinin bilgisayar ortamında çoğaltılması yoluyla elde edilen bu faturaları gerçeğinden ayırt etmek neredeyse mümkün değil. Bu nedenle söz konusu mağazaları tek tek arayarak tarih ve saat bildirmek suretiyle bunların gerçek olup olmadığını kontrol etmek zorunda kaldık.'' Akyol, 32 bin 552 çalışanın belgelerinde yapılan incelemede, sahte ve geçersiz 23 trilyon 35 milyar liralık fiş ve fatura tespit edildiğini kaydetti. 
     İncelemelerinde çok sayıda belgenin de hayali olarak yazıldığını belirlediklerine dikkati çeken Akyol, özel gider indirimine ait beyanların bir kısmında zarfların ön yüzündeki toplam tutar ile zarfın içindeki belge sayısı ve tutarının eşit olmadığını belirlediklerini bildirdi. 

     
</TEXT>
</DOC>
