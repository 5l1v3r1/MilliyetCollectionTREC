<DOC>
<DOCNO> 230414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonsiy05.html </URL>
<DATE> 2004/04/11/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Başbakan Erdoğan Japonya'da... 
</HEADLINE>
<TEXT>

     Başbakan Recep Tayyip Erdoğan, Japonya'da Türkiye'ye karşı farklı bir sevda olduğunu söyledi. 
     Başbakan Erdoğan'ın onuruna, Türkiye'nin Tokyo Büyükelçiliği'nde Büyükelçi Solmaz Ünaydın tarafından bir resepsiyon verildi. 
     Resepsiyona, Erdoğan ve eşi Emine Erdoğan'ın yanı sıra Devlet Bakanı Ali Babacan, Ulaştırma Bakanı Binali Yıldırım Sağlık Bakanı Recep Akdağ, Kültür ve Turizm Bakanı Erkan Mumcu, bakanların eşleri, heyet üyesi milletvekilleri, işadamları ve Japonya'da yaşayan Türk vatandaşları katıldı. 
     Başbakan Erdoğan, burada bir süre ABD'de Demokrat Parti'den bir dönem başkan adayı olan Michael Dukakis ile görüştü. Erdoğan, daha sonra davetlilere hitaben konuşmasında, beraberinde çok sayıda işadamı ile Japonya'ya geldiğini ifade ederek, şunları söyledi 
     ''Bu gezi, Türk müteşebbisinin dışa açılmasının bir heyecanı ve serüvenidir. Bu heyecan devam edecektir. Dünya ile Türkiye'yi kucaklaştırmanın mücadelesidir. Bunun neticesini de almaya başladık. Biz hükümeti devraldığımızda enflasyon yüzde 30'larda iken, bugün yüzde 18'lere düşürdük. Yıl sonu itibariyle yüzde 12'yi tutturma gayretimiz sürecektir. Türkiye'ye karşı burada farklı bir sevda var. 2003 yılı burada Türk Yılı ilan edilmişti. Bunu uzattılar. Sonsuz teşekkürlerimizi ifade etmek istiyorum. Sayın Japonya Başbakanı Koizumi'yi de Türkiye'ye davet edeceğim. 1990'dan beri ülkemize gelen Japon Başbakanı yok. Artık bu gelip gitmeleri sıklaştırmalıyız.'' Başbakan Erdoğan, daha sonra davetlilerle yakından ilgilenirken, Fenerbahçe formalı Hana'ya özel ilgi gösterdi ve annesi Japon, babası Türk olan Hana ile hatıra fotoğrafı çektirdi. Resepsiyonda Kültür Bakanlığı'nın sazendeleri Türk Musıkisi'nden örnekler seslendirdi. 
     Erdoğan, bu arada, Japonya Prensi Tomohito Mikasa'yı ikamet ettiği New Otani Oteli'nde kabul ederek bir süre görüştü. 
     
</TEXT>
</DOC>
