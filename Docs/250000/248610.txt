<DOC>
<DOCNO> 248610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/spor/axspo02.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag kriterleri 
</HEADLINE>
<TEXT>


Danimarka Futbol Federasyonu, Türkiye maçında seyirciyi ırkına göre ayıracak. Ülkede yaşayan Türkler'in, kendi taraftarlarının arasına sızmasından korkan Danimarka, tepki çeken uygulamalarda bulunacak 

İRFAN KURTULMUŞ-KOPENHAG 


'G.Afrika'daki gibi' 
TÜRKİYE'NİN, 2006 Dünya Kupası elemelerinde 13 Ekim'de Kopenhag'da Danimarka ile oynayacağı milli maça gelecek Türk seyircilere ırkçı politika uygulanacak. B.T gazetesi "Federasyon seyirciyi ırkına göre ayıracak" başlığıyla verdiği haberde, G.Afrika'da daha önce zencilerin beyazlarla bir arada olmaması amacıyla uygulanan yöntemin, Türkler için tekrarlanacağını yazdı. 1 Ağustos'ta satışa çıkacak biletleri satın alacaklardan isim, soyadı, pasaport, doğum tarihi ve Danimarka şahıs numarası bildirilmesi istenecek. 

Ekstra bilet 
FEDERASYON ayrıca internetteki bilet satış sitesindeki "Hangi ülkeyi tutuyorsunuz " hanesine çarpı koyulmasını da isteyecek. Yetkililer, ayrılacak 2 bin 100 biletin hemen tükenmesinden sonra, bilinçli olarak şiddet peşinde olan Türkler'in, ev sahibi taraftarlardan bilet almaya çalışacaklarından endişe ettikleri için konuk seyircilere ekstra 2 bin 100 bilet daha vereceklerini açıkladılar. B. T gazetesinin "Ombusman Köşesi"'nde ise "Danimarka'da oturan Türkler'e bilet satılmaması oldukça düşündürücüdür" yorumu yapıldı. 

'Kanunsuzluk' 
DANİMARKA'DAKİ İnsan Hakları Enstitüsü'ne göre ise etnik köken nedeniyle bilet satışı yapılmamasıyla Türkler'e ırkçılık ve ayrımcılık uygulanıyor. İnsan Hakları Enstütüsü Proje Müdürü Maria Ventegodt Liisberg, B.T'ye verdiği demeçte "Etnik kökeninden ötürü bilet almada ayırım yapmak, direkt olarak kanunsuzluktur" derken, Irk Ayrımcılığına Karşı Bilgi Toplama Merkezi DRC hukukçusu Line Bögsted, "Eğer federasyon isim ve geldiği ırk ayrımına giderse, kesinkes yasadışı iş yapmış olur" sözleriyle tepki gösterdi. 

Polis istememiş 
DANİMARKA'DAKİ Türk dernek ve politikacılarından da, sert eleştiriler geldi. Fredericia Spor Derneği Başkanı Turan Savaş, uygulamayı "Temiz, safkan bir ırkçılık olayı" diye yorumladı. Aarhus kenti meclis üyesi Hüseyin Araç da, "Bu hareketle federasyon, İskandinav halkına, bu insanlar tehlikeli sinyalini veriyor. Entegrasyon diye bağrılıyor" dedi. Kopenhag polisi, Danimarka'da yaşayan Türkler'in olay çıkarmayacağına inandıklarını açıkladı ve federasyonun uygulamasını kendilerinin istemediğini bildirdi. 


</TEXT>
</DOC>
