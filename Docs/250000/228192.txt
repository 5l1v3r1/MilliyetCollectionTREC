<DOC>
<DOCNO> 228192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun09.html </URL>
<DATE> 2004/04/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sri Lanka'da seçim... Devlet başkanının partisi önde... 
</HEADLINE>
<TEXT>

     Tamil gerillalarıyla ateşkesin sürdüğü Sri Lanka'da son 4 yıldaki 3. seçimlerde oy sayım işlemi sürüyor. Devlet Başkanı Çandrika Kumaratunga'nın Birleşik Halk Özgürlük İttifakı partisi yarışı önde götürüyor. 
     Oyların üçte birinin sayıldığı aşamada, Kumaratunga'nın partisi yüzde 44, rakibi olan Başbakan Ranil Vikremesinge'nin başkanlığını yaptığı Birleşik Ulusal Parti'nin de yüzde 33,8 oy kazandığı görülüyor. 
     Norveç'in arabuluculuğunda hükümetle birlikte başarılı ateşkesi uygulayan Tamil Elam Kurtuluş Kaplanları sayesinde, çoğunluktaki Sinhali halkınca ayrımcılığa tabi tutuldukları savıyla 20 yıldır bağımsızlık aradıkları adanın kuzey bölgesi Jaffna'da ve doğu kırsal kesimlerinde Tamil Partisi oyların çoğunluğunu kazanmış bulunuyor. Bu bölgelerde seçime katılım oranı yüzde 60 oldu. 
     13 milyon kayıtlı seçmenin bulunduğu Sri Lanka'da sandığa dörtte üç oranında gidildiği kaydedildi. 
     Hem iktidardaki Birleşik Ulusal Parti'nin hem de Birleşik Halk Özgürlük İttifakı'nın bu seçimde 225 sandalyeli mecliste tek başına çoğunluğu alamayacağı görülüyor. Tamiller, Norveç'in arabuluculuk çabalarıyla ülkenin kuzeydoğu bölgesinde bağımsız devlet arayışından vazgeçti ve özerk yapıya razı oldu. Barış müzakereleri süreci halen devam ediyor. 
     
     ANNE-KIZ, BAŞBAKAN-DEVLET BAŞKANI 
     Sri Lanka, kadın liderleriyle ilginç yapıya sahip. Devlet Başkanı Çandrika Kumaratunga, annesi olan Sirimavo Kumaratunga'ya 10 yıl önce hükümeti kurma görevini vermişti. 
     1994'teki seçimde başbakan seçilen Çandrika Bandaranaike Kumaratunga, aynı yıl kasımda devlet başkanı oldu. Devlet Başkanı Kumaratunga, annesi Sirimavo Bandaranaike'yi 14 Kasım 1994'te başbakan olarak atadı. 
     Sri Lanka'da şimdiki Başbakan Ranil Vikremesinge'den önceki başbakan Ratnasiri Vikremanayaka da kadındı. 
     25 Eylül 1959'da suikasta kurban giden Başbakan W. R. D. Bandaranaike'nin dul eşi eski başbakan Sirimavo Bandaranaike'nin kızı olan 54 yaşındaki Çandrika Kumaratunga, 12 Kasım 1994'te devlet başkanlığı makamını devraldı. 
     
     DÜNYANIN İLK KADIN BAŞBAKANI SRİ LANKALI 
     Dünyanın ilk kadın başbakanı olan Sirimavo Bandaranaike, 2000 yılının 10 ekiminde 84 yaşında kalp krizinden öldü. 
     Sri Lanka Devlet Başkanı Kumaratunga'nın annesi Bandaranaike, 4 yıl önce genel seçim günü oy kullandıktan sonra başkent Kolombo'da ölmüştü. 
     Sri Lanka'ya ilk kez 1960 yılında başbakan olan Bandaranaike, o dönemden beri 3 kez bu göreve gelmişti. 
     
     TAMİLLER 
     Tutsak düşmemek için siyanür hapları kullanmış olan Tamil Kaplanları gerillalarının yarattığı terör eylemleri ve çatışmalarda 17 yılda 64 bin insan öldü. 20 bin kadar Tamil'in de ''kaybolduğu'' sanılıyor. 
     19 milyon nüfuslu ülkede halkın yüzde 76'sı Sinhal ırkından ve çoğu Budist. Tamil halkı ise yüzde 14'lük nüfus bölümünü oluşturuyor ve çoğu Hindu. Yüzde 10'luk kesim ise Müslüman ve diğer dinlerden. 
     
</TEXT>
</DOC>
