<DOC>
<DOCNO> 248196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur24.html </URL>
<DATE> 2004/06/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Askerlere cinsel eğitim... 
</HEADLINE>
<TEXT>

     Türk Silahlı Kuvvetleri TSK , Sağlık Bakanlığı ve Birleşmiş Milletler Nüfus Fonu UNFPA işbirliğiyle başlatılan TSK Üreme Sağlığı ve Aile Planlaması Programı kapsamında, tüm erbaş ve erler aile planlaması eğitiminden geçirilecek terhis edilen erlere 1 aylık doğum kontrol malzemesi dağıtılacak. 
     TSK, Sağlık Komutanlığı ve UNFPA işbirliğinde 2.5 yıl önce çalışmalarına başlanan ve 5 Nisan 2004'te uygulamaya konulan ''TSK Üreme Sağlığı ve Aile Planlaması Programı'', 4. Kolordu Komutanlığı General Eşref akıncı Kışla Nizamiyesi'nde düzenlenen toplantıyla basına tanıtıldı. 
     Toplantıda konuşan Gülhane Askeri Tıp Akademisi GATA Kadın Hastalıkları ve Doğum Anabilim Dalı Başkanı Prof. Tabip Kıdemli Albay Recai Pabuçcu, üreme sağlığı konusunda erkek nüfusu hedef alan bir program yürütülmediğini, bundan önce TSK bünyesinde erbaş ve erlere yönelik küçük ölçekli çalışmalar sonucunda tüm personelin ancak yüzde 5'ine ulaşıldığını söyledi. 
     
     HER YIL 500 BİN GENCE EĞİTİM 
     Prof. Tabip Kıdemli Albay Pabuçcu, TSK'dan her yıl yaklaşık 500 bin askerin terhis olduğunu, ülkenin erkek nüfusunun eğitilmesi için bu dönemin önemli bir fırsat olarak değerlendirildiğini anlattı. 
     Bu kapsamda ilk olarak eğitici eğitimlerinin yapıldığını, yetiştirilen danışmanların TSK'da Türkiye genelinde kurulan 411 merkezde 20'şer kişilik gruplar halindeki er ve erbaşlara cinsel eğitim verdiğini kaydeden Prof. Tabip Kıdemli Albay Pabuçcu, şunları kaydetti 
     ''Birliklerde üreme sağlığı ve aile planlamasına ilişkin tüm eğitimler, çalışma grubunun belirlediği standartlara uygun olarak yürütülecektir. Buna göre, tüm erbaş ve erlerimiz, askerlik süresince en az 1 gün süreli 8 saatlik grup çalışmasına katılacak, en az 30 saatlik eğitim filmi izleyecek, yaşam boyu taşınabilecek cep kitabına sahip olacak. Ayrıca, birliklerde tüm er ve erbaşların yaşam alanlarına asılmış bilgilendirici posterler bulunacaktır.'' 
     
     TAM GÜN KURSLAR 
     Prof. Tabip Kıdemli Albay Pabuçcu, diğer askerlik eğitimleri aksatılmadan, 20'li gruplar halinde düzenlenecek tam gün süreli kurslarda, erkek ve kadın üreme sistemlerinin yapısı ve işleyişi, adet döngüsü, gebeliğin nasıl oluştuğu, kısırlık ve çözüm yolları, aile planlamasının anlamı, erkeğin ve kadının kullandığı güvenilir yöntemler, gebeliği önleyici yöntemlerle ilgili yanlış inanışlar, cinsel yolla bulaşan hastalıklar gibi konularda eğitimler verildiğini bildirdi. 
     Türkiye'de evliliklerin yüzde 20'ye yakınının akraba ile yapıldığını, bunu önlemek için de akraba evlilikleri ve sonuçlarının anlatıldığını kaydeden Prof. Tabip Kıdemli Albay Pabuçcu, riskli gebelikler, doğum öncesi ve sonrası bakım, güvenli doğum ve emzirme konularında da er ve erbaşlara bilgiler verildiğini ifade etti. 
     Erbaş ve erler terhis olurken, milli kaynaklar kullanılmadan, imkanlar nispetinde kondom, doğum kontrol hapı, rahim içi araç gibi doğum kontrol yöntemlerinin sınırlı sayılarda verileceğini belirten Prof. Tabip Kıdemli Albay Pabuçcu, bunu takiben sivil hayatta aylık ihtiyaçların sağlık ocaklarından karşılanacağını bildirdi. 
     
     TESTLER VE KARNE VERİLİYOR 
     Er ve erbaşlara yönelik pilot çalışmanın Şubat 2004'te 4. Kolordu Komutanlığı'nda başlatıldığını ve son iki aydır silahlı kuvvetlerin tüm birliklerine tesis edilen 411 dershanede devam ettiğini anlatan Prof. Tabip Kıdemli Albay Pabuçcu, 5 Nisan 2004'ten bu yana 70 bin askerin eğitimden geçirildiğini söyledi. 
     Pabuçcu, er ve erbaşlara kurs öncesi, kurs sırasında ve kurs sonrasında testler, anketler uygulandığını ifade ederek, her erbaş ve erin aldığı eğitimin bir karne ile izlendiğini dile getirdi. Albay Recai Pabuçcu, er ve erbaşlara eğitim öncesi yapılan testlerde, yüzde 65'inin kondomu bilmediğinin tespit edildiğini bildirdi. 
     UNFPA Temsilci Vekili Hulki Uz da üreme sağlığı ve aile planlaması konusunda artık Türkiye'nin istenen seviyeye geldiğini, şimdi sıranın erkeklerde olduğunu belirterek, UNFPA olarak programa mali ve teknik destek sağladıklarını ifade etti. 
     Sağlık Bakanlığı Müsteşarı Necdet Ünüvar, aile planlaması ve üreme sağlığında erkeklerin tutumlarının da büyük önem taşıdığını ifade etti. Ünüvar, programın, Türk toplumunun sağlığına büyük yarar sağlayacağını vurguladı. 
     Gazetecilerin soruları üzerine, UNFPA Temsilci Vekili Hulki Uz, projenin şu ana kadarki maliyetinin yaklaşık 200 bin dolar olduğunu bildirdi. 
     Sağlık Bakanlığı Ana-Çocuk Sağlığı ve Aile Planlaması Genel Müdürü Rıfat Köse de bir başka soru üzerine, er erbaşlara terhis olurken kendi seçtikleri doğum kontrol yöntemine ilişkin malzeme dağıtılacağını söyledi. Köse, er ve erbaşlara 1 aylık malzeme verileceğini belirtti. 
     
     DERSANEDE MAKETLERLE UYGULAMALI KONDOM KULLANIMI 
     Konuşmaların ardından, komutanlık bünyesindeki Üreme Sağlığı Dershanesi'ndeki ders, basın mensuplarına açık yapıldı. 
     Tabip Üsteğmen Metin Uyanık'ın verdiği bilgileri dikkatle dinleyen er ve erbaşlar için, derslikte, 450 günlük askerlik takviminin de yer aldığı ''Üreme Sağlığı ve Aile Planlaması Cep Rehberi''nin yanı sıra çeşitli bilgilendirici poster ve afişler ile doğum kontrol yöntemleri ile prezervatifin nasıl kullanılacağının gösterilmesi için erkek cinsel organı maketleri de yer alıyor. 
     TSK Sağlık Komutanı Korgeneral Hayri Güner de askerlere, daha önce prezervatif görüp görmediklerini, kullanıp kullanmadıklarını sordu. Askerlerin büyük çoğunluğu prezervatif gördüğünü söylerken, yarısından fazlası kullandığını belirtti. 
     
</TEXT>
</DOC>
