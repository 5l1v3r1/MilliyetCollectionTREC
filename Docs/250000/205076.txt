<DOC>
<DOCNO> 205076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun08.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'liler Danimarkalılar'ın spermlerini çok beğendi.. 
</HEADLINE>
<TEXT>

     Dünyanın en büyük sperm bankalarından biri olan Danimarka'nın Cyros International kurumu, Amerikalıların Danimarka spermlerini çok beğenmeleri üzerine, New York'un göbeğindeki Broadway'de temsilcilik açtı. 
     Cyros'un Danimarka'da 3 büyük sperm toplama merkezi bulunuyor. Buraların özellikle öğrenciler tarafından sık sık ziyaret edildiği ve sperm vericilere her bağış karşılığında 40,5 dolar ödendiği belirtiliyor. Bağışlanan spermlerin sadece yüzde 10'unun Cyros'un çok sıkı kalite kontrolünden başarıyla geçebildiği, yetkililer tarafından ifade edildi. 
     Çocuk sahibi olmak isteyen çiftler, Cyros'un internetteki sitesine girerek Olaf, Thor, Birk ve Gorm gibi sahte adlarla bağışta bulunan kişiler arasından beğendiklerini, niteliklerini göz önünde bulundurmak suretiyle seçiyor. 
     Sitede sperm bağışlayan kişilerin kısa özgeçmişlerinin yanı sıra saç ve göz renkleri, boyları, eğitimleri ve mesleki özellikleri de yer alıyor. 
     Sadece Danimarkalı erkeklerden bağış toplayan Cyros'un 40 ülkeye sperm sattığı belirtiliyor. 
     Kuruluşun yakında dünyaya açılarak, Asya ve Afrika kıtalarındaki erkeklerden de sperm bağışı kabul etmeye başlayacağı ifade ediliyor. 
     Danimarkalı erkeklerin verdikleri spermleri kullanan kadınların en az yüzde 30'unun ilk denemede hamile kaldıkları, Cyros dışındaki sperm bankalarından alınan spermlerde ise bu oranın yüzde 10'u geçmediği öne sürülüyor. 
     
</TEXT>
</DOC>
