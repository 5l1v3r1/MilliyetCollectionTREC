<DOC>
<DOCNO> 227608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko43.html </URL>
<DATE> 2004/04/01/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Merkez Bankası IMF programındaki tüm hedeflere ulaşıldı 
</HEADLINE>
<TEXT>

     Merkez Bankası, 2003 yılında, IMF ile yürütülen para programı çerçevesinde belirlenen dönemsel ve yıl sonuna ilişkin tüm kriter ve hedeflere ulaşıldığını açıkladı. 
     Merkez Bankası'nın 2003 Yıllık Raporu'nda, Banka'nın temel amacının fiyat istikrarını sağlamak olduğu hatırlatıldı. 
     Rapora göre, Merkez Bankası, 2003 yılında da temel politika aracı olan kısa vadeli faiz oranlarını, gelecek dönem enflasyonuna ilişkin unsurları gözönünde bulundurarak belirlemeye devam etti. 
     Irak savaşı ertesinde ters para ikamesiyle de artan döviz arzı sonucu Banka, 6 Mayıs 2003 tarihinde günlük döviz alım ihalelerine yeniden başlarken, 23 Ekim 2003 tarihinde ara verdi. 
     Ayrıca, Mayıs, Haziran ve Temmuz aylarında birer kez, Eylül ayında da 2 kez doğrudan döviz alım müdahalesinde bulunan Merkez Bankası, Mayıs-Ekim döneminde 9.9 milyar dolar aldı. 
     Bankaların müşterilerle yaptıkları repo hacminin TL cinsinden toplam mevduata oranındaki düşüş eğilimi ile para tabanı çarpanının düşüş eğilimi 2003 yılında da sürdü. 
     
     KREDİLER 

     Rapora göre, 2003 Nisan ayından itibaren makroekonomik belirsizliklerin azalması, kredi faiz oranlarının düşmesi ve ekonominin büyüme eğilimine girmesinin sonucu olarak krediler artış eğilimine girdi. 
     2003 yılı Ekim sonu itibariyle şirketlere ve bireysel işletmelere kullandırılan krediler reel bazda yüzde 11 genişlerken, özel sektöre açılan krediler reel olarak yüzde 18 arttı. 
     
     MERKEZ BANKASI İŞLEMLERİ 

     En sonuncusu Ekim ayında yapılan indirimler ile yıl içinde faizler yüzde 44'den yüzde 26 seviyesine kadar düşürüldü. 
     Irak savaşı nedeni ile bankacılık sisteminden çıkan yerli ve yabancı para mevduatın sisteme dönüşü ile ortaya çıkan döviz fazlası TL'nin değer kazanmasına neden oldu. 
     Bu durumun ters para ikamesi nedeniyle kalıcı olduğunu anlaşılması üzerine Banka, 6 Mayıs tarihinden itibaren döviz alım ihalelerine başladı ve Ekim ayına kadar devam etti. 
     Rapora göre, Şubat 2001'de yaşanan krizden sonra kamu bankaları ve TMSF bünyesindeki bankalardan satın alınan devlet iç borçlanma senetleri nedeniyle ortaya çıkan likidite, 2003 yılı boyunca piyasalarda fazla likiditenin devam etmesine neden oldu. 
     Piyasadaki likiditenin bankalar arasındaki dengesiz dağılımı, özellikle fazla likiditenin azaldığı Mayıs-Temmuz döneminde para piyasası faiz oranları üzerinde baskı yarattı. Ancak, Merkez Bankası'nca piyasa yapıcı bankalara sağlanan likidite imkanı faiz oranlarının aşırı dalgalanmasını önledi. 
     
     DÖVİZ 

     2002 yılında 1 milyon 647 bin lira olan dolar kuru, 24 Mart 2003 tarihinde yıl içindeki en yüksek değeri olan 1 milyon 754 bin lira seviyesine ulaştı. 
     Dolar kuru, Nisan ayından itibaren, enflasyondaki düşme eğilimi, bütçe disiplini, IMF ile görüşmelerin olumlu gitmesi, ABD kredisi beklentisi, ihracat ve turizm gelirlerinin beklentilerin üzerinde gerçekleşmesi gibi nedenlerle Ekim'e kadar değer kaybetti ve 23 Eylül'de yıl içi en düşük seviyesi olan 1 milyon 356 bin liraya indi. 
     Döviz ve efektif piyasalarında, Irak tedirginliğinin kendini 2003 yılı Ocak ayında iyice hissettirmeye başladı, fakat kurlar dar alanda hareke etti. 
     Raporda, ''Irak krizi, dalgalı kur rejiminden ödün vermeden ve herhangi bir müdahaleye ihtiyaç duyulmaksızın Merkez Bankası'nın piyasalarda güveni sağlayabildiği bir dönem olmuştur'' yorumunda bulunuldu. 
     TL'nin Nisan ayından itibaren başlayan değer kazanma eğiliminin, enflasyondaki düşüş, bütçe disiplini, IMF ile görüşmelerin olumlu gitmesi ve ABD kredisi beklentisi nedeniyle Ekim başına kadar devam ettiği belirtildi. 
     Kasım ayında açıklanan AB İlerleme Raporu'nda, özelikle Kıbrıs konusunda çözümsüzlüğün Türkiye'nin AB üyeliğini etkileyebileceği yolunda bazı yorumlara yer verilmesinin döviz kurunu etkilediği, daha sonra gelen yabancı satışları ve kamu kurumlarının alımlarındaki azalma nedeniyle, Tekel'in özelleştirilmesindeki başarısızlığa rağmen, dolar kuru 5 Kasım seviyesinin dahi altına indiği vurgulandı. 
     
     DOLAR DEĞER KAYBETTİ 

     Merkez Bankası'nın 2003 yılı raporunda, ABD doları'nın, euro karşısında ortalama olarak yüzde 19.7 oranında değer kaybettiği bildirildi. 
     Raporda, ABD dolarının, belli başlı para birimleri karşısında değer kaybettiğinin görüldüğü belirtilirken, ABD Merkez Bankası FED'in, ekonomiyi canlandırmak için faiz oranlarını düşük seviyelerde tutması ve Avrupa Merkez Bankası'nın söz konusu düşük faiz politikasına karşılık vermemesinin, ABD doları'nın, euro karşısında değer kaybetmesine neden olduğu vurgulandı. 
     
     IRAK SAVAŞI VE SARS SALGINI 

     2003 yılındaki iç ve dış ekonomik gelişmelerin değerlendirildiği Raporun dış ekonomik gelişmelerle ilgili kısmında, geçen yılın ilk çeyreğinde Irak'ta meydana gelen savaş ve ikinci çeyrekte başta Doğu Asya ülkelerini tehdit eden SARS salgınının, bu dönemde öncelikle söz konusu bölge ülkelerini olumsuz etkilediği ifade edildi. 
     Yılın ikinci yarısında ise gerek savaşın sona ermesi gerekse SARS hastalığının kontrol altına alınmasıyla birlikte, gelişmekte olan ülkelerde genel olarak ekonomik istikrarın sağlandığı ve büyümenin görüldüğü belirtildi. 
     
     2003'ÜN BÜYÜME BEKLENTİSİ YÜZDE 3.2 

     Raporda, 2002 yılında yüzde 3 oranında büyüyen dünya ekonomisinin, 2003 yılında yüzde 3.2 oranında büyüdüğünün tahmin edildiği de kaydedildi. 
     Aynı şekilde 2002 yılında yüzde 3.2 oranında artan dünya mal ve hizmet ticaret hacminin, 2003 yılında yüzde 2.9 oranında artacağının tahmin edildiği de vurgulanan raporda, son iki yılda dünya ticaret hacminin, geçmiş 20 yıllık ortalamasının altında bir büyüme performansı gösterdiği bildirildi. 
     
     DOĞRUDAN YABANCI SERMAYE YATIRIMI... 

     Rapora göre, 2003 yılında dünyadaki toplam doğrudan yabancı yatırımları, 653 milyar ABD doları olarak gerçekleşti. 
     Raporda, 2003 yılında, Asya ülkelerine yapılan doğrudan yabancı yatırımların dünya geneli içindeki payının ise arttığı vurgulandı. 
     
</TEXT>
</DOC>
