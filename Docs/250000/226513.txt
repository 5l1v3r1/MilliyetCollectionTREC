<DOC>
<DOCNO> 226513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/yazar/temelkuran.html </URL>
<DATE> 2004/03/29/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Sadece Milliyet'te sadece bu köşede 
</HEADLINE>
<TEXT>
   Türkiye işgal altında 
   Haberi duyunca sarsılacaksınız Doğruya doğru, her türlü fantastik varsayımı aklında canlandırabilen ben bile sarsıldım. Ama bu hakikat karşısında soğukkanlı olmak şart 
      
   Dünkü seçimlerin ardından, bu sabah siz gazeteleri almadan önce bir takım elim gelişmeler oldu. Birazdan televizyonlarınızı açıp, haber kanallarını zaplayınca bazı şeyler göreceksiniz, sakın şaşırmayın Hepimiz sarsıldık tabii. Yani doğruya doğru, her türlü fantastik varsayımı aklında canlandırabilen ben bile sarsıldım. Ama hakikatler karşısında soğukkanlı olmaktan başka çare yok. 
   
   Hava güzel, kızlar güzel 
   Evet, muhterem okur, dün memleketimiz Çinliler tarafından ele geçirildi. Oy kullanma telaşını fırsat bilen ve nicedir kendileriyle ilgili necip Türk basınında çıkan haberlerden dolayı fena içerleyen Çinliler Sarp sınır kapısından kafileler halinde hücum edip tüm yurda yayıldılar. 
   İlk hedef olarak memleket sathındaki Tai Chi, Aikido ve Feng Shui kurslarını belirleyen Çinli saldırganlar, Çankaya Belediye Başkanlığı dahil bütün önemli iktidar odaklarını ele geçirdiler. Zafer sarhoşluğuyla seçim "dolmuşlarına" binip "Hava güzel, kızlar güzel Biz niye güzel olmayalım " şarkısıyla coşan AKP'lileri kafa kola alan Çinliler, bundan böyle türban sorunuyla ilgili hiçbir şey duymak istemediklerini ve Kemal Alemdaroğlu'nun da ömrünün geri kalanını Katmandu'da zorunlu bir sürgünde meditasyon yaparak geçireceğini açıkladılar. Maliye Bakanı Kemal Unakıtan'ı yaptıkları Çin Sirki kulesinin tepesine çıkaran işgalciler bakan eşinin bundan sonra sadece Çin bayraklı t-shirtler giyeceğine dair "tıknaz erkek-bakan sözü" aldılar. Denktaş ve Erdoğan'ı F Tipi hücrelerinden birine kapatarak Çin işkencesinde ve AB sürecinde aynı anda bir çığır açacaklarını belirten Çinli saldırganlar, bundan böyle Eurovizyon şarkı yarışmasına da sadece Hakkı Bulut bestelerinin gönderileceğini belirttiler. 
   
   Armağan, basını düzelt 
   Bu günden itibaren bütün resmi açıklamaları Milliyet'ten Hasan Cemal ve Vatan'dan Tuğçe Baran kod adlı gazeteciye yapacaklarını belirten çekik gözlü yetkililer "Biz birbirimize benziyor olabiliriz ama siz de hiç birbirinize benzemiyorsunuz. Bakalım hepiniz Türk müsünüz acaba " diye merakla sordular. Konuya ilişkin soruların yanıtlanması için MHP - BBP ve Genç Parti'li yetkililerden derhal bir komisyon oluşturulmasını isteyen işgalciler, komisyon başkanlığını popolardan sorumlu Sanayi ve Ticaret Bakanı Ali Coşkun'a teklif ettiler. Her derde deva kel merhemi şahsiyet Armağan Çağlayan'ı "Basın Kurulu" başına getiren Çinliler, Mehmet Ağar'ı 12 yıl boyunca işsiz ve şüpheli bir Kürt olarak, Dargeçit'te aklanmış ve aklanmamış tüm Susurluk bağlantılı isimleri de 5 yıl boyunca Popstar yarışmasında yaşamaya mahk m ettiler. Çekik gözlüler, mahk mların ve yakınlarının yapacakları hak arama gösterilerin "Çin'in birlik ve bütünlüğünü bozmaya yönelik eylemler" kapsamında değerlendirileceğini "Sonra ben bilmiyordum, duymadım demeyin, Çinli diye bizi saf zannetmeyin" dediler. 
   
   Bayhan'dan Sol şarkılar 
   Bütün memleket meselelerini sürat ve kararlılıkla sonuca bağlayan Çinliler tek çaresiz kaldıkları konunun Sol'un geleceği olduğunu itiraf ederken gözyaşlarına boğuldular. Çözüm için başvurdukları Ufuk Uras, Murat Belge, Ömer Laçiner tarafından da kibarca reddedilince biçare Çinliler, teselliyi rakı fiyatlarına yapılan zammı geri almakta buldular. Canlı yayında Ali Kırca, Mehmet Ali Birand ve Ertuğrul Özkök ile rakı içen Çinliler, gün bitiminde hep birlikte Bayhan'dan "Öyle deli gibi esme başım dönüyor" şarkısını söylediler. "Çocuklar Duymasın" setine konuk olan Çinliler, "Türkiye'de yaşayan herkesin üç ayda bir on gün memleketten mola alması hakkında yasa tasarısını" yarın Meclis'e sunacaklarını açıkladılar. Adını bilmediğiniz minnacık sol partiler konuya ilişkin açıklamalarını yarın saat 10.00'da Galatasaray Postanesi'nin önünde yapacaklar. 
   Evet muhterem okur, maalesef durum budur. Allah hepinize selamet versin 
   
      
   
</TEXT>
</DOC>
