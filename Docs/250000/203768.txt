<DOC>
<DOCNO> 203768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur05.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, babasını hastaneye yetiştirmeye çalışan şoföre ateş açtı 
</HEADLINE>
<TEXT>

     Kalp krizi geçiren babasını hastaneye yetiştirmek isterken polisin ''dur'' ihtarına uymayan bir taksici, açılan ateş sonucu kolundan yaralandı. 
     AA muhabirinin aldığı bilgiye göre, 34 TFB 51 plakalı otomobille taksicilik yapan Adnan Ceylan, fenalaşan babası Ali Fuat Ceylan'ı SSK Okmeydanı Eğitim ve Araştırma Hastanesi'ne götürmek üzere saat 04.00 sıralarında Bağcılar'daki evden hareket etti. 
     Yolda aşırı hız yaptığı için polisin dikkatini çekerek ''dur'' ihtarında bulunulan, ancak buna uymayan Ceylan'ın otomobiline, Eyüp Alibeyköy yol ayrımında bir polis memuru tarafından tek el ateş edildi. 
     Taksinin ön camından giren kurşun, sürücü Ceylan'ın koluna saplandı. 
     Yaralandığı için durmak zorunda kalan Ceylan, durumu polise anlatınca İstanbul Üniversitesi Tıp Fakültesi Hastanesi'ne kaldırıldı. 
     Ceylan'ın kalp krizi geçirdiği öğrenilen babası ise SSK Okmeydanı Eğitim ve Araştırma Hastanesi'ne götürülerek tedavi altına alındı. 
     Baba ve oğlun sağlık durumlarının iyi olduğu bildirildi. 
     
</TEXT>
</DOC>
