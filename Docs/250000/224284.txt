<DOC>
<DOCNO> 224284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur14.html </URL>
<DATE> 2004/03/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Van... Nevruz kutlamalarında gazetecilere çirkin saldırı... 
</HEADLINE>
<TEXT>

     Van'daki nevruz kutlamaları çerçevesinde DEHAP'ın Valilik'ten izin alarak düzenlediği etkinlikte, bir grup gazetecilere saldırdı. Gruptakiler bir gazeteciyi döverek hastanelik etti. 
     DEHAP'ın etkinliği için Van Kalesi arkasında toplanan kalabalıktan bazı kişiler terörist başı Abdullah Öcalan'ın posterlerini açarak, sloganlar attı. 
     Basın mensupları için hazırlanan araçta görevli olduğunu belirten bir kişi, araca çıkmak isteyen Doğan Haber Ajansı DHA muhabiri Fahrettin Gök'ü iterek aşağı attı. Bunun üzerine tekrar araca çıkmak isteyen Gök, bir grubun saldırısına uğradı. Saldırganlar Gök'ü aralarına alarak tekme tokat dövdü. Olayda Fahrettin Gök ve kavgayı ayırmak isteyen bazı gazeteciler çeşitli yerlerinden yaralandı. 
     DHA muhabiri Gök, gazetecilerin yardımıyla ambulansa bindirilerek Yüzüncü Yıl Üniversitesi Tıp Fakültesi Araştırma Hastanesi'ne kaldırıldı. 
     Doktorlar, vücudunun çeşitli yerlerinde ezilme bulunan Gök'ün, sağlık durumun ciddiyetini koruduğunu, bu nedenle de 24 saat müşahede altında tutulacağını bildirdi. 
     DEHAP organizasyonlarında aynı görüntülerle karşı karşıya kaldıklarını belirten gazeteciler, arkadaşlarına yapılan çirkin saldırıyı kınadıklarını ifade ederek, olayı protesto edip kutlama alanını terk etti. 
     
</TEXT>
</DOC>
