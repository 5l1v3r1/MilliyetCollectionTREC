<DOC>
<DOCNO> 204315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/spor/spo03.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan acil havale 
</HEADLINE>
<TEXT>

   Felipe davası nedeniyle transfer hakkı dondurulan Galatasaray, FIFA'ya 300 bin doları dün gönderdi 
      
   Son dakika sürprizi 
   GALATASARAY'I, FIFA'dan 300 bin dolar için darbe yediği öğrenildi. FIFA'nın, CAS kararı belli olmadan Felipe'yi haklı bulduğu ve son dakikada Sarı - Kırmızılı kulübe transfer yasağı koyduğu öğrenildi. Yönetim, bu şok gelişme üzerine hemen harekete geçti. 
   
   Ödemeyi yaptılar 
   SARI-Kırmızılılar, kararı bozdurmak için dün FIFA'ya 300 bin dolarlık havale yaptı. Ancak noel tatili nedeniyle yasağın ancak hafta başında kalkabileceği bildirildi. Gelişmeleri SPK'ya resmi bir yazıyla bildiren yöneticiler, CAS'ın kendi lehlerine karar vereceğini iddia etti. 
   
   Kaderin cilvesi    ERHAN TELLİ 

   Arif'in isyanı 
   GALATASARAY formasıyla birçok başarıya imza atan Arif Erdem, kariyerinin en sıkıntılı günlerini yaşıyor. Sarı - Kırmızılı formadan kopma aşamasına gelen yıldız futbolcu, gelişmeleri kaderin cilvesi olarak yorumladı. Arif, "Basın beni bazen gönderiyor, bazen geri getiriyor. Profesyonel hayatta bunlar da var. Bunlara hazırlıklı bir futbolcuyum" diye konuştu. 
   
   Bildiri gelmedi 
   KENDİSİNE konuyla ilgili olarak her hangi bir tebligatın yapılmadığını dile getiren Arif, "Şu an beklemedeyim" dedi. Tecrübeli futbolcu, "Gelişmeler netleşir ve git derlerse biz de başımızın çaresine bakarız. Hakan ve benim gibi futbolcular takım bulmakta zorluk yaşamaz. Huzurlu bir şekilde tatile çıkıyorum. Gelişmeleri izliyorum" yorumunu yaptı. 
   
   Ucuz kurtuldu    EROL DEMİRKOL 

   Bratu'nun k busu 
   SARI- Kırmızılı takımın Rumen futbolcusu Bratu'nun, Elazığspor maçında ağır bir sakatlıktan son anda kurtulduğu açıklandı. Yıldız futbolcunun, Bekir'in darbesi sonrasında ayağından et parçası koptuğu ve 6 milimetre derinliğinde 1.5 santimetre genişliğinde bir yara açıldığı bildirildi. Bratu'nun hastaneye tarak kemiğinin gözükmesi nedeniyle kaldırıldığı açıklandı. 
   
   Tendonları kopuyordu 
   BRATU'NUN ayağına 7 dikiş birden atılırken, tendonlarının kopma noktasına geldiği bildirildi. Kulüp doktorları, yıldız futbolcunun milimetrik hesaplarla ağır bir sakatlıktan kurtulduğunu açıkladı. 10 gün sonra dikişleri alınacak olan Bratu, takımdan önce düz koşularla başlayacak. Bu arada Rumen futbolcunun Elazığ maçında giydiği kramponun da parçalandığı öğrenildi. 
   
   Yarısı oynamış    İLK yarıda Ç.Rize maçında Ali Eren'in darbesi sonucunda burnu kırılan ve bıçak altına yatmadan devreyi tamamlayan Hakan Şükür, Köln kulübünün doktoru tarafından muayene edildi. Alman doktorun, "Bu haliyle kapasitesinin yüzde 30'unu kullanamamıştır. Solunumu ağız yoluyla sağlamak kalbi yorar ve kapasiteyi düşürür" dediği öğrenildi. Bu arada Hakan ailesiyle birlikte dün ABD'ye uçtu. 
   
   Batista'ya Rize talip    GALATASARAY'DA devre arasında takımda revizyon yapılacağının açıklanması üzerine Süper Lig kulüpleri kolları sıvadı. Ligin ilk yarısında Galatasaray formasından uzak kalan Batista ve Murat Erdoğan'a, Çaykur Rizespor'un talip olduğu öğrenildi. Karadeniz temsilcisinin, iki oyuncuyu renklerine katabilmek için önümüzdeki günlerde ilk resmi teklifini yapacağı açıklandı. 
   
   
</TEXT>
</DOC>
