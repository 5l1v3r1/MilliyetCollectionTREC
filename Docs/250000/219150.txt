<DOC>
<DOCNO> 219150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun03.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti eski Devlet Başkanı "ABD beni darbe ile devirdi" 
</HEADLINE>
<TEXT>

     Eski Haiti Devlet Başkanı Jean-Bertrand Aristide, ABD'yi kendisini ''darbe ile'' iktidardan uzaklaştırmakla suçladı. 
     Aristide, sürgüne gittiği Orta Afrika Cumhuriyeti'nden dün CNN televizyonuna yaptığı açıklamada, ABD'nin kendisini ülkesini terk etmeye ''zorladığını'' söyledi. 
     Aristide telefonla yaptığı açıklamada, ''Bana kan dökülmesini engellemek için ülkemi terk etmemin iyi olacağını söylediler. Hiç kimse seçilmiş bir devlet başkanını yerinden olmaya zorlamamalıdır'' dedi. 
     CNN daha sonra görüşmenin metnini yayınladı. Metne göre, Aristide, kaçırıldığı iddiaları ile ilgili bir soru üzerine ''Daha önce söylediğim gibi, bunu modern bir darbe, modern bir insan kaçırma olarak niteliyorum'' dedi. 
     Aristide kimin kendisini kaçırdığı sorusu üzerine, şunları söyledi 
     ''Haiti'deki kuvvetler. Bunlar Haitili kuvvetler değildi. Bunlar anlaşılmıyor ve Amerikalılardı ve Haitililer de birlikteydi, birlikte havaalanını, evimi, başkanlık sarayını sardılar. 
     Ve ardından bütün diplomatik görüşmelere rağmen, kan dökülmesine yol açacak bir katliam örgütlemelerini önlemek için diplomatik yollardan yaptığımız her şeye rağmen ayrılmak zorunda kaldık. Ve Orta Afrika Cumhuriyeti'ne inmeden 20 dakika önce bize söyleyinceye kadar, nereye gittiğimizi bilmeden bir Amerikan uçağında zorla 20 saat geçirmek zorunda kaldık'' yanıtını verdi. 
     ABD Dışişleri Bakanı Colin Powell ise yaptığı açıklamada, ''Bizim bir şekilde eski Devlet Başkanı Aristide'yi kaçırdığımız iddiası kesinlikle temelsiz ve saçmadır'' dedi. 
     ABD Savunma Bakanı Donald Rumsfeld ve Genelkurmay Başkanı General Richard Myers da Aristide'nin ülkeyi terk etmeye zorlandığı iddialarını kesin olarak yalanlarken, Beyaz Saray sözcüsü Scott McClellan iddiayı ''tam bir saçmalık'' olarak niteledi. 
     Ancak Aristide CNN'e yaptığı açıklamada, ''Size doğruyu söylüyorum. Bana yalan söylediler'' diyerek iddiasında ısrar etti. 
     
</TEXT>
</DOC>
