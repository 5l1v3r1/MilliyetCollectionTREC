<DOC>
<DOCNO> 234966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo18.html </URL>
<DATE> 2004/04/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rüştü Ne yapacağıma sezon sonunda karar vereceğim... 
</HEADLINE>
<TEXT>

     İspanya Birinci Ligi'nde üçüncü sırada bulunan Barcelona'da oynayan tecrübeli file bekçisi Rüştü Reçber, Real Madrid'i 2-1 yendikleri maç sonrasında ''Şampiyonluk iddiamız halen var'' dedi. 
     Santiago Bernabeu Stadı'na ilk defa Barcelona forması ile çıkan, ancak yedek bekleyen kaleci Rüştü, maç sonrasında AA muhabirine yaptığı açıklamada, ilk yarıda 2-1 yenildikleri Real Madrid'ten rövanşı almanın mutluluğunu yaşadıklarını söyledi. 
     Rüştü, iyi bir grafik yakaladıklarını belirterek, şampiyonluk potasında olduklarını ve iddialarının devam ettiğini söyledi. 
     
     RÜŞTÜ ''KARARIMI SEZON SONUNDA VERECEĞİM'' 
     Tecrübeli kaleci, Barcelona'dan ayrılacağı yolundaki iddialara, ''Henüz kararımı vermedim. Sezon sonunda düşüneceğim'' yanıtını verdi. 
     Barcelona ile sözleşmesinin sürdüğünü hatırlatan Rüştü, ''Kulübüm ile 3 yıl daha sözleşmem var. Eğer gidersem bu sadece kendi tercihim olur. Henüz herhangi bir karar vermiş değilim. İlerleyen haftalarda her şey netleşecek. Devam edip etmeyeceğimi bilemiyorum. Belki de ne yapacağımı hiç oturup düşünmem'' diye konuştu. 
     Rüştü, gerek Türkiye gerekse yabancı ülkelerden kendisine transfer tekliflerinin geldiğini, ancak şu an için bunlarla ilgilenmediğini kaydetti. 
     Real Sociedad'ta forma giyen Nihat gibi, AB statüsünde oynayan futbolcu olarak tanınması için kulübünün mahkemeye başvurduğunu ve büyük olasılıkla da bu hakkı kazanacağını ifade eden Rüştü, AB statüsünde oyuncu olup olmamasının geleceğini etkilemeyeceğini savundu. 
     Barcelona'da yaşadığı dil sorununu aldığı dil kurslarıyla aşmaya çalışan Rüştü, ''Takımda sadece dil sorunuyla karşılaştım, ama artık onu da aşıyorum. Aldığım derslerle bir yere geldim ve derslere de devam ediyorum'' dedi. 
     
     MUHTEŞEM KARŞILAMA 
     Öte yandan, ligde son 16 maçında 3 beraberlik, 13 galibiyet alan ve 6 yıl aradan sonra Santiago Bernabeu Stadı'nda ezeli rakibi Real Madrid'i 2-1 yenen Barcelona, büyük sevinç gösterileriyle karşılandı. 
     Real Madrid maçı sonrasında bordo-mavili ekibi havaalanında karşılayan yaklaşık 3 bin taraftar sevgi gösterilerinde bulunurken, izdihamdan dolayı futbolcular 1 saat uçaktan çıkamadı. 
     Bu arada, kutlamalar sırasında taşkınlık yapan ve çevreye zarar veren 9 taraftarın gözaltına alındığı bildirildi. 
     
</TEXT>
</DOC>
