<DOC>
<DOCNO> 212128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yazar/oztrak.html </URL>
<DATE> 2004/01/30/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Çuval ve mızrak sorunu 
</HEADLINE>
<TEXT>

   
   Ekonomi ile ilgili beklentiler bir süredir AB, Kıbrıs ve Irak üçgeninde belirleniyordu. Ancak son günlerde giderek ekonominin kendi içindeki gelişmeler belirleyici hale gelmeye başladı. 
   Hükümetin aldığı son kararların 2004 bütçesine etkileri ve bunun telafisi ile ilgili Uluslararası Para Fonu ile yürütülen müzakerelerin geldiği nokta bu dönüşte tetikleyici oldu. 
   Bunun yanı sıra 2003 yılı gerçekleşmelerine ilişkin veriler de yayımlanıyor. 2003 yılı bütçe verileri içinde bütçenin faiz dışı harcamalarındaki gelişmeler dikkat çekici. 
   
   Faiz dışı harcamalar GSMH'ye Oran Gerçekleşen 2002 Gerçekleşen 2003 Konsolide Bütçe Faiz Hariç Harcamaları 23,3 22,8 ARTAN KALEMLER Personel 8,4 8,5 Sosyal Güvenlik 4,1 4,5 İhracatta KDV İadesi 1,3 1,4 Tarımsal Destekleme 0,7 0,8 AZALAN KALEMLER Yatırım Harcamaları 2,5 2,0 Diger Cari Savunma Emniyet 2,0 1,6 Diger Cari Diğer Kuruluşlar 0,9 0,7 Diğer 3,4 3,4 
   Kaynak Maliye Bakanlığı Muhasebat Genel Müdürlüğü ve 2004 Program Verileri 
   
   Bütçenin faiz dışı harcamalarının GSMH içindeki payı bir önceki yıla göre yarım puan düşmüş. Alt kalemlere bakıldığında bu tasarrufun yatırım ve bakım, onarım, ısınma, kırtasiye ve savunma giderlerinden oluşan diğer cari harcamalardan yapılan kesintilerle sağlandığı görülüyor. Bu harcamaların GSMH içindeki payı bir önceki yıla göre yüzde 20 azalmış. İthal girdilerin TL karşılığı fiyatlarının, kurdaki gelişmelere bağlı olarak, bütçede öngörülenin altında gerçekleşmesinin, harcamalardaki bu düşüşün hizmet arzına olumsuz etkisini, önemli ölçüde azalttığı anlaşılıyor. 
   Diğer taraftan dikkati çeken bir başka gelişme de sosyal güvenlik kuruluşlarına yapılan transferlerde son yıllarda gözlenen hızlı artışın sürmesi. Yatırım ve diğer cari harcamalarda 2003 yılında sağlanan yüzde 1.1'lik tasarrufun yaklaşık yarısı sosyal güvenlik açığındaki artışın dengelenmesine gitmiş. 
   Bu veriler ışığında sosyal güvenlik açıklarındaki artışın harcamalarda yapılacak genel bir kısıntı ile dengeleme stratejisinin, 2004 yılı bütçesinde de sürdürülüp sürdürülemeyeceği akla gelen ilk soru. 
   Sosyal güvenlik kuruluşlarına 2004 yılında öngörülen ödenek 16 katrilyon lira. Yapılan açıklamalara göre son kararlarla buradaki ödenek ihtiyacı 19.5 katrilyon liraya, GSMH'ye oranı da yüzde 4.6'ya çıkıyor. 2004'e de bu kalemdeki bozulma devam ediyor. Sosyal güvenlik açıklarındaki artış piyasalar tarafından, kamu finansmanında soruna yol açabilecek, yapısal bir problem olarak algılanır. Önlem alınmazsa risk primi nedeniyle reel faizler üzerinde olumsuz etki yapar. 
   Diğer taraftan yatırım ve diğer cari harcamaların ödeneği toplam 17.5 katrilyon lira. Hükümetin önerdiği tedbir paketinde bu kalemlerden 1.75 katrilyon lira kesinti yapılması öngörülüyor. Böylece bu harcamaların GSMH'ye oranı 2003'te yüzde 4.3 yüzde 3.8'e geriliyor. Herhangi bir yapısal tedbir alınmadan iki yıl üst üste böyle bir kesinti, kurda da 2003 yılına benzer bir gelişme beklenmediğine göre, gerçekçi değil. Sonuçta ülkenin savunma, altyapı, onarım, ısınma gibi ihtiyaçları kendiliğinden ortadan kalkmıyor. 
   2004 yılı için bir önceki yılın gelir hedeflerindeki sapmanın etkisini de telafi edecek tedbir çalışmaları sürerken aşağıdaki hususların göz önünde tutulmasının yararlı olduğunu düşünüyorum. Sosyal güvenlik sitemindeki yapısal sorunları süratle çözerek maliyetin bir kısmı sitemin kendi içinden karşılanmalı ve ileriye dönük endişeler giderilmelidir. Bütçe harcamalarında genel değil kalemler itibariyle farklılaştırılmış, ihtiyaçları dikkate alan, gerçekçi kesintiler öngörülmelidir. Bütçe içinde ve dışında gelir artırıcı tedbirleri enflasyon hedefini de gözeterek bir an önce hayata geçirmek gerekmektedir. Artık mızrak çuvala sığmıyor. 
   
      
   
</TEXT>
</DOC>
