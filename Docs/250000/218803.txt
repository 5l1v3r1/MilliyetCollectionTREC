<DOC>
<DOCNO> 218803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur18.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'ın iş yükü ağır... 60 bin dosya bu yıla devredildi... 
</HEADLINE>
<TEXT>

     Yargıtay'a geçen yıl 450 bin 782 dosya geldi. Bunlardan 390 bin 779'u karara bağlanırken, 60 bini bu yıla devredildi. 
     Yargıtay Başkanlar Kurulu'nun dairelerin iş yükü ve bazı daireler arasındaki görev değişikliğine ilişkin kararı, Resmi Gazete'nin bugünkü sayısında yayımlandı. 
     Buna göre, hukuk davalarında son sözü söyleyen Hukuk Genel Kurulu'na geçen yıl gelen 792 dosya ve bir yıl önceki yıldan aktarılanla birlikte 797 dosyanın tümü karara bağlandı. 
     Ceza Genel Kurulu'na ise geçen yıl gelen 318 iş ve bir önceki yıldan aktarılanlarla birlikte 336 dosyanın 309'u karara bağlandı. Genel Kurul, bu yıla 27 dosyayı bıraktı. 
     Geçen yıl hukuk ve ceza dairelerine toplam 450 bin 782 dosya geldi, bunlardan 390 bin 779'u karara bağlandı. Bu dosyalardan 60 bin 1'i, bu yıl içinde geleceklerle birlikte karara bağlanmayı bekleyecek. 
     Yargıtay'ın 21 hukuk dairesine geçen yıl 287 bin 283 iş geldi. Bunların 272 bin 867'si karara bağlanırken, 14 bin 416'sı bu yıla devretti. 
     Yüksek Mahkeme'nin 11 ceza dairesine gelen 163 bin 499 dosyadan da 117 bin 912'si karara bağlandı, 45 bin 587'si bu yıla kaldı. Yargıtay Başkanlar Kurulu, hukuk ve ceza dairelerine gelen, çıkan ve elde bulunan iş miktarını gözeterek, daireler arasında görev değişikliği de yaptı. 
     Bir yıl içerisinde Yargıtay'a özellikle ceza dairelerine gelen iş miktarındaki artış gözetilerek, hukuk ve ceza dairelerinin tetkik hakimi gereksinimlerinin karşılanması için Adalet Bakanlığı'na bilgi verilmesi de kararlaştırıldı. 
     
</TEXT>
</DOC>
