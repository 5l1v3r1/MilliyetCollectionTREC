<DOC>
<DOCNO> 203524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/soneko05.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıllar biter, Bolu Dağı Tüneli bitmez.... 
</HEADLINE>
<TEXT>

     Karayolları Genel Müdürü Hicabi Ece, 10 yıl önce inşaatına başlanan Bolu Dağı tünelinde, bugüne kadar 2 tüpte toplam 4 bin 292 metre kazı yapıldığını, söyledi. 
     Karayoları Genel Müdürü Hicabi Ece, Anadolu Otoyolu'nun İstanbul-Ankara arasındaki kesiminde yer alan 25.3 kilometre uzunluğundaki ''Bolu Dağı Geçişi'' projesi içerisinde yer alan Bolu Dağı tünelinde 10 yılda sağ ve sol tüplerde toplam 4 bin 292 metre kazı yapıldığını belirterek, şöyle devam etti 
     ''Tünelde yer alan tüplerin toplam uzunluğu 5 bin 732 metre. Bolu ve Düzce'de yaşanan 2 deprem tünelde hasara neden olduğu için zaman zaman çalışmalar aksadı. Yaşanan depremlerden sonra tünelin Elmalık kesiminde zemin boşalması sonrasında meydana gelen göçük kısımda zemin örselenmesi tespit edildiği için bu kısım terkedilerek, bu bölümde by-pas yapılarak, tünelin bu tarafının giriş güzergahı değiştirildi. Bu konudaki proje çalışmaları sürüyor.'' 
     
     ''9 YILDA 496 MİLYON 434 BİN 78 DOLAR HARCANDI'' 
     Ece, yapımına 1993 yılında başlanan Bolu Dağı Tüneli ve 25.3 kilometre uzunluğa sahip olan ''Bolu Dağı Geçişi'' projesine 2002 yılı sonuna kadar 496 milyon 434 bin 78 dolar harcandığını anlatarak, ''Bu harcamalarla 2.9 kilometresi otoyol olmak üzere toplam 4.5 kilometre yol trafiğe açıldı. Projede yüzde 66 fiziki gerçekleşme sağlandı'' dedi. 
     
     ''TÜNEL DEPREM SINAVINI BAŞARIYLA GEÇTİ'' 
     Bolu Dağı tünelinin bölgede yaşanan 2 deprem sonrasında Amerikan Federal Karayolları İdaresi'nden FHWA gelen bir heyetin Bolu Dağı tünelini inceleyerek bir rapor hazırladığını anlatan Ece, ''Amerikalı uzmanlar San Andreas Fay Hattı ile benzerlik gösteren Kuzey Anadolu Fay Hattı üzerinde bulunan Bolu ve Düzce'de yaşanan depremlerde, tünelde bulunan yapıların dayanıklılıklarını göstererek deprem sınavını geçtiklerini rapor ettiklerini'' söyledi. 
     Ece, yaşanan depremlerde Bolu Dağı Tünelinin kaplaması yapılmamış bölümlerinde hasar oluştuğuna değinerek, ''Tüneli sigortalayan sigorta şirketi tünelde meydana gelen zararı karşıladı. Yaklaşık 100 milyon dolar sigorta tazminatı kapsamında sigorta ödeneğinden bugüne kadar 122 trilyon 80.5 milyon dolar çalışmalar için harcandı'' diye konuştu. 
     
     ''TÜNEL 2005'TE TAMAMLANACAK'' 
     Bolu Dağı Geçişi ve bu proje kapsamındaki tünellerin bitirilmesi için müteahhit tarafından temin edilen 305 milyon dolar tutarındaki ek kredi anlaşmasının da hükümet tarafından Eylül ayında imzalandığını hatırlatan Ece, ''Tünelin Asarsuyu tarafında kazı çalışmaları sürüyor. Elmalık tarafında ise çalışmalara yeni güzergah doğrultusunda başlanacak. Tüneldeki çalışmaların 2005 yılında bitirilmesi planlanıyor. Yaşanan 2 depremde hasar gören kısımların onarımı tamamlandı'' dedi. 
     
</TEXT>
</DOC>
