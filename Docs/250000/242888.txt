<DOC>
<DOCNO> 242888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun10.html </URL>
<DATE> 2004/05/26/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Necef'te tanklar mezarlıktaki sığınağı vurdu 24 ölü, 50 yaralı 
</HEADLINE>
<TEXT>

     Irak'ın Necef kentinde Amerikan askerleriyle Şii lider Mukteda Sadr'a bağlı milisler arasında gece boyunca süren çatışmalarda ölenlerin sayısının 24 olduğu bildirildi. 
     Milis liderleri ve hastane kaynakları, çatışmalarda 50 kadar kişinin de yaralandığını söyledi. 
     Sadr'ın Necef'teki karargahında görevli Ezher El Kinani, çatışmalarda 15 milisin öldüğünü, 12 milisin yaralandığını belirtirken, hastane kaynakları, ölen sivil sayının 9, yaralananların ise 36 olduğunu açıkladı. 
     Bu arada, Kinani, Amerikan askerlerinin, çatışmalar sırasında Sadr'ın yardımcılarından olan kayınbiraderi Riyaz El Nuri'nin evine baskın düzenleyerek, El Nuri'yi tutukladığını bildirdi. 
     El Nuri'nin yakalanmasının, Sadr'ın El Mehdi Ordusu'na büyük darbe olacağı belirtiliyor. 
     ABD, Sadr hakkında, Büyük Ayetullah Ebu El Kasım'ın oğlu Seyid Abdülmecid Hoei'nin öldürülmesine karışmaktan tutuklama kararı çıkarmıştı. El Nuri'nin de geçen yıl işlenen bu cinayetle ilgili olarak arandığı kaydedildi. 
     
     TİKRİT'TE 6 ÖLÜ 

     Bu arada, Tikrit'te Amerikan askerlerinin açtığı ateş sonucu 6 direnişçinin öldüğü bildirildi. 
     Amerikan ordusundan yapılan açıklamada, dün gece 21 30 civarında çıkan çatışmada, direnişçilerin ateşine karşılık verildiği belirtildi. 
     Bir başka açıklamada da Tikrit'in güneyinde meydana gelen bir trafik kazasında 1 Amerikan askerinin öldüğü, 2'sinin yaralandığı kaydedildi. 
     
</TEXT>
</DOC>
