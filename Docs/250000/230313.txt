<DOC>
<DOCNO> 230313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/siyaset/asiy.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
29 yıl boyunca kaplumbağa hızıyla ilerledi 
</HEADLINE>
<TEXT>
   Hızlı tren, 20 hükümet eskitti 
   İlk 1975'te yatırım programına alınan "hızlı tren" projesi, Eskişehir'de 29 yıllık bir gecikmeyle başladı. Hedef gerçekleşirse, hızlı trene 5 Aralık 2005'te binilebilecek 
      Önay Yılmaz 

   
   Hızlı tren için ilk kazmanın vurulduğu Eskişehir'deki Alpu mevkiindeyiz. Projenin ilk etabını oluşturan 296 kilometrelik Ankara - Eskişehir İnönü kesiminin Eskişehir - Yunus Emre hattındaki ilk çalışmadan sorumlu olan kişi, adını Atatürk'ün yakın çalışma arkadaşı ve gazeteci - yazar Falih Rıfkı Atay'dan alan inşaat mühendisi Falih Rıfkı Akar... Akar, "Amacımız, bu etabı 5 Aralık 2005'te bitirmek. Ayrıca mevcut demiryolundan farklı olarak ikinci demiryolu ağını döşemeye başladık. Verdiğimiz taahhüdü yerine getirmek için İspanyol mühendislerle canla başla çalışıyoruz" dedi. 
   
   Yeni hat döşenecek 
   Alpu mevkiinde mevcut demiryolunun yanına ikinci demiryolunun kazı ve dolgu çalışmalarını başlattıklarını anlatan Akar, şöyle devam etti 
   "İlk çalışmaya 40 mühendis ve 150 işçiyle başladık. Kamulaştırma çalışmaları sonuçlanır sonuçlanmaz o bölgede hemen çalışmaya koyuluyoruz. Eskişehir - Ankara etabı bitince süre 5 saate inecek. Projesi hazır olan ikinci etap İstanbul - Eskişehir da yapım ihalesine çıkacak. O etapla bizimki tamamlandığında süre 3 saat 10 dakikaya inecek. Şimdi alt ve üstyapı gibi kazı, dolgu, travers, ray, elektrik sistemlerini yapıyoruz. Altyapı saatte 250 kilometre hız yapabilen trenler için hazırlanıyor. Tamamlanmasıyla Ankara'dan kalkan tren İzmir'e 2 saat daha erken gidecek. Yapacağımız yeni çift demiryolu hattı, bazı yerlerde mevcut demiryoluna paralel olacak." 
   
      Türkiye'de yapılacak 
   TCDD'den verilen bilgilere göre, hızlı tren projesinin ilk etabı olan 296 kilometrelik Ankara - Eskişehir İnönü hattının maliyeti 437, ikinci etap olan 180 kilometrelik Eskişehir - Köseköy hattının maliyeti ise 701 milyon euro. İlk etabın yapımını Alarko ile birlikte OHL ve G O adlı iki İspanyol firması üstlendi. Her biri 10 milyon euro olan hızlı tren setlerinin de Türkiye'de yapılması düşünülüyor. 
   
   29 yılda 252 trilyon 
   PROJEYİ 1975'te Süleyman Demirel başkanlığındaki 39. hükümet yatırım programına aldı. 29 yılda 2001 fiyatıyla 252 trilyon lira harcandı. Projede bu sürede bir ilerleme olmadı. 1999'da 58. hükümetin ihalesini yaptığı proje, bürokratik zorluklar nedeniyle uygulama aşamasına taşınamadı. Proje, 59. hükümetin Başbakanı Tayyip Erdoğan'ın 8 Haziran 2003'te temel atmasıyla resmen başlatılmış oldu. 
   
   
   
</TEXT>
</DOC>
