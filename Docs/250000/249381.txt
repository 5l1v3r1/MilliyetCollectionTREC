<DOC>
<DOCNO> 249381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/yasam/axyas01.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
30 dakikalık yağmur İstanbul'u felç etti 
</HEADLINE>
<TEXT>


İstanbul'da aniden başlayan sağanak yağış yüzünden hayat durdu. Havalimanı yolu sular altında kalırken, 200'ün üzerinde evi su bastı 

Şakir Aydın 

İstanbul'da dün aniden bastıran sağanak yağmur nedeniyle bazı semtlerde trafik kilitlendi. Kilometrelerce araç kuyruğu oluştu. Ayamama Deresi'nin taşması sonucu Atatürk Havalimanı - Mahmutbey bağlantı yolu sular altında kaldı. Özel ve toplu ulaşım araçlarında mahsur kalan vatandaşların yardımına, iş makineleri yetişti. Feshane ile 200'ün üzerinde ev ve işyerini su bastı. 
Aralıklarla yağan yağmur öğle saatlerine doğru etkisini artırdı. Sağnak yağmur nedeniyle taşan Ayamama Deresi, Atatürk Havalimanı - Mahmutbey bağlantı yolunun Papaz Köprüsü mevkini su altında bıraktı. Yağmura yolda yakalanan yüzlerce sürücü trafikte saatlerce işkence çekti. Bu arada Topkapı - Altınşehir hattında çalışan ve içinde 15 yolcu bulunan bir minibüs suya gömüldü. Yaklaşık yarım saat mahsur kalan yolcuların yardımına iş makinesi yardımıyla kurtarıldı. Bazı araç sürücüleri ile yolcuların da ıslanma pahasına gölet haline gelen yolda yürümeleri dikkat çekti. Feshane'de mahsur kalan aralarında kadın ve çocukların çoğunlukta olduğu 500 kişi de itfaiye ve İSKİ ekipleri tarafından tahliye edildi. 

'Her yağmurda aynı k bus' 
Trafiğin, havalimanı istikametine durması sebebiyle kilometrelerce araç kuyruğu oluştu. Saatlerce trafikte mahsur kalan sürücüler tepki göstererek, "NATO Zirvesi için trilyonlarca lira para harcanıyor. Ama altyapı sorunlarına çare bulunmuyor. Her yağmurda aynı k bus ile karşılaşıyoruz" dediler. Sürücüler, kilitlenen trafikte çile doldururken, motosiklet sürücülerin adeta cesaret gösterileri şaşırttı. Akrobatları aratmayan motorcular, ayaklarını kaldırarak yarım metre derinliğindeki sudan geçmeyi başardılar. 

AKOM alarma geçti 
Büyükşehir Belediyesi Afet Koordinasyon Merkezi'nden AKOM yapılan açıklamada, İstanbul'u bölge bölge etkisi altına alan sağanak yağışın özellikle Avcılar ve Esenyurt'ta etkili olduğu belirtildi. 
AKOM'un alarma geçtiği ve İtfaiye Daire Başkanlığı, İSKİ, Yol Bakım ve Onarım Müdürlüğü'nün su baskınlarına müdahale ettiği kaydedildi. Açıklamada, yaklaşık 4 saat süren yağış sırasında 106 ekibin su tahliye çalışmalarına katıldığı belirtildi. Açıklamada Fatih'te 21, Kocasinan'da 45, Avcılar'da 80, Bayrampaşa'da 60, Bağcılar'da ise 50 su baskını ihbarının İtfaiye Daire Başkanlığı'na geldiği kaydedildi. Yetkililer, bugün ve yarın ise yağış beklenmediğini ifade etti. 



</TEXT>
</DOC>
