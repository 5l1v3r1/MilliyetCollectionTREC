<DOC>
<DOCNO> 201442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur20.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, partisine karşı çıktı Herkes yargıya güvenmelidir 
</HEADLINE>
<TEXT>

     Adalet Bakanı Cemil Çiçek, Türkiye'de herkesin yargıya güvenmesi gerektiğini belirterek, ''Yargının tümünü güvenilmez bir güç gibi, bir organ gibi göstermenin fevkalade yanlış olduğunu'' söyledi. 
     Çiçek, AA'ya yaptığı açıklamada, Türkiye Büyük Millet Meclisi'nde milletvekili dokunulmazlığı ile ilgili kurulan Araştırma Komisyonu'na atfen ''Türkiye'de yargıya güven olmadığı için dokunulmazlıkların kaldırılmaması ya da değiştirilmemesi yönünde'' ya da o anlama gelebilecek bazı açıklamaların basına yansıdığını kaydederek, ''Şunu baştan peşinen söyleyeyim ki Türkiye'de herkes yargıya güvenmelidir. Ben Türk yargısına güveniyorum. Esasen bir hukuk devletinde yargıdan başka güvenilecek bir makam da yoktur'' dedi. 
     Çiçek, şöyle devam etti 
     ''Demokrasilerde insanlar ya da o ülkenin vatandaşları iki şeye güvenir. Bir millete, iki o millet adına yargılamayı yapan bağımsız yargıya güvenir. Dolayısıyla Türkiye'deki her Türk vatandaşı Türk yargısına güvenmelidir. 
     Türk yargısı esas itibariyle bugüne kadar hukuka kanuna kendi vicdani kanaatlerine göre adalet tevzi etmişlerdir. Türkiye'de yargı halen görev yapan onbin kişilik bir camiadır. Ve üstelik Türkiye şartlarında Türk yargısına mensup olmak da büyük bir vatanseverliktir, büyük bir özveridir. Her camiada olduğu gibi onbin kişilik yargı camiası içersinde beyanları ya da davranışları ile şikayet konusu olan birkaç kişiyi öne çıkararak ya da onlardan bahisle yargının tümünü güvenilmez bir güç gibi bir organ gibi göstermek bence fevkalade yanlıştır. Bu yöndeki görüş ve kanaatlere hiçbir şekilde katılmadığımı açıkça belirtmek isterim.'' Adalet Bakanı Çiçek, Türk yargısının geçmişte olduğu gibi bugün de büyük zorluklar içerisinde ve büyük fedakarlıklarla Türkiye'nin modernleşmesi ve çağdaşlaşması yönünde büyük bir başarı gösterdiğini vurgulayarak, şunları kaydetti 
     ''Bundan sonra da Türkiye'nin Avrupa Birliği sürecine en önemli katkıyı sağlayacağına yürekten inanıyorum. Başkalarının inanmasının da doğru olacağına inanıyorum. 
     Yargıya güvensizlik ifade eden beyanları söyleyenlerin yeni baştan bu beyanlarını gözden geçirmelerini ve durumu tavzih etmelerini de bekliyorum.'' 
     
</TEXT>
</DOC>
