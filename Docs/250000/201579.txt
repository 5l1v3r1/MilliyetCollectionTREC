<DOC>
<DOCNO> 201579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun39.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan yılbaşında Hollanda'da sahneye çıkacak 
</HEADLINE>
<TEXT>

     Türk Pop müziği şarkıcısı Tarkan, 31 Aralık akşamı Hollanda'nın Den Bosch kentinde sahneye çıkacak. 
     Yılbaşı özel eğlence programı adıyla 12 bin kişilik 'Brabanthallen' adlı salonda sahne alacak Tarkan'ın konseri, saat 21.00'de başlayacak ve sabaha kadar sürecek. Programda, Tarkan'ın yanı sıra Hollanda'da tanınmış bazı DJ'leriyle darbuka, lazer, oryantal ve samba gösterileri de yer alacak. 
     Konserde, sahneye yakın bölümde yemekli masaların oluşturulacağı ve özel çekilişler yapılacağı belirtildi. 
     Komfortours sponsorluğunda 'Biraz Biraz' adlı organizasyon tarafından düzenlenen konserin bütün hazırlıklarının tamamlandığı ve biletlerin satışa sunulduğu bildirildi. Biletlerin 65 Euro'dan satıldığı belirtildi. 
     Tarkan için, kentin en ünlü otellerinden birinin kral dairesinin ayrıldığı ve konser nedeniyle geniş koruma önlemleri alınacağı kaydedildi. 
     
</TEXT>
</DOC>
