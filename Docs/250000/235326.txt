<DOC>
<DOCNO> 235326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur05.html </URL>
<DATE> 2004/04/27/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Nemrut Dağı'nda 10 metrelik karla mücadele .. 
</HEADLINE>
<TEXT>

     Bitlis Köy Hizmetleri Müdürlüğü'ne bağlı ekipler, kar kalınlığının yer yer 10 metreyi aştığı Nemrut Krater Gölü'nün bulunduğu alanda, karla mücadele çalışmalarını sürdürüyor. 
     Köy Hizmetleri İl Müdürü Yalçın Sözbilici, AA muhabirine yaptığı açıklamada, göllerin bulunduğu alanın bir an önce turizme açılabilmesi için çalışmaları hızlandırdıklarını söyledi. 
     Nemrut Dağı ve krater göllerine giden yolun 13 kilometrelik bir yol ağına sahip olduğunu ifade eden Sözbilici, şöyle dedi 
     ''Dağın bulunduğu alanda kış aylarında fırtınalar, dağın çukur kesimlerinin karla dolmasına neden oluyor. Nemrut yolunda 5 gündür yürüttüğümüz çalışmalarda, kar kalınlığının 10-12 metre arasında değiştiğini görüyoruz. Bu çalışmalar her yıl mayıs ayının sonu ile haziran ayı başlarında yapılmaktaydı. Bu yıl iklim koşulların elvermesi ve Nemrut Krater Gölü'nün turizme açılması nedeniyle yolu bir an önce açmak istiyoruz.'' Sözbilici, krater gölüne giden yolun asfaltını bozmamak için de gayret sarfettiklerini belirterek, ''Bu yoldaki çalışmalarda dozer ve greyder kullanmıyoruz. Sadece rotatif kullanarak yolu açıyoruz. Bugün yapılan çalışma ile zirveye ulaşmış bulunuyoruz. Yolun ulaşıma açılması gereken 3 kilometrelik kısmı kaldı'' dedi. 
     Yolun en geç 4 günde tamamen ulaşıma açılacağını söyleyen Sözbilici, çalışmalar bittikten sonra, yörenin yerli ve yabancı turistlere açılacağını kaydetti. 
     
</TEXT>
</DOC>
