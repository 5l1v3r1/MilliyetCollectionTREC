<DOC>
<DOCNO> 203903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun22.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "Biz yoktur desek de Annan Planı masadadır" 
</HEADLINE>
<TEXT>

     KKTC'deki Ulusal Birlik Partisi UBP Genel Başkanı ve Başbakan Derviş Eroğlu, kendileri ''yoktur'' dese de, Annan planının görüşme masasında olduğunu ifade ederek, Kıbrıs müzakerelerinde, sadece BM Genel Sekreteri'nin çizdiği çerçevenin değil, her konunun görüşülmesi gerektiğini söyledi. 
     Derviş Eroğlu, Cumhurbaşkanı Rauf Denktaş ile görüşmesinin ardından yaptığı açıklamada, Kıbrıs Türklerinin çıkarlarını ve Türkiye'nin Kıbrıs üzerindeki haklarını koruyacak bir hükümet arayışı içinde olduklarını bildirdi. 
     Cumhurbaşkanı Denktaş'la, seçim sonrası hükümet kurmaya yönelik ikinci görüşmeyi yaptıklarını ve yaklaşık bir saatlik görüşmede her konuyu ele alma imkanı bulduklarını anlatan Eroğlu, Türkiye ile işbirliği içinde, kalıcı barış için uğraşacak bir hükümet kurmadan yana olduklarını yineledi. 
     Hükümeti kurma görevini vermenin Cumhurbaşkanı Denktaş'ın inisiyatifinde olduğunu ifade eden Derviş Eroğlu, yeni meclisin yemin etmesinin ardından, görevlendirmenin yapılacağını, kendisinin de geniş tabanlı bir hükümet kurmaya talip olduğunu söyledi. 
     Eroğlu, bir soru üzerine, meclis aritmetiğinin ''25-25'' olduğuna işaret ederek, kurulacak hükümetin güvenoyu alması için 26 milletvekilinin oyunun gerektiğini belirtti ve ''Bizde, '26'yı bul hükümeti kur' tabiri vardır'' dedi. 
     Derviş Eroğlu, bir soru üzerine, Annan planı konusunda diğer partilerle arasındaki görüş ayrılığının görüşmeler yoluyla halledilebileceğini ifade ederek, UBP'nin, Annan planı içinde Kıbrıs Türkü için mahsurlu yanlar gördüğünü, bunlarında ancak müzakereler yoluyla düzeltilebileceğini kaydetti. 
     
     ''GÖRÜŞMELERİN KARŞISINDA DEĞİLİZ'' 
     Hiçbir zaman görüşmelerin karşısında olmadıklarını belirten Eroğlu, Annan planını olduğu gibi kabul etmenin Kıbrıs Türkünün menfaatine olmadığını vurguladı. Şimdiye kadar Kıbrıs Türklerinin çıkarlarını ve Türkiye'nin menfaatlerini düşünerek hareket ettiklerini dile getiren Eroğlu, uzlaşı ile bu yönde hükümet kurma arayışlarında olduklarını söyledi. 
     Eroğlu, CTP Genel Başkanı Mehmet Ali Talat'ın, ''Cumhurbaşkanı Denktaş ile Türkiye arasında görüş ayrılığı devam ederse UBP'de çatlama olur'' yönündeki sözlerinin anımsatılması üzerine, ''UBP'de herhangi bir çatlağın olmadığını'' kaydetti. Eroğlu, partisinde, ''herhangi bir partiye göz kırpan bir milletvekilinin de olmadığını'' belirtti. ''Biz 'yoktur' desek de Annan planı masadadır'' diyen Eroğlu, görüşmeler başlarsa Annan planının da görüşüleceğini, ama planın içinde Türk tarafı için olumsuz unsurlar olduğunu dile getirdi. Masada her konunun görüşülmesi gerektiğinin altını çizen Eroğlu, Kıbrıs Türk halkının menfaatine olan her şeyi görüşmek istediklerini belirtti. 
     BM Genel Sekreteri Kofi Annan'ın görüşmelerin başlaması için iki taraftan da işaret beklediğini ifade eden Eroğlu, bir soru üzerine, iki tarafın anlaşamadığı maddelere, Genel Sekreter'in görüşlerinin konulmasının yanlış olduğunu vurguladı. Eroğlu, iki tarafın inisiyatifiyle ortaya çıkacak son şeklin kamuoyunun dikkatine getirilmesinin yararlı olacağını söyledi. 
     Eroğlu, hükümet kurma çalışmaları çerçevesinde yarın CTP'yi ziyaret edeceklerini de belirtti. 
     
</TEXT>
</DOC>
