<DOC>
<DOCNO> 235804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun03.html </URL>
<DATE> 2004/04/29/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Bush ve Cheney, bugün 11 Eylül komisyonu önüne çıkıyor 
</HEADLINE>
<TEXT>

     ABD Başkanı George Bush ile Başkan Yardımcısı Dick Cheney, 11 Eylül terörist saldırılarını araştıran ABD Kongre Komisyonu'na bugün kapalı oturumda ifade verecek. 
     Kayıt tutulmadan ve yemin ettirilmeden yapılacak oturumda, Bush ile Cheney'e, 11 Eylül terör eylemlerinin düzenlendiği gün nasıl hareket ettikleri ve saldırılar öncesindeki uyarılara nasıl cevap verdikleri sorulacak. 
     Bush ile Cheney, Beyaz Saray'daki Oval Ofis'te TSİ 16.30'da başlayacak oturuma birlikte girmeyi ve kapalı yapılmasını şart koşmuşlardı. 
     Oturumun süresi hakkında bir belirleme yapılmazken, 2 saatten fazla süreceği belirtiliyor. 
     Beyaz Saray, oturumun olabildiğince gizli tutulmasına çalışıyor. 
     Bush'un danışmanları, komisyonun alacağı ifadenin, Kasım ayındaki başkanlık seçimlerinde tekrar aday olan Bush'un seçim kampanyasına zarar vermesinden çekiniyorlar. 
     
</TEXT>
</DOC>
