<DOC>
<DOCNO> 232390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonyas07.html </URL>
<DATE> 2004/04/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Hasta olmadan doktora gitmiyoruz" 
</HEADLINE>
<TEXT>

     Anadolu Üniversitesi AÜ öğretim üyelerinin 750 kişi arasında yaptıkları ankette kontrol amaçlı doktora gidenlerin oranının yüzde 14 olduğu tespit edildi. 
     AÜ Fen Fakültesi Öğretim Üyesi Yrd. Doç. Dr. Zerrin Aşan, AA muhabirine yaptığı açıklamada, bireylerin beden sağlıkları bozulduğunda kendilerine uyguladıkları tedavi yöntemleri ve sağlıklarına verdikleri önemi belirlemek amacıyla 750 kişi arasında anket yaptıklarını söyledi. 
     Anketle, kişilerin beden sağlığı için önlem alıp almadıkları, önlemlerin neler olduğu, hastalıkta ilk başvurulan yöntemler, bu yöntemleri tercih etme nedenleri, doktor veya eczaneye gitme sıklıkları ile nedenlerini belirlemeye çalıştıklarını anlatan Aşan, şöyle konuştu 
     ''Çalışma sonunda ankete katılanların yüzde 76'sının hastalık belirtileri gözlenmeden doktora başvurmadığını, sadece yüzde 14'ünün kontrol amacıyla doktora gittiğini saptadık. Ankette kendi kendini tedavi etmeye çalışma eğiliminin yoğun bir şekilde devam ettiğini de belirledik.'' Hekimlik ve eczacılığı bireylerin kendi kendine yürütmeye çalıştıklarını ifade eden Aşan, şöyle konuştu 
     ''Kendi kendini tedavi süreci kişinin sağlığını iyileştirmek için tıbbi danışman olmaksızın eylemde bulunmasıdır. Ankete katılıp sağlığına önem verdiğini belirten yüzde 45'lik bir grubun, yüzde 34'ü bunu dengeli beslenerek, yüzde 25.2'si ilaç alarak, yüzde 21.3'ü alkol ve uyuşturucu gibi maddeler kullanmayarak sağladıklarını belirttiler. Sağlık sorunu yaşayanların en çok başvurdukları yöntem ise uyumak veya masaj yaptırmak. Bunun yanı sıra ankete katılanlar evdeki mevcut ilacı veya geleneksel ilaçlar kullandıklarını ifade ettiler.'' 
     
</TEXT>
</DOC>
