<DOC>
<DOCNO> 236123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun11.html </URL>
<DATE> 2004/04/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
AB yarın 25 üye oluyor... İşte yeni rakamlar... 
</HEADLINE>
<TEXT>

     AB, yarın 10 yeni üyenin katılmasıyla 25 üyeli, 450 milyon nüfuslu, 188 bölgeli, 20 resmi dilli bir ''dev'' oluyor. Yeni katılımlarla AB, doğu istikametinde 1000 kilometre genişleyerek Belarus, Rusya ve Ukrayna'ya dayanıyor. 
     Yeni üyelerle birlikte Avrupa haritası dörtte bir oranında genişliyor, nüfus 75 milyon artıyor, bunun da yaklaşık yarısını Polonya nüfusu oluşturuyor, ancak yeni üyeler ortak zenginliğe ancak yüzde 5 katkıda bulunuyor. 
     Bu yeni genişleme dalgası, siyasi bakımdan da önem taşıyor, zira yeni üyelerin çoğu yakın geçmişte Sovyet bloku üyesiydi. 
     Bu gece yeni üyelerin başkentlerinde başlayacak kutlamalarla Polonya, Macaristan, Çek Cumhuriyeti, Slovakya, Slovenya, Litvanya, Letonya, Estonya, Malta ve Kıbrıs Rum kesimi yarın resmen AB üyesi olacaklar. Dönem başkanı İrlanda'nın başkenti Dublin'de 25'lerin devlet ya da hükümet başkanları törende bir araya geliyor. 
     
     ''ÖZGÜR BÜTÜNLÜK'' 

     Avrupa, böylece tarihinde ilk kez özgür ve demokratik bir ''bütünlük'' halini olacak. Oysa yaşlı kıta, daha 15 yıl önce iki düşman kampa bölünmüş haldeydi. 
     Yeni Avrupa, genişlerken ''dikensiz gül bahçesi'' olmayacak, birçok sorunla karşı karşıya kalacak. İlk akla gelen sorun, 25 üyenin etkin şekilde nasıl hareket edebileceği... Sonra ekonomik sorunlar, ardından bütçe geliyor. 
     AB'ye daha önce hiç ''bu denli yoksul'' üyeler katılmamıştı. Dahası, AB ülkelerinde son yıllarda yeterli kalkınma hızı da sağlanamıyor. Akla gelen başka bir sorun da, siyasi ve kültürel nitelikli Hangi Avrupa, kaç üye, hangi Avrupalılar için ... 
     Güvenlik de başka bir sorun olabilecek. Örneğin yeni üyelerin 8'i Polonya, Macaristan, Çek Cumhuriyeti, Slovakya, Slovenya, Estonya, Letonya ve Litvanya güvenlikleri söz konusu olduğunda AB'ye değil de ABD'ye daha yakın duruyor. Bu ülkeler, Washington yönetiminin Irak politikasına açık destek verdi. 
     AB ekonomisine yüzde 5'lik katkı sağlayacak yeni üyelerin nüfusu şu anki AB nüfusunun ancak beşte birini oluşturuyor. Yeni üyelerde kişi başına düşen ortalama gelir, 15'lerin ortalamasının yüzde 40'ı kadar. 
     Birlik içinde kurumsal işleyişte ortaya çıkabilecek sorunların, haziran sonunda kabul edilmesi beklenen anayasa sayesinde aşılabileceği düşünülüyor. Ancak anayasanın bütün üyelerin meclislerinde onaylanması gerekiyor. 
     
     ''GÖNÜLLÜLER İMPARATORLUĞU'' 

     AB'nin genişlemeye devam edip etmeyeceği, nereye kadar genişleyeceği zaman zaman tartışma konusu oluyor. Genişleme karşıtları, AB'nin ''imparatorluğa'' döndüğünü düşünürken, genişleme yanlıları bu imparatorluğun ''gönüllülük esasına'' dayandığına dikkat çekiyor ve kimsenin zorla birliğe alınmadığına işaret ediyorlar. 
     Romanya ve Bulgaristan, AB'ye girmek için 2007'yi bekliyor. Bu iki ülkeye birliğe giriş sözü çoktan verildi. Türkiye de sırada bekliyor. Türkiye'yle üyelik müzakerelerinin başlayıp başlamayacağı yıl sonunda belli olacak. 
     Macaristan, Polonya, Estonya, Çek Cumhuriyeti, Slovenya ve Kıbrıs Rum kesimi ile adaylık görüşmeleri 31 Mart 1998'de başladı. 
     AB Komisyonu, 13 Ekim 1999'da, üye ülkelere, Romanya, Slovakya, Letonya, Litvanya, Bulgaristan ve Malta ile görüşmelere başlanması tavsiyesinde bulundu. 
     Komisyon, 9 Ekim 2002'de, Kıbrıs Rum kesimi, Çek Cumhuriyeti, Estonya, Macaristan, Letonya, Litvanya, Malta, Polonya, Slovakya ve Slovenya ile görüşmeleri sonuca bağlama tavsiyesinde bulundu. Görüşmeler, Aralık 2002'de sonuçlandırıldı. 
     
     YILDIZLAR... 

     1973, 1985 ve 1995 yıllarında genişleyerek üye sayısını 15'e, yarınki genişleme dalgasıyla da 25'e çıkarsa da, AB bayrağının üzerindeki yıldız sayısı değişmeyecek. 
     Bayraktaki 12 yıldız, üye sayısının artmasına rağmen artırılmayacak. 
     Avrupa Komisyonu tarafından ''Avrupa halkları arasında uyum ve dayanışmayı'' simgelediği belirtilen AB bayrağı, 1995 yılında Avusturya, İsveç ve Finlandiya'nın birliğe katılımından sonra da değişmemişti. 
     
</TEXT>
</DOC>
