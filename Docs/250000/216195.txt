<DOC>
<DOCNO> 216195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun11.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Kararı halk verecektir. Annan Planı'nı iyi anlasınlar'' 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs sorununun görüşmeler yoluyla ve halkın iradesiyle referandumda vereceği oyla halledileceğini söyledi. 
     Denktaş, ara bölgede yapılacak görüşme için cumhurbaşkanlığından ayrılırken, AA muhabirine yaptığı açıklamada, halkın Annan planını iyi anlamasını isteyerek, ''Eğer planı değiştiremezsek ellerini vicdanlarına koyarak sandığa gitsinler'' dedi. 
     Cumhurbaşkanı Denktaş, Başbakan Mehmet Ali Talat'ın evinin önündeki patlamayla ilgili olarak, ''Sabah sabah hepimizin moralini bozan bir olaydır'' dedi. Bu olayın herkesi üzdüğünü belirten Denktaş, ''Yapan herhalde iyi niyetle yapmış değildir. Kötü niyetle yapmıştır. Belki de moralimizi bozmak için yapmıştır. Ama inşallah bundan sonra tekerrür etmez'' dedi. 
     Kıbrıs meselesinin görüşmeler yoluyla ve referandumda halkın vereceği oyla halledileceğine dikkat çeken Denktaş, şunları söyledi 
     ''Bu oyu, şu veya bu şekilde etkilemek için böyle şeylere başvurulucaksa tamam her şey bozulur ve bu halk buna layık değildir. Sabah sabah hepimizin moralini bozan bir olaydır.'' Cumhurbaşkanı Denktaş, ''Tarihi bir müzakerenin başlangıcına gideceğimiz sabah, memleketin başbakanının evinin önüne bomba atılıyor. Tabiatıyla hepimizi üzmüş bir olay'' dedi. 
     Müzakereler sonunda kararı halkın vereceğini kaydeden Denktaş, ''Ona buna bomba atacaklarına, şiddete başvuracaklarına, küfür edeceklerine, görüşmeleri iyi takip etsinler. Annan planının ne demek olduğunu, eğer değiştiremezsek iyi anlasınlar ve günü geldiğinde ellerini vicdanlarına koyarak sandığa gitsinler'' dedi. 
     Meselenin bu şekilde halledilemeyeceğini, aleyhlerine döndürüleceğini belirten Denktaş, ''Büsbütün birbirimizi kırarız. Dolayısıyla başlangıçta bunları söylemek mecburiyetinde kaldığım için üzülüyorum'' ifadesini kullandı. 
     
     MÜZAKERE HEYETİ 

     Ara bölgede başlayan Kıbrıs müzakerelerinde Cumhurbaşkanı Rauf Denktaş'ın başkanlığındaki KKTC heyetinde, Başbakan Mehmet Ali Talat, Dışişleri Bakanı ve Başbakan Yardımcısı Serdar Denktaş, Cumhurbaşkanlığı Müsteşarı Ergun Olgun, Başbakanlık Müsteşarı Aytuğ Plümer, KKTC Washington temsilcisi Osman Ertuğ ve Dışişleri Bakanlığı görevlisi Feyza Olgun yer alıyor. 
     
</TEXT>
</DOC>
