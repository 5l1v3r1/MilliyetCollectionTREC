<DOC>
<DOCNO> 213133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur19.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Zorunlu estetik" için yardım talebi... 
</HEADLINE>
<TEXT>

     Kafasındaki tümörün alınmasından sonra gözünün üzerindeki derinin sarkarak gözünü kapatması nedeniyle iş bulamayan Halil Öztürk 20 , estetik müdahale için yardım bekliyor. 
     Düzce'de yaşayan Halil Öztürk'ün, doğuşundan itibaren sağ gözünün üzerinde bulunan şişlik yıllar içinde büyüdü. 
     Annesinin küçük yaştayken ameliyatla aldırmak istediği bu şişliğin tümör olduğu anlaşılınca Öztürk, 1997 yılında Kartal'da ameliyat edildi. Ancak Öztürk'ün, operasyon sonrası gözünün üstünde oluşan deri sarkarak gözünü kapattı. 
     Görme duyusunu kaybeden Öztürk, çalışmak için başvurduğu işyerlerine de görüntüsü nedeniyle kabul edilmedi. 
     Öztürk, geçen yıl babasını da kaybedince annesi, ablası ve kız kardeşiyle birlikte büyük yokluk çekmeye başladı. 
     Ayda 300 milyon lira maaşla işe giren ablası Meryem Öztürk'ün tüm aileyi geçindirdiğini anlatan Halil Öztürk, bu süreçte kendisini sevindiren tek olayın askerlik yoklama kağıdı olduğunu söyledi. 
     ''Ailemin tek erkek çocuğuyum. Asker elbisesini giyip annemin elini öpmek istiyorum'' diyen Öztürk'ün bu hayali de yapılan tetkikler sonucu askerlik yapamayacağının bildirilmesiyle gerçekleşmedi. 
     Görüntüsünden dolayı toplumdan dışlandığını ifade eden Halil Öztürk, ''İlkokul 5'inci sınıftan sonra okuyamadım. Üst üste gelen talihsizlikler, hayata olan bağlılığımı azaltmadı. Şimdi tek dileğim bu durumumu düzeltebilecek bir yardım. Tek amacım estetik ameliyat olup iş bulmak'' diye konuştu. 
     
</TEXT>
</DOC>
