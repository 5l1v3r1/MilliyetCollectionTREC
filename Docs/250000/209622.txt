<DOC>
<DOCNO> 209622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun33.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Savunma Bakanı'ndan ilginç çıkış... 
</HEADLINE>
<TEXT>

     Yunanistan Savunma Bakanı Yannos Papandoniu, ''Yunanistan'ın milli konuları çözüme ulaşmadığı sürece, Yunan silahlı kuvvetlerinin gücünü koruması gerektiğini'' söyledi. 
     Papandoniu, Yunan özel Flash radyosuna yaptığı açıklamada, Yunanistan'ın silahlanma harcamalarını kademeli olarak azalttığını belirtti. 
     Papandoniu, ''Bu yıl silahlanma için ayırdığımız kaynak 2000 yılına oranla 2.5 Milyar Euro azalmıştır. Ancak, Kıbrıs sorunu çözülmedikçe ve Türkiye'nin Ege'deki talepleri sürdükçe, bu tehlikelerin üstesinden gelinebilmesi için silahlı kuvvetlerimizin güçlü olması gerekmektedir'' dedi. 
     Dışişleri Bakanı Yorgo Papandreu'nun Türkiye'ye ''silahlanma programlarımızda dengeli azaltmaya gitmek konusunda anlaşmaya varırsanız, sosyal politikalar uygulamak için kaynak yaratabiliriz'' şeklinde bir çağrıda bulunduğunu hatırlatan Papandoniu, bu çağrının büyük önem taşıdığını vurguladı. 
     Askerlik süresini 20-21 aydan 12 aya indirdiklerini de kaydeden Yunanistan Savunma Bakanı Yannos Papandoniu, ''Bu indirimleri sürdürmeye ilişkin kararımızı 2005 yılı sonrasında Türk-Yunan ilişkilerinin gelişimine bakarak vereceğiz'' dedi. 
     
</TEXT>
</DOC>
