<DOC>
<DOCNO> 209698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo27.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor Toto, ikinci yarıya yeni oyun ve büyük ikramiye ile başlıyor 
</HEADLINE>
<TEXT>

     Spor Toto Teşkilat Müdürlüğü, ikinci yarıya yeni oyun ve büyük ikramiye ile başlıyor. 
     Teşkilat, Süper Toto, Skor Toto, Futbol Şans ve Taraftar oyunlarının 1100 adet terminalde oynatıldığı, bu sayının en kısa zamanda 4000'e tamamlanacağı açıkladı. 
     Açıklamada, 2003-2004 sezonunun ilk yarısının son haftasında Süper Toto'da 15. dereceyi bilen çıkmadığı için 116 milyar ve 14. dereceyi bilen de olmadığından 66 milyar lira ikinci yarının ilk haftasına devretiği bildirildi. Bu haftaki ikramiyenin 250 milyar liraya tamamlandığı da belirtilen açıklamada, şu ifadelere yer verildi 
     ''21. haftanın devamında Süper Toto'ya 6 hafta boyunca her hafta 15. dereceye 100 milyar lira ekstra ikramiye ilave edilecektir. Skor toto oyununda ise 20. haftadan itibaren 5. dereceden devreden 8 milyar 374 milyan lira ise 21. haftada 50 milyar liraya tamamlanmıştır. Taraftar oyununda da ikinci devre 6. dereceden devreden 17 milyar lira ile başlayacaktır. 
     
     SÜPER TOTO İKRAMİYESİ, EN YÜKSEK SEVİYEYE ULAŞTI 
     Spor Toto Teşkilat Müdürlüğü, 2003-2004 sezonunun ilk yarısında, özellikle Süper Toto'nun büyük ilgi gördüğünü belirtti. 
     Öte yandan Süper Toto'nun hasılatının kuruluşundan bugüne kadarki en yüksek seviyeye ulaştığı ifade edildi. 
     
     YENİ OYUN SABİT İHTİMALLİ BAHİS 
     Teşkilat, 2004 yılının nisan ayından itibaren Sabit İhtimalli Bahis oyununa başlıyor. 
     Açıklamada, yeni oyunun, dünyada birçok ülkede oynatıldığı, Türkiye'de de yasal olmayan yollarla Kuzey Kıbrıs Türk Cumhuriyeti, İngiltere ve Almanya bağlantılı olarak oynandığı kaydedilirken, yeni uygulamayla bu konunun önüne geçileceği vurgulandı. 
     Ayrıca, Sabit İhtimalli Bahis oyunuyla yıllık 1 milyar dolar hasılat kazanılacağı tahmin edilirken, hasılattan KDV ve şans oyunları vergisi olarak hazineye, kulüp isim haklarından dolayı kulüplere, Çocuk Esirgeme Kurumu'na, Kredi ve Yurtlar Kurumu'na, Tanıtma Fonu'na, Gençlik ve Spor Genel Müdürlüğü'ne de maddi katkıda bulunacağı belirtildi. 
     Öte yandan 2003-2004 sezonunda teşkilatın oyunlarının kolon ücretinin 300 bin lira olduğu, ikinci yarıda da bu ücretlere zam yapılmayacağı açıklandı. 
     
</TEXT>
</DOC>
