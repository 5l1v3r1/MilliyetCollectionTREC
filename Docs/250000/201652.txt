<DOC>
<DOCNO> 201652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo11.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Madrid Irak'ta futbol okulu açıyor 
</HEADLINE>
<TEXT>

     İspanya, Irak'taki askeri mevcudiyeti dışında halka yönelik olarak başlattığı girişimlerde futbolu da kullanarak, dünyaca ünlü Real Madrid Kulübü ile Irak'ta bir futbol okulu açılması konusunda anlaştı. 
     İspanya Savunma Bakanı Federico Trillo ile Real Madrid Kulübü Başkanı Florentino Perez arasında imzalanan anlaşma gereğince, İspanyol askerlerinin görev yaptığı Irak'ın başkenti Bağdat'ın 180 kilometre güneyindeki Diwaniya kentinde, Real Madrid'in bir futbol okulu açacağı bildirildi. 
     Toplam 1412 İspanyol askerinin görev yaptığı Dinawiya'da gelecek haftadan itibaren açılması öngörülen futbol okulunun bütçesi, Real Madrid Fonu tarafından karşılanacak. Verilen bilgilerde, Diwaniya'daki bölge halkından 100 kadar çocuğa verilecek futbol kurslarında 6 İspanyol askerinin görev alacağı kaydedildi. 
     İspanya Savunma Bakanı Trillo ile 30 Haziran 2004 tarihine dek geçerli olacak bir anlaşma imzalayan Real Madrid Kulübü Başkanı Perez bu tarihin daha sonra uzatılabileceğini ifade ederek, ''Futbol, savaş ve diğer tüm acıların aşılmasına yardımcı olacak'' dedi. Dünyada yalnızca Şili, Arjantin, Bolivya ve El Salvador'da futbol okulunu açan Real Madrid Fonu'nun Irak'ta futbol okulu açmak için yaptığı anlaşmanın gıda ve sağlık yardımlarını da kapsadığı belirtildi. 
     İspanya Savunma Bakanlığı'nın Real Madrid ile Irak'ta futbol okulu açılması yolunda yaptığı anlaşma, Irak'ta terörist saldırılara maruz kalan İspanya'nın Irak halkının güvenini kazanmaya yönelik olarak bir girişimi olarak yorumlandı. 
     
</TEXT>
</DOC>
