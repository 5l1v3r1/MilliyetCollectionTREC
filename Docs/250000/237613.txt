<DOC>
<DOCNO> 237613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur22.html </URL>
<DATE> 2004/05/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sanık avukatının savunması öfkelendirdi 
</HEADLINE>
<TEXT>

     Samsun'da, bir cinayet davasının duruşmasında, eşini öldürdüğü iddia edilen sanığın avukatına sinirlenen kadın, taşkınlık yapınca salondan zorla çıkarıldı. 
     Samsun 1. Ağır Ceza Mahkemesi'nde, 2 yıl önce Ali Baturoğlu'nu tabancayla öldürdüğü iddiasıyla hakkında verilen 7 yıl 6 ay hapis cezası Yargıtay tarafından bozulan Muhammet Çakmak'ın yeniden yargılanmasına devam edildi. 
     Duruşmada, sanık avukatı Galip Gök, ''müvekkilinin suçsuz olduğu ve olayı başkasının yapmış olabileceği'' yolunda savunma yapınca, salonda bulunan Baturoğlu'nun eşi Kadriye Baturoğlu sanık avukatına sözlü saldırıda bulundu. Bunun üzerine olaya müdahale eden güvenlik güçleri, Baturoğlu'nu zorla salon dışına çıkardı. 
     Daha sonra devam eden duruşmada, mahkeme heyeti, sanığı yine 7 yıl 6 ay hapis cezasına mahkum etti. 
     
</TEXT>
</DOC>
