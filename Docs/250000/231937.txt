<DOC>
<DOCNO> 231937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun08.html </URL>
<DATE> 2004/04/16/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Harvardlıların tercihi Kerry... 
</HEADLINE>
<TEXT>

     ABD Başkanlık seçimlerinde yarışan adaylar gençlerin desteğini alabilmek için çabalarına hız verirken, Harvard Üniversitesi öğrencileri arasında yapılan bir ankette Demokrat Parti adayı John F. Kerry, Cumhuriyetçi rakibi Başkan George W. Bush'a 10 puan fark atarak öğrenciler arasında yüzde 48'lik destek buldu. 
     Gençlerin özellikle son altı aylık icraatını tatmin edici bulmadığı Başkan Bush yüzde 38'lik destek alırken, Kerry'nin hafta başından beri üniversite kampüslerinde yürüttüğü kampanya çalışmalarının neticesinin olumlu olduğu gözlendi. 
     Harvard Üniversitesi Siyaset Enstitüsü IOP tarafından 1205 Harvard öğrencisinin katılımı ile yapılan araştırma sonuçlarına göre, bağımsız aday Ralph Nader de yüzde 5 destek aldı. 
     IOP tarafından yapılan basın açıklamasında, anket sonuçlarının gençlerin Kerry'yi sadece Bush'un alternatifi olduğu gibi basit bir gerekçeyle desteklediğini gösterdiği ifade edildi. Araştırma sonuçlarına göre, ankete katılan öğrencilerin yüzde 37'si, Demokrat aday Kerry'yi hakkında fikir sahibi olacak kadar tanımadıklarını söyledi. 
     Geçtiğimiz Ekim ayında da benzer bir araştırma yapan IOP anketinin sonuçlarına göre, geçen süre içinde Bush'un performansına dair olumlu görüşlerde yüzde 14'lük bir gerileme kaydedildi ve Bush'u destekleyenlerin oranı yüzde 61'den yüzde 47'ye geriledi. Buna paralel olarak Irak'taki savaşa verilen destek de yüzde 58'den yüzde 49'a düştü. 
     Ayrıca, son zamanlarda ekonomideki kısmi düzelmelere rağmen öğrencilerin üçte ikisinin mezuniyetten sonra iş bulmalarının son derece güç olacağına inandıkları ortaya çıktı. 
     Siyaset konusunda karışık düşüncelere sahip olan öğrencilerin yüzde 57'si eşcinsel evliliklerin yasallaşmasını desteklediklerini ifade ettiler. Kendilerini siyasi olarak tanımlamaları için 11 farklı soru sorulan öğrencilerin yüzde 41'i kendisini ''bağımsız'' olarak tanımlarken, ekim ayından bu yana kendisini ''Cumhuriyetçi'' olarak tanımlayan öğrencilerin oranının yüzde 31'den yüzde 24'e gerilediği görüldü. Kendisini ''Demokrat'' olarak tanımlayan öğrencilerin oranı ise yüzde 27'den yüzde 32'ye çıktı. 
     Araştırmaya katılan öğrencilerin yüzde 62'si Kasım'da kesinlikle oy kullanacağını belirtirken, üniversite öğrencilerinin seçim üzerindeki etkisinin çok belirgin olmadığı kaydedildi. 
     Amerikan gençliğinin seçimlere katılım oranları ABD geneline göre çok daha düşük gerçekleşiyor. 2000 seçimlerinde genel katılım oranı yüzde 50 iken, 18-24 yaş arasındakilerin seçimlere katılım oranı yüzde 29'da kalmıştı. Ancak üniversite öğrencilerinin diğer gençlere oranla seçimlere daha fazla rağbet gösterdikleri kaydediliyor. 
     
</TEXT>
</DOC>
