<DOC>
<DOCNO> 209542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/siyaset/asiy.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sohbet Odası'nın bu haftaki konuğu Ekonomiden sorumlu Devlet Bakanı Ali Babacan 
</HEADLINE>
<TEXT>

   Derviş'in programında emeklilere zam yoktu 
   Babacan, "Kemal Derviş'e katılmıyoruz. Onun sıcak para korkusu yersiz. Derviş dönemi üzerinde çok durmak istemiyorum. Eleştirel bakış da getirmek istemiyorum. Derviş'in programını uygulamıyoruz. Zorunlu tasarrufların geri ödenmesi hangi programın neresinde yazıyor" diyor 
      DERYA SAZAK 
SOHBET ODASI 

   
   2004 yılı başında Türkiye ekonomisi nasıl gözüküyor IMF ile 7'nci gözden geçirme çalışması sonuçlanmak üzere, enflasyon ve faizlerdeki düşüşe rağmen, halkın bu iyileşmeyi hissetmediği, 'kemer sıkma'ya karşın borç stokunun artmakta olduğuna yönelik eleştirilere ne diyorsunuz 
   Geride bıraktığımız 2003 zor bir yıldı. Irak savaşı kontrolümüzde olmayan en önemli dış etkendi. Buna rağmen ekonomide öngördüğümüz hedefler tuttu. Yüksek enflasyon beklentisini kırdık. 2004 hedefimiz yüzde 12. Bizim dışımızdaki tahminler ise yüzde 13.1. Aradaki fark yüzde 1.1'e inmiş. Demek ki piyasalarda inandırıcı olabiliyoruz. 
   Faizlerdeki gelişme de son derece sevindirici. Reel faizler, yüzde 10'a düştü. Yurtdışı tahvillerimizin grafiğine bakacak olursak, Irak savaşına kadar piyasalarda ciddi bir risk algılaması vardı. ABD Hazinesi kaç ödüyorsa biz 6 - 8 puan fark ödüyorduk. 2004 başında bu fark yüzde 2 - 2.7 arasına düştü. Bu da Türkiye ekonomisine güvenin artmakta olduğunun göstergesi. 
   
   Sıcak para girişi de hayli yüksek olunca dolar düştü, Türk lirasında aşırı değerlenme gözleniyor. 
   Türk ekonomisi dolarize olmuş 2003 Nisan ayından itibaren hem para girişi gözlemledik, hem de dövizden Türk lirasına dönüş başladı. Yabancılar getirdiler kendi paralarını Türk lirasına çevirdiler ve Hazine bonosu aldılar. Borsaya girdiler. İşler iyiye gittiği, Türk ekonomisi normalleştiği sürece kaçınılmaz bir dönüşüm. Ters para ikamesi deniyor. 
   
   Sıcak paradan korkmuyoruz 
   
   Dolardan kaçış... 
   Dolarize olmuş ekonomide Türk parası gidiyor yerini döviz alıyor. İşler normale dönünce tersi oluyor. TL değer kazanıyor. 
   
   Ekonomi üzerinde bir kur baskısı oluşuyor, sabit kur rejiminde makas bu kadar açılınca devalüasyon beklentisine girilirdi. 
   Merkez Bankası, 2003'te piyasadan 10 milyar dolar döviz satın aldı. Panik havası oluşmasın diye... Eğer ters para ikamesi çok somut şekilde gözleniyorsa bunu yapmasında sakınca yok. Serbest kurda devalüasyona gerek yok. 
   
   TL'nin değer kazanması, üretimden, özelleştirme gelirlerinden ya da doğrudan yabancı sermaye girişinden olmuyor. 4 - 5 milyar dolar sıcak para girişinden söz ediliyor. 1994 benzeri kriz yaşamayalım 
   1994 çok farklıydı, 2001 Şubat'ındaki devalüasyon da çok farklıydı. Şimdi serbest kurdayız. Her gün zaten dalgalanıyor. Sıcak paradan korkmamamızın önemli nedeni bu. 
   
   Dünya Bankası değişti 
   
   Kemal Derviş, Meclis'teki bütçe konuşmasında bu konuda uyarıda bulunmadı mı 
   Biz ona katılmıyoruz. Dünya Bankası'nın eski dönemlerde öyle bir yaklaşımı varmış. Sermaye hareketleri kontrollü olsun. Vergi koyalım. Dünya Bankası'nın bugünkü yaklaşımı da öyle değil, eski pozisyonu. 
   
   Derviş'in korkusu yersiz. 
   Kesinlikle... Ne zaman ki Türkiye'ye çok döviz giriyor, kur zaten düşmeye başlıyor. Giren açısından hesap ederseniz bozdurduğu döviz karşısında daha az Türk lirası almaya başlıyor. Kur aşağıya doğru indikçe artık Türkiye'ye giriş maliyetli olmaya başlıyor, beklemeye geçiyor. Mart ayında savaş boyunca Türkiye'den çıkan sadece 500 milyon dolardır. Kur öyle hızlı arttı ki, 1780'e, bu sefer Türkiye'den çıkış çok pahalı olmaya başladı. 1500'den dövizini bozdurmuş, elinde Türk lirası var, dolara çevirirse zarar edecek, o nedenle beklemeye başlıyor. Yüzde 5 vergi koyun diyorlar. Kesinlikle yapmayız. 
   
   Derviş'ten farklı düşünüyor hatta eleştiriyorsunuz 
   Bizim AKP olarak ortaya koyduğumuz, seçim beyannamemizde açıkladığımız ekonomik programımız var. 
   
   Programımız Derviş'in değil 
   
   Uygulanan Derviş'in programı değil mi 
   Değil. Zorunlu tasarrufların geri ödenmesi hangi programın neresinde yazıyor. Emeklilere zam nerede yazıyor. 
   
   2001 krizi ardından IMF destekli programı uygulayan Derviş değil mi Yolu o açmadı mı 
   Herkesin kendi görüşü var. Bizim ekonomik programımız AKP'nin resmi yayın organlarıyla duyurmuş olduğu program. Bu programın içerisinde 'stand by' anlaşmalarına düşen kısımlar var, dışında olanlar var. Zaten dışındaki kısımları biz uygulamadık. Örneğin Dünya Bankası ile 14 aydır üzerinde çalıştığımız ve anlaşamadığımız konular var. Bazı yapısal reformlar var. Biz yapmayız diyoruz. Orada programda yazıyor ama 'Türkiye için yanlış ' 
   
   Derviş artık geride kaldı... 
   Derviş dönemi üzerinde çok durmak istemiyorum. Eleştirel bakış da getirmek istemiyorum. Biz ne yapıyorsak seçimden önce açıkladığımız program çerçevesinde yapıyoruz. Eğer daha önceki programlarda 'iki kere iki dört' diyorsa bu doğru tabii. Biz de bunu yapıyoruz. 
   
   ABD'den alınacak 8.5 milyar dolara ne oldu 
   8.5 milyar dolarlık krediye ihtiyacımız yok. Amerikalılar, 'Biz hazırız ne zaman arzu ederseniz krediyi kullandırabiliriz' diyorlar. 
   
   AKP hükümeti döneminde yeni bir 'stand by' yapılacak mı 
   2005 ve sonrasında IMF ile hangi formatta çalışacağımıza dair henüz bir karar vermiş değiliz. Bu yılın ortasında konuşacağız. 
   
   IMF'siz bir dönem olacak mı 
   IMF ile başka anlaşma formatları da var. Türkiye IMF'nin 184 üyesinden biri olmaya devam edecekse, en az yılda bir kez gelip, 4. madde gözden geçirmeyi zaten yapacaklar. Bunu ABD için de yapıyorlar, Japonya için de .. IMF'den kurtulacak mıyız meselesi öyle siyah beyaz konusu değil. 
   
   IMF heyeti, 2003 sonu performansından memnun mu 
   2003'ün son altı ayındaki gelişmeleri IMF de hayretle izledi. Açıkçası 'Bu kadar kısa sürede hızlı bir toparlanma beklemiyorduk' diyorlar. Güven faktörü çok önemli. 
   
   'Modelinizi ihraç edin'    İyileşme var diyorsunuz. Bu iyileşme vatandaşın günlük yaşamına niye yansımıyor Enflasyon düşüyor ama fiyatlarda ucuzlama yok, aile bütçeleri yine zorlanıyor. 
   Eskiden daha çok artıyordu fiyatlar, şimdi daha az artıyor. Artış hızı düştü. Bazı ürünlerde gerileme de var. Kamuoyu anketleri yaptırıyoruz. Şunu sorduk 'Size göre Türkiye'de 2003 yılının en olumlu olayı nedir ' Bir numara yüzde 21.7 ile enflasyonun düşmesi. İkinci sırada da 18.8 ekonominin düzelmesi diyorlar. Halk memnun mu değil mi bu gidişten, 28 Mart seçimlerinde göreceğiz. AKP anketlerde açık ara önde gidiyor. 
   
   Halk muhalefetten de memnun olmadığı için ara o yüzden açılıyor olmasın 
   AKP'nin siyaseti yeni bir yaklaşım. Başlangıçta bazı önyargılar ve farklı algılamalar vardı. 3 Kasım'dan önce, "laiklik kavramına nasıl bakıyorsunuz, siz İslamcı bir partisiniz, ne yapacaksınız" diye soruyorlardı. Öyle olmadığımızı anlattık. İstanbul'daki sempozyumda 'muhafazakar demokratlık' işlendi. Biz bunun ne demek olduğunu seçimlerden önce dış ve iç finans çevrelerine anlatmıştık. Davos toplantıları için ABD'ye gittiğimizde 11 Eylül sendromu yaşanıyordu. Bu şüpheler, endişeler çok hızlı bir şekilde ortadan kalktı. 14 aydır ne yaptığımızı dünya gördü Çok sık duyuyoruz ki 'güzel bir konsept oluşturdunuz, bu modeli yakın komşularınıza da ihraç edemez misiniz ' 
   
      Devletten artık iş beklemeyin    Genç nüfusun istihdamı sorunu nasıl çözülecek Gelecek umudu tükenmiş işsizler ordusu var. Üniversite gençliği dışarıya gitmenin yollarını arıyor. Türkiye geleceğini kaybediyor. 
   Yurtdışı programlarında gençlerle mutlaka görüşüyorum. ABD'de eylül ayında üç üniversitede konuştum. Yavaş yavaş şu soru sorulmaya başlandı Türkiye'de işler iyiye gidiyor, ne yapabiliriz, ne zaman gelelim İş imkanları açılınca ters beyin göçü başlayacak. 
   Bize düşen görev, Türkiye'yi siyasi istikrarın sağlandığı, makro ekonomik dengelerin düzeldiği, yaşam kalitesinin iyi olduğu ortama doğru götürmek. Ama diyorsanız ki devlet fabrika kursun,iş imkanı sağlasın bu mümkün değil. Devletten artık istihdam sağlama fonksiyonu beklemeyeceksiniz. Özel sektörün önünü açacağız. Türkiye öyle bakir ki, her alanda fayda sağlayabilirsiniz. Coğrafya o kadar müsait ki, Türkiye'den iki üç günde Avrupa'nın her yanına, Ortadoğu'ya Orta Asya'ya mal gönderebiliyorsak bu kadar genç ve nitelikli insanımız varsa elbette bunun sonuçlarını göreceğiz. 
   Komşularımızla ilişkiler çok önemli. Yunanistan'la çatışmanın eşiğinden dönmüştük birkaç yıl önce, şimdi Dışişleri bakanlarımızın eşleri el ele, kendileri hafta sonu bir adada buluşup yemek yiyebiliyorlar. Suriye ile nereden nereye gelindi İran'la öyle. Irak normalleşme sürecine girdi. 
   
   Dış politikada rüzgarı arkamıza aldık diyorsunuz. 
   Rüzgar yelkenleri dolduruyor, hedeflerimiz var, o noktaya hızla, pupa yelken gidiyoruz. Türkiye bölgede ağırlığını gittikçe daha fazla hissettirecek. 
   
   Rahatlama ne zaman olacak 
   2004 ortasını görmek gerekiyor. 
   
   AB ile noktalayalım. 2004 sonunda müzakere takvimi alınacak mı, piyasalar bu beklentiyi de satın alıyor. 
   Piyasalar ortalarda. Yüzde yüz bu iş oluyor denemez. Olumsuz bir sonuç da ihtimal dahilinde. Daha çok erken. Kıbrıs gibi önemli bir konu var. 2005'te müzakerelere başlayabilir ve AB süreci aksamadan devam ederse o zaman doğrudan yabancı sermaye konusunda ciddi bir artış bekliyoruz. 
   2005 ve sonrası için AB'nin ekonomiye etkisi pozitif olacak. Takvim alma yönünde ciddi bir irade ortaya koyuyoruz. Ekim kasımda durum anlaşılır. 
   
   Babacan kİmdİr    1967'de Ankara'da doğdu. 1985'te TED Ankara Koleji'ni birincilikle bitirdi. 1989'da ODTÜ Endüstri Mühendisliği Bölümü'nden 4 ortalamayla üniversite birincisi olarak mezun oldu. 1990'da Fulbright bursunu kazandı ve ABD'ye gitti. 1990 - 1992 yılları arasında ABD Northwestern Üniversitesi'nde işletme dalında yüksek lisans MBA yaptı. 1992 - 1994 arasında ABD'de finans sektörünün üst düzey yöneticilerine danışmanlık yapan özel bir şirkette danışman olarak çalıştı. 1994 - 2002 arasında da Ankara'da ticaretle uğraştı. 2001'de AKP kurucu üyesi ve MKYK üyesi oldu. 19 Kasım 2002'de kurulan 58. Hükümet'te ekonomiden sorumlu Devlet Bakanlığı görevine atandı. İngilizce bilen Babacan, evli ve iki çocuk babası. 
   
   
</TEXT>
</DOC>
