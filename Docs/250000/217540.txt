<DOC>
<DOCNO> 217540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur36.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
54 yılda trafik kazalarında 208bin760 kişiyi kaybettik 
</HEADLINE>
<TEXT>

     Emniyet Genel Müdürlüğü Trafik Daire Başkanlığı Şube Müdürü Yüksel Çelik, 54 yıllık sürede ülke genelinde 208 bin 760 kişinin trafik kazalarında hayatını kaybettiğini söyledi. 
     Çelik, 2004'ün Trafik Yılı ilan edilmesi dolayısıyla Muğla Emniyet Müdürlüğü'nün düzenlediği eğitim seminerinde, 1950'den itibaren geçen süre içinde Türkiye'de 208 bin 760 kişinin trafik kazalarında öldüğüne dikkati çekerek, bu rakamın, orta büyüklükteki bir ilin nüfusu kadar olduğunu anlattı. 
     2004 Trafik Yılı'nın sloganının, ''Trafikte önce siz örnek olun, diğerlerinin değiştiğini göreceksiniz'' olduğunu ifade eden Çelik, tüm sürücülerin kuralları eksiksiz uygulaması halinde kazaların en az seviyeye çekilebileceğini belirtti. 
     Çelik, bu yıl Eylem Planı çerçevesinde Türkiye'de yapılacak bölünmüş yolların, trafik kazalarının azalmasına önemli ölçüde katkı sağlayacağını kaydederek, lastik ve sürücü emniyeti, emniyet kemeri, hız ve yorgunluk ile yaya güvenliğine ilişkin kampanyaların düzenleneceğini söyledi. 
     Muğla Emniyet Müdür Yardımcısı Mehmet Çanakkale de Trafik Yılı'nın amacı ve yapılacak uygulamaların anlatılması için Muğla, Antalya, Denizli ve Konya'nın pilot il olarak seçildiğini bildirdi. 
     Polisin, trafikte denetleme ve tescil olmak üzere iki ana görevi bulunduğuna işaret eden Çanakkale, emniyet mensuplarının trafikte denetleme görevini yerine getirirken, kibar ve anlayışlı davranmalarını istedi. 
     
</TEXT>
</DOC>
