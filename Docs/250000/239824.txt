<DOC>
<DOCNO> 239824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas12.html </URL>
<DATE> 2004/05/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Alman gazetesi, televizyonlardaki Türkleri konu yaptı... 
</HEADLINE>
<TEXT>

     Almanya'nın başkenti Berlin'de yayınlanan B.Z gazetesi, televizyon dizilerinde oynayan ve sunuculuk yapan Türkleri bir haberinde konu yaptı. 
     Gazetenin haberinde, Alman özel televizyonu Pro7'de bu akşam TSİ 21.15'te yayınlanacak ''Alles getürkt'' Her şey sahte adlı komedi filminde tek Alman oyuncu olan Bürger Lars Dietrich ile birlikte Yasemin Samderili, Ünal Silver, Hilmi Sözer, Bülent Şerif ve Türkiz Talay'ın da rol aldıkları belirtildi. 
     Almanya'da yapılan bir araştırmaya göre, Türklerin büyük çoğunluğunun televizyonu en önemli medya aracı olarak gördüklerine işaret edilen haberde, Türklerin, televizyon seyretmenin yanı sıra yayınlarda yer almayı sevdikleri görüşüne yer verildi. 
     Manken Erol Sander'in bir polisiye dizide Sinan Toprak adlı komiseri canlandırdığına, Erdal Yıldız'ın da ''Eva Blond'' adlı polisiye dizide oynadığına işaret edilen haberde, RTL televizyonunda yayınlanan ''Alarm für Cobra 11'' adlı polisiye dizide de Erdoğan Atalay'ın yer aldığı hatırlatıldı. 
     Arzu Bazman'ın Pro7'de ''Morning Show'', Nazan Eckes'in de RTL'de yayınlanan ''Formel-I Exclusiv'' adlı programın sunuculuğunu yaptığı belirtilen haberde, eğlence programlarının ünlü sunucusu Stefan Raab'ın da Eurovision şarkı yarışmasından dolayı hafta başından bu yana Pro7'deki programında İstanbul'dan canlı yayın yaptığı kaydedildi. 
     
</TEXT>
</DOC>
