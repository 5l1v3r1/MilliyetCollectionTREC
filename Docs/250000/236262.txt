<DOC>
<DOCNO> 236262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur06.html </URL>
<DATE> 2004/04/30/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Takvimde olmayan günde doğdu .. 
</HEADLINE>
<TEXT>

     Oltu Asliye Hukuk Mahkemesi, bir kişinin ''doğum tarihini düzeltirken'', şubatın 29 çekmediği yılda 29 Şubat'ta doğmuş kabul etti. Yargıtay kararı bozdu, ancak söz konusu kişi takvimde olmayan günde doğmuş sayılmaya devam edecek. 
     Yargıtay 18. Hukuk Dairesi'nin kararına konu davada, bir kişi, 29 Şubat 1952 olan doğum tarihinin ay ve gün baki kalmak üzere 1949 olarak düzeltilmesi istemiyle dava açtı. 
     Oltu Asliye Hukuk Mahkemesi, davayı kabul etti. 
     İtiraz edilmediği için, karar kesinleşti. 
     Yargıtay Cumhuriyet Başsavcılığı, kararın ''kanun yararına'' bozulması için Yargıtay'a başvurdu. 
     Yargıtay 18. Hukuk Dairesi, başvuruyu yerinde görerek, yerel mahkeme kararını oybirliğiyle bozdu. 
     Gerekçede, ''1949 yılında Şubat ayının 28 gün olduğu dikkate alınmaksızın gerçeğe aykırılık teşkil edecek şekilde yaş düzeltilmesine karar verilmesi, usul ve yasaya aykırıdır'' denildi. 
     Yargıtay'ın örnek teşkil edici nitelikteki bozma kararı, sonuca etkili olmayacak, Oltu Asliye Hukuk Mahkemesi'nin kararı geçerliliğini sürdürecek. 
     Böylece, söz konusu kişi takvimde yer almayan günde doğmuş sayılmaya devam edecek. 

     
</TEXT>
</DOC>
