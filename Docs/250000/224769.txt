<DOC>
<DOCNO> 224769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun53.html </URL>
<DATE> 2004/03/23/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Möller İşkence sürerse Türkiye AB'ye üye olamaz 
</HEADLINE>
<TEXT>

     Danimarka Dışişleri Bakanı Per Stig Möller, Türkiye'yi işkenceye karşı uyararak, ''uygulama devam ederse bunun AB'ye üyelik kapısını kapatacağını'' söyledi. 
     Başkent Kopenhag'da İngiltere Dışişleri Bakanı Jack Straw'u ağırlayan Möller, Straw ile görüşmesinden sonra düzenlenen basın toplantısında, ''Türkiye için şunun açık olması gerekir eğer işkence varsa müzakere de olmaz, AB'ye üyelik de'' ifadesini kullandı. 
     Möller, konuşmasında, ''Avrupa'nın kapısında bir sorun var ve Türkiye'nin, düşman değil de Avrupa ailesinin bir üyesi olması çok daha iyidir'' dedi. 
     Straw, Möller'den önce yaptığı açıklamada, Türkiye'nin durumunun ele alınış biçiminin, Avrupa için hayati bir sınav niteliği taşıdığını belirterek, özellikle Türkiye'nin AB'ye katılma isteğinin ele alınış biçiminin, teröristlerin Müslüman ve Hıristiyan dünyasını bölme çabalarını etkisiz kılmak açısından hayati bir sınav teşkil edeceğini söylemişti. 
     Müslüman ve Hıristiyan dünyası arasında bir çatışmanın kaçınılmaz olmadığını göstermek için büyük çaba sarf edilmesi gerektiğini kaydeden Straw, Avrupa ve ABD'ye bu aşamada düşen en büyük görevin ise bazı değerlerin batı ya da Hıristiyan dünyasının değerleri olmadığını, küresel nitelik taşıdıklarını vurgulamak olduğunu ifade etmiş, ''Türkiye'nin, diğer AB aday ülkeleriyle aynı kriterler çerçevesinde değerlendirildiğini açıkça ortaya koymamız gerekir'' demişti. 
     Straw, Türkiye'den de üyelik müzakerelerine başlanabilmesi için kriterleri yerine getirmesini istemişti. 
     
</TEXT>
</DOC>
