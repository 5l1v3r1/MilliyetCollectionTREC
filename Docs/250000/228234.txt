<DOC>
<DOCNO> 228234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/soneko16.html </URL>
<DATE> 2004/04/03/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İTO'ya göre fiyat artışları... Tüketici fiyatları binde 8 arttı... 
</HEADLINE>
<TEXT>

     İstanbul Ticaret Odası'nın İTO verilerine göre İstanbul'da Mart ayında tüketici fiyatları binde 8, toptan eşya fiyatları yüzde 1.7 oranında artış gösterdi. 
     İTO'dan yapılan yazılı açıklamaya göre, yıllık ortalama artışlar ise tüketici fiyatlarında yüzde 22.2, toptan fiyatlarda yüzde 20.5 olarak gerçekleşti. 
     Bir önceki yılın aynı dönemi ile kıyaslandığında, tüketici fiyatları yüzde 14.6, toptan fiyatlar ise yüzde 13.4 artış gösterdi. 
     
     TÜKETİCİ FİYAT ENDEKSİNDEKİ ARTIŞ BİNDE 8 OLDU 

     İstanbul'da Mart ayında 1995 bazlı perakende fiyat endeksindeki artış binde 8 oldu. 
     İstanbul Ticaret Odası'nın İTO verilerine göre, yıllık bazda düşüş trendi devam ediyor. Perakende fiyatlar aylık binde 8 oranında artış gösterdi. İlk 3 aylık artış oranı yüzde binde 3, yıllık değişim oranı yüzde 14.6 ve 12 aylık ortalama değişim oranı da yüzde 22.2 olarak gerçekleşti. 
     Toptan Eşya Fiyat Endeksi'nin Mart ayında aylık artış oranı yüzde 1.7, ilk 3 aylık artış oranı yüzde 2.9, yıllık artış oranı yüzde 13.4 ve 12 aylık ortalama artış oranı da yüzde 20.5 olarak kaydedildi. 
     
     ALT GRUPLAR 

     İTO'nun 1995 bazlı İstanbul Ücretliler Geçinme Endeksi'nin alt gruplarına baktığımızda, 2004 yılı Mart ayında, gıda harcamaları grubunda yer alan ekmek ve tahıllarda binde 2, et, balık ve kümes hayvanları endeksinde yüzde 1.1, yağlar, süt ve süt mamullerinde yüzde 1.8, yaş-kuru sebze ve meyve endeksinde yüzde 1.0, çeşitli hazır yiyeceklerde binde 5, tütün, alkollü ve alkolsüz içkiler endeksinde yüzde 5.5, dışarıda yenen yemek indeksinde yüzde 1.4 artış izlendi. Bu grubun genel endeksinde de yüzde 1.5 artış görüldü. 
     Konut harcamaları grubu genel endeksinde binde 1, giyim harcamaları grubu genel endeksinde yüzde 1.7, ulaştırma ve haberleşme harcamaları grubu genel endeksinde binde 4 ve diğer harcamalar grubunda binde 3 artış görüldü. 
     Ev eşyası harcamaları grubu genel endeksinde Mart ayında binde 6, sağlık ve kişisel bakım harcamaları grubu genel endeksinde binde 8 azalış gözlenirken, kültür, eğitim ve eğlence harcamaları grubu genel endeksinde herhangi bir değişiklik olmadı. 
     
     ENFLASYON EN ACİL EKONOMİK SORUNU OLMAKTAN ÇIKTI 

     İstanbul Ticaret Odası İTO , fiyatlarda gerileme eğiliminin devam etmesiyle bugün enflasyonun Türkiye'nin en acil ekonomik sorunu olmaktan çıkma noktasına geldiğini bildirdi. 
     İTO'nun Mart ayı fiyat artışlarına ilişkin yaptığı teknik analizde, ''Fiyat istikrarının korunması ekonomi politikasının en önemli hedeflerinden biri olmaya devam etse de, fiyatlarda gerileme eğiliminin 2004 yılının ilk çeyreğinde de devam etmesi nedeniyle bugün enflasyon Türkiye'nin en acil ekonomik sorunu olmaktan çıkma noktasına geldi'' denildi. 
     Analize göre, Mart ayında toptan eşya fiyatlarındaki artışın perakende fiyat artışına göre yaklaşık bir kat yüksek olması dikkat çekerken, bu yılın ilk 2 ayı toplamında 2003 sonuna göre binde 5 gerilemiş olan Ücretliler Geçinme Endeksi Mart ayında binde 8 artmış olmakla beraber ilk üç aylık artış binde 3 ile oldukça düşük bir seviyede kaldı. 
     Ocak ve Şubat aylarında giyim eşyasında mevsim sonu satışları ve bir çok mallarda uygulanan muhtelif tenzilat kampanyaları fiyat seviyesinin gerilemesinde etkili olurken, Mart ayında sigara ve içkilere yapılan zamlar üç aylık fiyat seviyesinin yukarı çekilmesinde etken oldu. 
     İTO teknik analizine göre, Mart ayında yüzde 1.7 olan toptan eşya fiyatlarında belirgin bir canlılık gözleniyor. Toptan eşya fiyatlarındaki artış ilk üç ayın sonunda yüzde 2.9'a yükselirken, bu gelişmeye rağmen ilk üç aylık artış geçen yılın aynı dönemindeki artış seviyesinin yarısından daha düşük. 
     12 aylık fiyat artışlarında ve yıllık ortalama değişim rakamlarında fiyat artışlarının gerileme eğiliminde olduğu görülüyor. 
     
     İTHAL GİRDİ 

     Türk Lirası'nın dolar ve döviz sepeti karşısında değer kazanmaya devam etmesi, ithal girdi fiyatlarının ucuzlaması ve ithal malları fiyat rekabetinin artması enflasyonun gerilemesini teşvik ediyor. 
     2004 yılının ilk üç ayında Türk Lirası ABD Doları karşısında yüzde 6.1, dolar ve eurodan oluşan döviz sepetine karşı yüzde 7.1 değer kazandı. 
     Teknik analize göre, Türk Lirası'nın dış değerinin enflasyonun üzerinde artması yurtiçi ve yurtdışı piyasalarda Türk mallarının fiyat rekabetinde başarı imkanını geriletiyor. Bu gelişme yurtiçinde sınai üretiminde artan ölçüde dış girdi kullanımını teşvik ederek ara malı üreten bir çok sektörün piyasa payını daraltıyor ve ihracat artışına karşın dış ticaret açığının büyümesine yol açıyor. 
     
</TEXT>
</DOC>
