<DOC>
<DOCNO> 211498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo11.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Atay Aktuğ Trabzonspor'un duaya ihtiyacı var 
</HEADLINE>
<TEXT>

     Trabzonspor, Türkiye Kupası'nda yarın Diyarbakırspor ile yapacağı karşılaşma için özel bir uçakla Diyarbakır'a gitti. 
     Kulüp Başkanı Atay Aktuğ, ikinci yarıya başlarken, ikinci yarının ligin ilk yarısından daha zor geçeceğini söylediğini anımsatarak, ''Bunu teknik heyete de söyledik. Konyaspor karşısında aldığımız çok kötü sonuçla ikinci yarıya başladık. İnşallah bundan ders çıkarırız'' dedi. 
     Türkiye Kupası'nı alabilecek bir yerde olmaları gerektiğini de ifade eden Aktuğ, şöyle konuştu 
     ''Diyarbakırspor ve bundan sonraki Fenerbahçe maçı çok önemli. Futbolcular, çok inançlı. Onlara inanıyoruz, çünkü iyi futbolcular. Teknik kadro da öyle. Biraz duaya ihtiyacımız var. Şansa da ihtiyacımız var. İnşallah Diyarbakır'da şanslı gün geçiririz. Diyarbakır'ı yenecek güçteyiz. Ancak futbol bu, belli olmaz. Konya'yı da yenecek güçteydik, ancak bizi yendiler. Taraftarımıza layık bir sonuçla dönmek istiyoruz.'' Ligin ikinci yarısına iyi hazırlanamadıklarını dile getiren Aktuğ, Diyarbakırspor maçına hazır bir şekilde çıkmak zorunda olduklarını da sözlerine ekledi. 
     
     SEMERCİOĞLU ''GEÇMİŞİ KENARA KOYDUK'' 
     Trabzonspor Teknik Direktörü Turgay Semercioğlu ise geçmişi bir kenara koyduklarını ve ileriye baktıklarını söyledi. 
     Semercioğlu, Diyarbakırspor maçının zor bir maç olduğunu, ancak Trabzonspor'un zorlukların üstesinden gelebilecek bir takım olduğunu belirterek, ''İnşallah tur atlarız. Bunu başaracak güçteyiz. Tabi beklenmedik bir mağlubiyet aldık. Moralimiz bozuldu, ancak bunu atlattık. Her takımın başına böyle sonuçlar gelebilir. Biz ilerisine bakıyoruz. Geçmişi bir kenara bırakıyoruz. iyi takımız ve tur atlamaya gidiyoruz'' diye konuştu. 
     
     20 KİŞİ GİTTİLER 
     Trabzonspor yarınki karşılaşma için Diyarbakır'a 20 kişilik bir futbolcu kadrosuyla gitti. 
     Bordo-mavili takımda, cezası bulunan Hasan, sakatlıkları bulunan Van De Paar, Tayfun, Mehmet Kahraman ile genç oyuncular Yavuz ve Emre Aygün, Diyarbakır'a götürülmediler. 
     Karadeniz ekibinde yarınki karşılaşmada Belçikalı Somers'ın yerine yeni transfer Volkan'ın, savunmada da Recep'in yerine Erdinç'in oynaması bekleniyor. 
     Bordo-mavililerin Diyarbakırspor karşısına Petkoviç, Emrah, Erdinç, D'Haene, Volkan, Hüseyin, İbrahim, Gökdeniz, Yattara, Augustine Mehmet Yılmaz ve Fatih muhtemel 11'i ile sahaya çıkması bekleniyor. 
     Bu arada, kulüp başkanı Atay Aktuğ ve yönetim kurulu üyelerinin büyük çoğunluğu da takımla birlikte Diyarbakır'a gittiler. 
     
</TEXT>
</DOC>
