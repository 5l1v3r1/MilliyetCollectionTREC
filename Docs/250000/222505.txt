<DOC>
<DOCNO> 222505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy06.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Kafkaslardaki istikrar Türkiye'nin de bölgenin de çıkarınadır 
</HEADLINE>
<TEXT>

     Dışişleri Bakanı Abdullah Gül, Acaristan Özerk Bölgesi'nin Gürcistan'ın bir parçası olduğunu belirterek, ''Bizim onlara telkinimiz, sakın ha bölünmeyin, sakın ha otoritenizi bozmayın şeklindedir'' dedi. 
     Gül, İnciraltı Crowne Plaza'da partililerle kahvaltı yaptı. Burada bir soru üzerine Acaristan Özerk Bölgesi ile Gürcistan arasında son günlerde yaşanan sorunların, Türkiye tarafından yakından izlendiğini bildirdi. Acaristan'ın Gürcistan'ın bir parçası olduğunu kaydeden Gül onlara telkinlerinin ''sakın ha bölünmeyin, sakın ha otoritenizi bozmayın'' şeklinde olduğunu bildirdi. 
     Gürcistan'ın bütünlüğünün bozulmamasını istediklerini belirten Gül, şunları söyledi 
     ''Bu konuda, bizim de yardımlarımız oluyor. Biz Kafkaslar'da istikrarı tercih ediyoruz. Kafkaslar'daki istikrar, Türkiye'nin de, bölgenin de bölgenin de çıkarınadır. Bildiğiniz gibi, Gürcistan'ın sadece Acaristan Özerk Bölgesi ile değil, başka bölgelerle de sıkıntısı var, iç meselesi var. Bunlara Türkiye'nin katkısı şu olmaktadır İç huzurunuzu bozmayınız, iyi bir seçim yaptınız, merkezi hükümet bütün ülkeye hakim olmalı ve Gürcistan'ın toprak bütünlüğü risk altına girmemeli diyoruz. Ama her ülkede iç olaylar zaman zaman olur.'' 
     
     ADAYLARLA PROPAGANDA ÇALIŞMASI 

     Dışişleri Bakanı ve Başbakan Yardımcısı Abdullah Gül, daha sonra tarihi Kemeraltı Çarşısı'nı, İzmir Büyükşehir Belediye Başkan adayı Taha Aksoy, Konak Belediye Başkan adayı İskender Tuğsuz ile gezdi. 
     Salepçioğlu Çarşısı önünde vatandaşlara hitap eden Gül, İzmir'in ''hükümete ayak uyduracak bir belediye başkanına ihtiyacı'' olduğunu söyledi. 
     Burhan Özfatura'nın geçmişte Turgut Özal'ın önemli desteğini alarak kente büyük yatırımlar yaptığını hatırlatan Gül, bunun fırsatının yeniden geldiğini belirterek, ''Biz elimizden gelen herşeyi İzmir için yapmaya devam edeceğiz. Sizden de arkadaşlarımızı desteklemenizi bekliyoruz'' diye konuştu. 
     
     ''KEMERALTI, NABIZDIR'' 

     Gül, Kemeraltı'nın İstanbul'un Mahmutpaşa'sı, Tahtakalesi ve Kapalıçarşısı gibi ekonominin, ticaretin kalbinin attığı yer olduğunu, ancak sorunları bulunduğunu belirten Gül, sözlerini şöyle sürdürdü 
     ''Türkiye hiç hak etmediği, çok sıkıntılı günler geçirdi. 1,5 yıldır, halkımız esnafımız, işçimiz, sanayicimiz geleceğe umutla bakmaya başladı. 1,5 yıl önce faiz bir gecede 7 binleri buldu, bir gecede insanlar herşeyini yitirdi. 3 kasımda halk ışıkları yaktı. Biz de aydınlatmaya başladık. Önemli olan gidişat iyi mi, kötü mü ona bakırsınız kötü yönetilen bir şirket bile birkaç yılda ancak toparlanmıyor mu Kemeraltı, nabızdır. Halkın durumunun iyileştiği görülüyor. Bu giderek daha da iyi olacak. Esnaf iyi olursa, toptancı iş yapar, toptancı iyi olursa sanayi çalışır. döviz kontrol altına alındı. Eskiden çocuklar bile cebinde döviz taşıyordu. '' Bir vatandaşın kayıt dışı ekonomi ve KDV oranlarının indirilmesi yönünde nasıl çalışma yürütüldüğü sorusuna Bakan Gül, KDV oranlarının adım adım düşürüleceğini bildirdi. 
     
     VERGİ ORANLARI 

     Türkiye'de dürüst namuslu insanların vergisini ödediğini, ancak bunun yanında vergisini ödemeyen çok sayıda da insanın bulunduğunu ifade eden Gül sözlerini şöyle sürdürdü 
     ''Vergi oranları düşecek. Buna çalışıyoruz. Hangi ülkede vergi düşerse, o ülkede gelişme olur. İlaçta KDV'yi yüzde 18'den 1'e düşürdük. Başka şeylerde de KDV oranını düşürmeye çalışıyoruz. Ticaret yaygınlaşarak kayıt dışı ortadan kalkacak.'' 
     
     KAPKAÇ SORUNU 

     Bir vatandaşın İzmir'de güvenlik sorunlarıyla ilgili şikayeti üzerine Gül, şöyle konuştu 
     ''Dünden beri bana İzmir'de kapkaç ve güvenlik ile ilgili sorunlar olduğu iletiliyor. Kapkaç şikayetinin yaygınlaştığı bildiriliyor. Bunu içişleri bakanımızla konuşacağım. İzmir'e gerekli desteğin verilmesine çalışacağım. Bu konuda mazeret kabul edilmez. Kanunların hakimiyetinin, polisin gücünün gösterilmesi lazım. İstanbul'da buradan daha büyük kapkaç çeteleri vardı. İstanbul'da çökertildi. İzmir Valiliği'ne ve Emniyet Müdürlüğü'ne gereken yardımları yaparak, eksikleri varsa da tamamlayarak olayın üstesine gideriz. '' 
     
     1 KİŞİ GÖZALTINA ALINDI 

     Bu arada elinde ''İşte Tuzak Kamu Yönetimi Kanun Tasarısı'' adlı broşür taşıyan bir kişi , ''Gün gelecek devran dönecek AKP halka hesap verecek'' diye bağırmaya başladı. 
     ''Türk-iş, DİSK, KESK, TMMOB, TÜRMOB, Türk Tabipler Birliği, Mülkiyeliler Birliği, ADD, Türk Kadınlar Birliği ve Türk Ziraatçılar Derneği'' imzalı broşür, bir grup tarafından vatandaşlara dağıtıldı. Bunun üzerine partililer, geziyi provake etmekle suçladıkları kişiyi polise şikayet ettiler, bu kişi gözaltına alındı. 
     Abdullah Gül, Kamu Yönetimi Reform Tasarısı'nın millete ve belediyelere daha fazla yetki verecek bir tasarı olduğunu, devletin millete hizmet etmesini istemeyenlerin buna karşı çıktığını söyledi. 
     Gül, ''İdeolojik olan insanlar, buna karşı çıkıyor. Devlet artık milletin hizmetinde olacak, artık devlet milleti ezmeyecek. Bunlara prim verilmeyeceğini ümit ediyorum'' diye konuştu. 
     
</TEXT>
</DOC>
