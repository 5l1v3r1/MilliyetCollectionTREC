<DOC>
<DOCNO> 225757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun14.html </URL>
<DATE> 2004/03/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Filistin ABD vetosunu kınadı, İsrail memnun 
</HEADLINE>
<TEXT>

     Filistin Yönetimi, Hamas'ın ruhani lideri Şeyh Ahmed Yasin'in öldürülmesinin ardından İsrail'in kınanmasına ilişkin BM Güvenlik Konseyi'ne sunulan tasarının ABD tarafından veto edilmesini kınadı. 
     Müzakerelerden sorumlu Filistinli Bakan Saib Erakat, AFP'ye yaptığı açıklamada, bunun İsrail'in nokta saldırılarını teşvik edebileceğini düşündüklerini belirterek, ''İsrail'in, Amerikan vetosunu şiddet, saldırı ve cinayet yoluna devam etmesi için teşvik olarak algılamasından gerçekten endişe ediyoruz'' dedi. 
     
     İSRAİL MEMNUN 

     İsrail ise karardan memnun olduğunu açıkladı. 
     İsrail'in BM nezdindeki eski büyükelçisi ve İsrail hükümet danışmanı Dore Gold, ''İsrail, bu oylama sırasında Amerikan yönetiminin ortaya koyduğu kararlı tavırdan memnundur'' dedi ve bu vetonun ABD Başkanı George Bush'un terörle mücadele ilkelerini bir kez daha savunduğunu gösterdiğini kaydetti. 
     ABD, Hamas lideri Şeyh Yasin'i öldürdüğü için İsrail'in kınanmasını öngören ve Filistinliler adına Cezayir tarafından konseye sunulan karar tasarısını veto etmişti. ABD, oylamadan önce, karar tasarısına Hamas ve diğer militan grupların adlarının eklenmesini ve bunların da kınanmasını talep etmişti. 
     Güvenlik Konseyi'ndeki oylamada 11 ülke tasarı lehinde oy kullanırken, 3 ülke çekimser kalmış, ABD'nin vetosu üzerine tasarı kabul edilmemişti. 
     Güvenlik Konseyi'nde 5'i veto hakkına sahip daimi olmak üzere, toplam 15 üye bulunuyor. 

     
</TEXT>
</DOC>
