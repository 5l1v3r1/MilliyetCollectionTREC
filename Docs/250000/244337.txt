<DOC>
<DOCNO> 244337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/siyaset/asiy.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet frene bastı 
</HEADLINE>
<TEXT>


Başbakan Erdoğan, YÖK Yasası'yla ilgili, "Bu seneye yetişmez, gerginlik yaratmayalım" dedi. Kabine üyeleri de tasarıyı bir sonraki yasama yılına kadar dondurma eğilimine girdi 

ANKARA Milliyet 


Başbakan Recep Tayyip Erdoğan, Cumhurbaşkanı Sezer'in kısmi veto ettiği YÖK Yasası'yla ilgili, "Bu seneye yetişmez, gerginlik yaratmayalım" dedi. Kabine üyeleri de, katsayı uygulamasına ilişkin düzenlemenin genel YÖK Yasası'nde ele alınmasını teklif etti. Hükümetin tasarıyı önümüzdeki yasama yılında ele almak üzere dondurup bekletme eğiliminde olduğu ifade edildi. 
Edinilen bilgilere göre, Erdoğan Bakanlar Kurulu toplantısında yasaya ilişkin "Yapacağımız değişikliği bu sene uygulamamız mümkün olmayacak. Zaman daraldı. Toplumun diğer kesimlerinin de uyarılarını dikkate alarak bu konuyu ilerleyen dönemde ele alalım. Daha fazla gerginlik yaşanmamalı. Bunun ekonomi üzerindeki etkileri hissediliyor" diye konuştu. Kabine üyeleri de Erdoğan'ın sözlerini destekleyererek, yasanın önümüzdeki dönemde gündeme getirilmesini teklif etti. Erdoğan da, Merkez Yürütme Kurulu toplantısına işaret ederek, "Bir de partinin görüşlerini dinleyelim" dedi. Toplantı sonrasında bir açıklama yapan Çiçek, konuya ilişkin hükümetin görüşünü bugün Erdoğan'ın AKP Grup Toplantısı'nda açıklayacağını ifade etti. 
Türkiye'de anayasal kurumlar arasında gerginlik yaratmanın yanlış olduğunu vurgulayan Çiçek, "İnşallah bu son gürültü patırtı olur. Anayasal kurumlar devrede değilmişçesine hemencecik gerginlik meydana getirmek bence doğru değil" diye konuştu. 

Yönetimde sert tartışmalar 
AKP yönetiminde ise yasayla ilgili sert tartışmalar yaşanırken, bazı AKP'liler, "Eğer Anayasa Mahkemesi, bu yasayı da iptal ederse bu konuda bir daha yasa yapamayız. Uygun zamanı bekleyip daha geniş bir YÖK Yasası yapalım. Önce üniversiteye girişin kanunla yapılacağına yönelik Anayasa'nın 130 ve 131. maddelerini değiştirelim" düşüncesini seslendirdi. 



</TEXT>
</DOC>
