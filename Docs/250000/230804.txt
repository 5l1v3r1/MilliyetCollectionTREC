<DOC>
<DOCNO> 230804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/siyaset/asiy.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, Denktaş'ı Meclis'e davet etti 
</HEADLINE>
<TEXT>

   Başbakan Erdoğan'ın "Ne anlatacaksan Kıbrıs'ta anlat" sözlerine karşın Rauf Denktaş, 15 Nisan'da Arınç'ın davetiyle Genel Kurul'da konuşacak 
      Saliha Çolak 

   
   Başbakan Recep Tayyip Erdoğan'ın "Yapılacak bir şey varsa buyur Kıbrıs'ta yap" dediği KKTC Cumhurbaşkanı Rauf Denktaş, TBMM Başkanı Bülent Arınç'ın davetlisi olarak 15 Nisan'da TBMM'de konuşacak. Suriye gezisi sırasında, Denktaş'ın 15 Nisan'da AKP Grubu'nda konuşması için izin isteyen Türk Parlamenterler Birliği'ne "Dönünce değerlendiririm" yanıtı veren Arınç, Ankara'da Erdoğan'ın "Denktaş Türkiye'de konuşmasın" yönündeki açıklamasıyla karşılaştı. 
   
   Arınç, 'Denktaş' dedi 
   Denktaş'ın Meclis'te konuşmaması halinde gelecek eleştirilerle AKP arasında kalan Arınç, Denktaş'tan yana tavır koydu. Parlamenterler Birliği Başkanı Zeki Çeliker'i arayarak, "Ben halledeceğim, bekleyin" diyen Arınç, Denktaş'a "Adınızın Türkiye'de iç politika malzemesi olmasını istemeyiz" dedi ve isterse Meclis'te konuşabileceğini bildirdi. 
   
   Veda konuşması mı 
   Meclis'e Kıbrıs konusunda bilgi vermek istediğini belirten Denktaş da bunun "veda konuşması" olabileceğini vurguladı. Dün Denktaş'la konuşan Arınç, kendisini Meclis'te görmekten memnuniyet duyacaklarını söyleyerek, 15 Nisan'da Genel Kurul'da konuşmak üzere TBMM'ye davet etti. 
   AKP Grup Başkan Vekili Eyüp Fatsa ise bu gelişmeyi eleştirerek, "Herkes konuşuyor. Artık bunların oy verilecek yerde yapılmasında fayda var. Denktaş söyleyeceklerini Kıbrıs'ta söylemeli. Propagandanın burada yapılması yanlış" dedi. 
   
   Babasını savundu    KKTC Dışişleri Bakanı Serdar Denktaş, dün yaptığı açıklamada, Başbakan Erdoğan'ın KKTC Cumhurbaşkanı Denktaş'a yönelik, "Ne anlatacaksan Kıbrıs'ta anlat" sözlerinin kabul edilemez olduğunu ifade etti. Oğul Denktaş, lideri olduğu Demokrat Parti'nin referandum tavrını 16 Nisan'da açıklayacağını, bu aşamada Rauf Denktaş'ın fikirlerini dikkate alacaklarını da söyledi. KKTC Cumhurbaşkanı Denktaş da, önceki akşam, oğlunun referanduma ilişkin tutumunun ne olacağına ilişkin bir soru üzerine, "Serdar sağlam çocuktur, babasının oğludur. Maceraya atılmaz" diye konuştu. 
   
   
   
</TEXT>
</DOC>
