<DOC>
<DOCNO> 228893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun17.html </URL>
<DATE> 2004/04/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ABD'den Irak'a takviye hazırlığı 
</HEADLINE>
<TEXT>

     Amerikalı komutanlara, Irak'ta Şii isyan kontrolden çıkarsa asker takviyesi göndermek için plan hazırlamaları emri verildi. 
     BBC'nin haberine göre, Washington'da bir Savunma Bakanlığı sözcüsü, çeşitli şehirlere yayılan şiddet olaylarını, Irak'ta çoğunluğu oluşturan Şiilerin isyanı olarak görmediklerini, sadece nüfuz ve iktidar peşindeki Muktada Sadr'ın girişimiyle karşı karşıya olduklarını söyledi. 
     Son olarak, Nasıriye'de Şii militanlarla İtalyan birlikleri arasında çatışma çıktı. İki sivil öldü. 
     Sadr taraftarlarıyla gerginliğin başladığı cumartesi gününden beri toplam 50 kişi hayatını kaybetti. Bunlardan 20'si işgal koalisyonuna mensup askerler. 
     ABD askeri yetkilileri dün Bağdat'ın batısındaki Anbar ilinde düzenledikleri operasyonda dört Amerikan askerinin öldüğünü açıkladı. Anbar ili Felluce ve Ramadi gibi kentleri içeriyor. Açıklamada, ölümlerin nasıl meydana geldiği belirtilmedi. 
     Felluce şehrindeki Amerikan kuşatması bin 200 Amerikan deniz piyadesi tarafından sürdürülüyor. Bölgedeki bir Amerikalı komutan, geçen hafta dört Amerikalı koruma görevlisinin linç edilmesinin faillerini aradıklarını söyledi. 
     
</TEXT>
</DOC>
