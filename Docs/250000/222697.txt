<DOC>
<DOCNO> 222697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun04.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar "El Kaide, seçim sonuçlarına göre hedefine ulaştı" 
</HEADLINE>
<TEXT>

     İspanya'da düzenlenen bombalı saldırıların hemen ardından yapılan genel seçimde muhafazakar eğilimli Halk Partisi'nin Irak savaşına karşı çıkan muhalefet karşısında hezimete uğraması, eylemi gerçekleştirdiği sanılan El Kaide terör örgütü açısından ''çifte zafer'' şeklinde değerlendirildi. 
     Washington'daki uzmanlar ve siyasi gözlemciler, İspanya'da 200 kişinin ölümüne, 1500 kişinin yaralanmasına yol açan bombalı saldırıları, 11 Eylül'den sonra ''El Kaide'nin en etkili terör eylemi'' olarak nitelendirdiler. 
     Saldırıların ardından, seçimin favorisi olan, ABD Başkanı George Walker Bush'un en yakın müttefiklerinden Başbakan Jose Maria Aznar'ın Halk Partisi, muhalefetteki Sosyalist İşçi Partisi karşısında büyük ve beklenmedik bir yenilgi almıştı. 
     Bir uluslararası siyaset uzmanı, ''Saldırıların ardından yapılan seçimin sonucunda hem Bush en yakın müttefiklerinden birini kaybetti, hem de daha önemlisi, El Kaide, bombalı eylemleriyle bir ülkenin seçimlerini büyük ölçüde etkileyebileceğini gördü. En tehlikelisi bu. İspanya'daki sonuçtan cesaretlenen El Kaide, Avrupa'da saldırılarını genişletebilir ve Avrupa ülkelerinin politikalarının değişmesine çalışabilir'' dedi. 
     Bir güvenlik uzmanı da, El Kaide'nin bombalı terör eylemleriyle doğrudan İspanya seçimini etkilemeyi hedeflediğini ve bunda başarılı olduğunu söyledi. 
     İspanya kamuoyunun Irak savaşına yüzde 90'a yakın bir oranda karşı çıktığını hatırlatan uzmanlar, Aznar'in buna rağmen ABD yönetimiyle yakın işbirliğine girmesinin bedelini, bombalı saldırıların ardından ödediğine işaret ettiler. 
     Seçimin galibi Sosyalistlerin lideri Jose Luis Rodriguez Zapatero, daha önceden söz verdigi gibi Irak'taki uluslararası güçte yer alan 1300 İspanyol askerinin geri çekilmesinin planlandığını dün söyledi. 
     Amerikali yetkililer, resmi açıklamalarında İspanya seçiminden duydukları hayal kırıklığını ifade etmezken, ABD Dışişleri Bakanlığı sözcüsü Adam Ereli, Irak'taki İspanyol askerlerinin geri çekileceği açıklamasını, ''Zaman içinde göreceğiz'' sözüyle değerlendirdi. 
     Washington'daki uzmanlar, gelecek aylarda Bush yönetiminin telkinleriyle Zapatero'nun bu karardan geri adım atabileceğini, ancak her durumda yeni Madrid hükümetinin Başkan Bush için Aznar kadar yakın bir müttefik olmayacağını belirttiler. 
     Aznar, İngiltere Başbakanı Tony Blair'in ardından Polonya ve İtalya liderleriyle birlikte Irak konusunda Washington'a en büyük desteği vermişti. Bir yıl içinde İngiltere ve İtalya'da da seçimler yapılacak. 
     
</TEXT>
</DOC>
