<DOC>
<DOCNO> 222204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun28.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'a bağışçılardan 1.2 milyar Kıbrıs Lirası 
</HEADLINE>
<TEXT>

     Kıbrıs Rum kesiminde yayımlanan Fileleftheros gazetesi, Kıbrıs sorununun çözümünün maliyetine ilişkin rakamların ''dramatik bir şekilde düşüş gösterdiğini'' belirterek, ''uluslararası bağışçılardan 1.2 milyar Kıbrıs Lirası KL beklendiğini'' duyurdu. 
     Bağışçılardan elde edilecek en yüksek kaynağın 1,5 milyar KL'yi geçmeyeceği değerlendirmesinin yapıldığını ve daha gerçekçi bir rakam olarak 1 ila 1,2 milyar KL olarak hesaplandığını yazan gazete, söz konusu miktarın yüzde 40'ının BM, diğer önemli bir miktarının ise Avrupa Birliği AB tarafından karşılanacağını, geri kalanının ise AB üyesi ve diğer ülkeler tarafından tamamlanmasının öngörüldüğünü kaydetti. 
     Gazete, verilecek yardımın, ''ağırlıklı olarak, Rum tarafına verilecek bölgelerdeki Kıbrıslı Türklerin ve 'yerleşiklerin' taşınması ve kriterler dahilinde olanlara yeniden yerleşimleri için ev yapımı olmak üzere, çözümün belirli boyutlarına aktarılacağını'' yazdı. 
     Kıbrıs sorununun çözümünün maliyetinin karşılanması konusunda uluslararası bağışçılar konferansının 15 Nisan'da toplanması bekleniyor. 
     
</TEXT>
</DOC>
