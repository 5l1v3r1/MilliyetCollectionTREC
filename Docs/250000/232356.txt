<DOC>
<DOCNO> 232356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonspo26.html </URL>
<DATE> 2004/04/17/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Beşiktaş maçının ardından... Lucescu ''Hakkımız 1 puan değildi'' 
</HEADLINE>
<TEXT>

     Beşiktaş Teknik Direktörü Mircea Lucescu, Konyaspor karşısındaki futbollarıyla bir puandan daha fazlasını hak ettiklerini belirterek, ''Çünkü oyunun yeteri kadar hakimiydik ve golü atmak için yeterince pozisyon ürettik'' dedi. 
     Lucescu, maç sonrasında yaptığı değerlendirmede, genellikle maçlara stres altında ve inanılmaz hatalar yaparak başladıklarını söyledi. Her seferinde de sonradan toplarlandıklarını belirten Lucescu, hakemlere göndermede bulunarak, ''Ekip sonuna kadar oynuyor ama sanırım bu yıl farklı bir tarzda idare edildik. Siz farklı yerine başka bir kelime de koyabilirsiniz'' dedi. 
     Lucescu, şansın kendilerinden yana olduğu zamanlarda istediklerini yapamadıklarının altını çizerken, topu rakip kale önüne götürene kadar oyunu iyi kurduklarını fakat devamını getiremediklerini söyledi. 
     Mircea Lucescu, şöyle devam etti 
     ''Bu süre içinde rakip defans kendini toparlıyor ama hatalar da veriyor. Bazen de oyuncularımız itiliyor ya da topa elle müdahale ediliyor. Ahmet'in itiraz ettiği pozisyonda bana göre hem kırmızı kart hem penaltı vardı. Böyle olmalıydı. Maçın sonucu çok değişirdi. Gole giden oyuncularımız arkadan çekilerek durduruluyor, sarı kart bile gösterilmiyor. Maçın ikinci yarısında fair play eksikti. Emre ilginç bir pozisyonda sarı kart gördü. Fenerbahçe maçında oynamayacak. Ronaldo da yok. Fenerbahçe maçına defanssız çıkacağız.'' Konyaspor Yardımcı Antrenörü Kemal Özdeş de, hafta içinde yaşadıkları tüm olumsuzluklara rağmen maça çok iyi hazırlandıklarını söyledi. 
     Kazanmak ve hedeflerine ulaşmak için sahaya çıktıklarını dile getiren Özdeş, ''Amacımız kalan 6 maçta galip gelmekti. 2-0 öne geçtik ama bunu koruyamadık. 2-2'den sonra da çok net pozisyonlar yakaladık fakat değerlendiremedik'' diye konuştu. 
     
</TEXT>
</DOC>
