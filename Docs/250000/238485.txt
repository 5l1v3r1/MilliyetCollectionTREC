<DOC>
<DOCNO> 238485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/guncel/axgun00.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
En zor şartların kadını 
</HEADLINE>
<TEXT>


Şiddete maruz kalan kadın ve çocuklara kapılarını açan KAMER Başkanı Akkoç, çalışmalarından dolayı ödül aldı 

ŞEYHMUS ÇAKAN Diyarbakır DHA 

Uluslararası Af Örgütü, şiddete maruz kalan kadın ve çocuklara kapılarını açan Kadın Merkezi KAMER Diyarbakır Şube Başkanı Nebahat Akkoç'a "dünyada en zor şartlarda çalışan kadın" ödülü verdi. 
Time dergisinin geçen yıl "dünyanın en başarılı kadını" seçtiği Akkoç, Uluslararası Af Örgütü'nün kurucularından Ginetta Sagan adını taşıyan ödülü, ABD'de düzenlenen törenle aldı. Yine dünya çapında bir ödüle layık görülmesinin Güneydoğu kadını adına sevindirici olduğunu söyleyen Akkoç, çok mutlu olduğunu söyledi. Akkoç, örgütün, kadına yönelik şiddet olaylarını araştırmasının önemine de dikkat çekti. 
KAMER, Güneydoğu'da töre cinayetlerine maruz kalan kadınlara yardım elini uzatıyor. KAMER temsilcileri, Mardin'de, Halil Açıl'la girdiği yasak ilişki sonucu recm cezası verilen ve hastanede yaşamını yitiren Şemse Allak'ın cenazesini de toprağa vermişti. 

10 yıldır veriliyor 

İkinci Dünya Savaşı'nda Almanlara esir düşen Ginette Sagan, kurtulduktan sonra Uluslararası Af Örgütü'nün kurucuları arasında yer aldı. Bütün dünyada yaşanan kadın ve çocuk hak ihlallerine kendini adayan Award, 2000 yılında yaşamını yitirdi. 
Award'ın adını taşıyan ödül, 10 yıldan bu yana, dünyada zor şartlarda görev yapan kadınlara veriliyor. Akkoç, 2002'de de ödüle aday gösterilmişti. 


</TEXT>
</DOC>
