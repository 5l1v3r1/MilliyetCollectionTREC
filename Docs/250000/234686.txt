<DOC>
<DOCNO> 234686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo28.html </URL>
<DATE> 2004/04/25/ </DATE>
<TIME> 21.10 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Fenerbahçe liderlik koltuğunda oturmaya devam ediyor 3 - 1 
</HEADLINE>
<TEXT>

     Birinci Süper Lig'de yapılan derbi maçta Fenerbahçe, Beşiktaş'ı 3-1 yenerek kalan son 3 haftaya Trabzonspor'un 2 puan önünde lider olarak girdi. 
     Şampiyonluk umutlarını sürdürmek için mutlak galibiyete ihtiyacı olan Beşiktaş maça baskılı başladı. Ancak siyah-beyazlılar, kalabalık Fenerbahçe savunması karşısında gol pozisyonu üretmekte zorluk çekti. Savunmada yaptığı hata ile 32. dakikada Serhat'ın golüyle yenik duruma düşen Beşiktaş, bütün çabasına rağmen beraberlik golünü bulamadı ve devreyi yenik kapadı. 
     Fenerbahçe ise ilk 45 dakikada rakibine oranla daha kontrollü bir oyun ortaya koydu. Öncelikle savunma güvenliğini ön planda tutan sarı-lacivertliler, ani ataklarda gol aradı. Serhat'ın kafa golüyle öne geçen Fenerbahçe bu üstünlüğünü koruyup, ilk yarıyı galip kapamasını bildi. 
     Beşiktaş ikinci yarıya gol bulmak amacıyla hızlı başladı. Tüm hatlarıyla rakip kaleye yüklenen siyah-beyazlılar, ilk yarıda olduğu gibi gol pozisyonu üretmekte zorluk yaşadı. Savunmasında boşluklar veren Beşiktaş, ani gelişen iki atakta kalesinde 2 gol daha görerek bir anda 3 farklı yenik duruma düştü. Bu gollerden sonra da baskısını sürdüren Beşiktaş, sadece son dakikada Ilie ile gol buldu ve maçtan 3-1 yenik ayrılarak şampiyonluk şansını büyük ölçüde yitirdi. 
     Fenerbahçe ise akılcı oyununu ikinci yarıda da sürdürdü. Savunma güvenliğini ön planda tutan sarı-lacivertliler, ağır Beşiktaş savunması karşısında kontrataklarda etkili oldu. Serhat ve Tuncay ile goller bulan sarı-lacivertliler, savunmada başarılı olup rakibine gol şansı tanımayarak önemli bir derbiden 3 puanla ayrılarak liderliği yeniledi ve şampiyonluk yolunda büyük avantaj sağladı. 
     
     İlk Yarı 

     1. dakikada karşılaşmanın hakemi Selçuk Dereli sahaya atılan meşaleler nedeniyle 3 numaralı anonsu yaptırdı. 
     15. dakikada Pancu'nun hatalı pasını kapan Serhat topu müsait durumdaki Nobre'nin önüne çıkardı, ancak bu futbolcu kötü bir vuruş yapınca, kaleci Cordoba topu rahatlıkla kontrol etti. 
     16. dakikada Aurelio'nun kendi yarı alanından kaleci Volkan'a gönderdiği geri pası kaleci Volkan kafayla dışarı attı. 
     17. dakikada Zago'nun kaptırdığı topla soldan ceza alanına giren Tuncay'ın vuruşunda meşin yuvarlak Cordoba'da kaldı. 
     24. dakikada Serdar Topraktepe'nin kafayla indirdiği topu mükemmel bir hareketle önüne alan Sergen'in ceza yayı içinden aşırtma vuruşunda meşin yuvarlak üstten auta gitti. 
     32. dakikada Van Hoojdonk'un pasında ceza alanı içinde Cordoba'nın çeldiği top Luciano'ya çarptı. Brezilyalı futbolcu meşin yuvarlağı çizgiden kale içine doğru gönderdi. Serhat arka direkte topu filelere göndererek, Fenerbahçe'yi öne geçirdi 0-1 
     40. dakikada hakem Selçuk Dereli kötü tezahürat nedeniyle 1 numaralı anonsu yaptırdı. 
     Kalan dakikalarda sonuç değişmedi ve ilk yarı Fenerbahçe'nin 1-0 üstünlüğüyle tamamlandı. 
     
     İkinci Yarı 

     52. dakikada Pancu'nun ceza sahası dışından sert şutunda Fenerbahçe savunmasanı çarpıp yön değiştiren topa kaleci Volkan yatarak sahip oldu. 
     57. dakikada Ümit Özat orta sahada Giunti'den kaptığı topu Serhat'a çıkardı, bu futbolcu ceza sahası içine girip çok sert bir vuruşla topu filelere gönderdi 2-0 
     60. dakikada Fenerbahçe farkı 3'e çıkardı. Ani gelişen konuk ekip atağında Ümit Özat'ın ara pasında kaleci Cordoba ile karşı karşıya kalan Tuncay'ın şutunda meşin yuvarlak kaleciden sekti, seken topu iyi takip eden Tuncay meşin yuvarlağı boş kaleye göndererek, skoru 3-0 yaptı. 
     61. dakikada Ilie'nin ceza sahası içine gönderdiği topta Serdar meşin yuvarlağı Sergen'e çıkardı, bu futbolcunun vuruşunda kaleci Volkan topu son anda kornere çeldi. 
     63. dakikada Tuncay'ın çizgiden ortasında Nobre altı pasta topu kale gönderemeyince, savunma meşin yuvarlağı uzaklaştırdı. 
     67. dakikada Ilie'nin soldan kullandığı korner atışında Serdar Topraktepe'nin kafa vuruşunda kaleci Volkan meşin yuvarlağı son anda kornere attı. 89. dakikada ceza alanı sol çaprazında topla buluşan Okan, topu altı pas içindeki Ilie'ye aktardı. Rumen futbolcunun dokunduğu top kaleci Volkan'ın altından filelere gitti 3-1 
     Uzatma dakikalarında Tümer'in pasında ceza sahası içinde kaleci ile karşı karşıya kalan Pancu'nun vuruşunda meşin yuvarlak yan ağlarda kaldı ve Fenerbahçe karşılaşmadan 3-1 galip ayrıldı. 
     Stat BJK İnönü Hakemler Selçuk Dereli xx, Ekrem Kan xx, Selçuk Kaya xx Beşiktaş Cordoba x, Zago x, Yasin Sülün x Dk. 59 Ilie xx , Ahmet Yıldırım x, Kaan Dobra Dk. 68 Okan xx , Giunti x, Pancu xx, Tümer xx, İbrahim xx, Sergen xx, Serdar Topraktepe xx Fenerbahçe Volkan xxx, Fatih xx Dk. 47 Selçuk xx , Luciano xxx, Thomas xxx, Ali Güneş xx, Serhat xxx Dk. 90 Mehmet Yozgatlı , Aurelio xx, Ümit xxx, Tuncay xxx, Van Hoojdonk xxx, Nobre xx Dk. 85 Rebrov 
     Goller Dk. 32 ve 57 Serhat, Dk. 60 Tuncay, Dk. 89 Ilie Sarı kartlar Dk. 32 Giunti, Dk. 56 Zago, Dk. 86 Sergen Beşiktaş , Dk. 33 Serhat, Dk. 41 Ali Güneş, Dk. 65 Tuncay Fenerbahçe 
     

     
</TEXT>
</DOC>
