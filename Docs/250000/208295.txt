<DOC>
<DOCNO> 208295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/yazar/zbirand.html </URL>
<DATE> 2004/01/13/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kıbrıs'ta ümitler yine artıyor... 
</HEADLINE>
<TEXT>

   
   Doğrusunu söyliyeyim, ben bu sonucu pek beklemiyordum. 
   Rauf Denktaş'ın, oğlu Serdar üzerinde gereken tüm baskıları yapacağını ve eninde sonunda koalisyonun kurulmasını engelleyeceğini sanıyordum. Geçen hafta Ada'dan gelen haberler kaygıları arttırıyordu. Denktaş'ın itirazları ve Ankara'daki belli çevrelerin Serdar Denktaş'a telefon baskıları, hükümet kuruluşunu bir ara tehlikeye düşürmedi değil. 
   Serdar Denktaş'a yakın çevrelere göre, Baba Denktaş Ankara dönüşüne kadar hükümetin açıklanmamasını istemiş. Başbakan ile görüştükten sonra yeniden bir değerlendirme yapılmasını istemiş. Yani Pazartesi gününe kadar beklenmesinde ısrarlı olmuş. 
   Resmen açıklanmayan bu telefon trafiğinin arasında, Dışişleri Bakanı Gül'ün de bulunduğu, onun ise tam aksine koalisyonun kurulması için Serdar Denktaş'ı teşvik ettiği söyleniyor. 
   Anlayacağınız, Kıbrıs'ta geçen hafta fırtınalar esmiş. 
   Neyse olanlar oldu ve birden bire Kıbrıs'ın önündeki bir engel kalktı. 
   Şimdi bundan sonrası önemli. 
   En güncel sorun, Rauf Denktaş'ın müzakerecilik rolünü ne oranda ve ne şekilde sürdüreceği ile ilgili. Başbakan Erdoğan ile Denktaş arasındaki görüşmelerden sonra söylenenlerden ben pek birşey anlayamadım. 
   Müzakereciliği hangi koşullarda yapacak 
   Tek başına mı, yoksa koalisyona katılan parti liderlerinin söylediklerine göre mi hareket edecek 
   Baba Denktaş , hükümeti önleyemeyince bu defa müzakerelerin gidişini etkilemek isteyebilir. Buna da kimse itiraz edemez. Hele oğlu Serdar, hiç mi hiç karşı gelemez. 
   Sonra ne olur 
   Kısa sürede durum anlaşılır ve yine M. Ali Talat ile kavga başlar. 
   Boş yere zaman harcanmış olur. 
   Zaten bundan dolayı, Cumhurbaşkanının müzakereciliği bırakması gerektiğini yazıp duruyorum. 
   
   KIBRIS' IN TUTAR YANI KALMIYOR 
   Bizler nelerle uğraşıyoruz, gerçekler bizi nereye götürüyor... 
   Kıbrıs' ın gerçekleri çok iç kapayıcı durumda. 
   Bunu da ben söylemiyorum. Dışişleri Bakanlığının en üst düzeyindeki genel değerlendirme böyle. Eğer acele edilmez ve ciddi şekilde adımlar atılmazsa, Kıbrıs'ı tümüyle kaybetme tehlikesiyle karşı karşıyayız. Sadece kaybetmekle yetinmeyeceğiz, ülkemizin orta ve uzun vadeli geleceğini de ipotek altına sokacağız. 
   Bundan dolayı, artık KKTC' nin iç politika çekişmeleriyle zaman harcamaya da kimsenin sabrı yok. 
   Tüm demokrasi söylemlerine, ve KKTC'nin kendi iç yöntemlerine saygımız sonsuz. Ancak, 160 bin kişilik bir toplumun liderlerinin kısır politik çekişmelerle 70 milyonluk Türkiye'ye zaman kaybettirmeleri de kabul edilemez. 
   Artık herkezin boyuna göre konuşması, boyuna göre adım atması zamanı çoktan gelmiş ve geçmektedir. 
   Kimi Asker ile, kimileri de kendi tutucu çevreleriyle oyunlar oynayarak bu ülkeye zarar vermemelidirler. 
   
   ERDOĞAN, KARARLI GÖRÜNÜYORMUŞ 
   Ankara'daki Kıbrıs görüşmelerine katılanlar, özellikle de Kıbrıslı liderlerle yapılan toplantıların havasını bilenlerin verdikleri bilgiye göre, Başbakan Erdoğan bir süre öncesine kadar sergilediği belirsiz tutumunu değiştirmiş ve çözümden yana bir tutum benimsemiş. 
   Bu izlenim gerçekten doğru ise veya Başbakan ilerde yeniden tutum değiştirmezse son derece önemli. Zira herşey Erdoğan'da bitiyor. Eğer sıkı durursa, Kıbrıs kurtarılabilir. Eğer her kafadan çıkan sese kulak verip, kapıcının dahi görüşünü müzakere pozisyonuna ekletmeye kalkarsa, bu işin içinden çıkılması imkansızlaşır. 
   Allahtan Dışişleri Bakanı Gül ve onun müsteşarı Uğur Ziyal var. 
   Zaten bütün bu işler bittikten sonra, AB ve Kıbrıs konuları hakkında kitap yazanlar, genelde Dışişleri bakanlığı, özelde de Uğur Ziyal'ın katkılarının önemini mutlaka ortaya çıkaracaklardır.Dışişleri Bakanlığı, belki dışardan yeterince anlaşılmıyor ancak, Türkiye'deki reformlar lokomotifi oldu. 
   Neyse, ben bugün daha umutluyum. 
   İlk defa Ankara inisiyatifi almış görünüyor. 
   Yine ilk defa Kıbrıs' ta yeni kuşak göreve geliyor. 
   Geriye ise, büyük bir pazarlık süreci kalıyor. 
   Bugüne kadar kendimizle uğraştık. Bundan sonra ise top, hem ABD, hem AB, özellikle de Lefkoşa- Atina cephesinde olacak. Şimdiden sonra bu beylerin hareketlenmeleri gerekecek. 
   Ne dersiniz, tünelin ucu göründü mü acaba 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
