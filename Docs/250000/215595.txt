<DOC>
<DOCNO> 215595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/guncel/gun04.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
THK'ya bu bayram deri yağdı 
</HEADLINE>
<TEXT>

   ANKARA Milliyet 
   
   Türk Hava Kurumu THK Genel Başkanı Rasim Arslan, 2004'te kuruma bağışlanan kurban derisi sayısının önceki yıla oranla yüzde 15'lik bir artış gösterdiğini açıkladı. Arslan, THK'nın kuruluşunun 79. yıldönümü nedeniyle düzenlediği basın toplantısında, kurban derisi toplama sonuçlarında her yıl yaşanan yüzde 25'lik gerilemeyi durdurduklarını söyledi. İçişleri Bakanlığı'na deri toplamadaki çabaları için teşekkür eden Arslan, Mehmetçik Vakfı'nın da kesim yerlerinde toplanan derileri THK'ya bağışladığını, 2003'te 975 bin 759 olan deri sayısının 1 milyon 104 bin 472'ye yükseldiğini vurguladı. 
   
   'Öz kaynaklar yetersiz' 
   Belirledikleri hedeflere ulaşmak için öz kaynaklarının yetersiz kaldığını ifade eden Arslan, şunları söyledi "Yeni gelir kaynakları yaratma arayışı içindeyiz. Öz varlıklarımızın değerlendirilmesi için çalışıyoruz. Gençliğe ücretsiz verilecek başlangıç kursları, vakıf üniversitesi kurulması ve uzaya yönelik çalışmaların sadece kurumun kaynaklarıyla yürütülmesi mümkün değil." 
   
   
   
</TEXT>
</DOC>
