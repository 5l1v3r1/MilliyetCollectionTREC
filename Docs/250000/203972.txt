<DOC>
<DOCNO> 203972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo13.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve, Fener'e hep uzak 
</HEADLINE>
<TEXT>

     Birinci Süper Futbol Ligi'nde 2003-2004 sezonunun ilk yarısında istikrarlı bir grafik çizemeyen Fenerbahçe liderlik hasretini de bitiremedi. 
     Liderlik koltuğunda son olarak şampiyon olduğu 2000-2001 sezonunda yer alan sarı-lacivertliler, geride kalan 2,5 sezonda ligde puan cetvelinde zirveye hiç çıkamadı. Sarı-lacivertliler, 85 haftayı liderlik yaşamadan geride bıraktı. 
     
     2001-2002 SEZONU 
     2001-2002 sezonuna, bir önceki sezon şampiyon olduğu Teknik Direktör Mustafa Denizli ile giren Fenerbahçe, devre arasında teknik adam değişikliği yaparak Alman Werner Lorant'ı takımın başına getirdiyse de hedefine ulaşamadı. 
     2001-2002'yi şampiyon olarak tamamlayan Galatasaray'ı sezonun büyük bir bölümünde yakından takip eden sarı-lacivertliler, 78 puanlı sarı-kırmızılı ekibin ardından 75 puan toplayarak ligi 2. sırada bitirdi. 
     
     2002-2003'DE İŞLER DAHA DA KARIŞTI 
     2002-2003 sezonuna da Werner Lorant yönetiminde giren Fenerbahçe, devre arasına kısa bir süre kala yine teknik adam değişikliği yaparak Lorant'ın yardımcısı Oğuz Çetin'i görevlendirdi. 
     Çetin yönetiminde de haftalar ilerledikçe kötüye giden sarı-lacivertli ekipte bu kez altyapı koordinatörü Tamer Güney teknik patronluğa getirildi. 
     Bir sezonda 3 teknik adamın görev yaptığı sarı-lacivertliler, ligi 51 puanla 6. sırada tamamlayarak aynı zamanda 2003-2004 sezonunda Avrupa kupalarına katılma hakkını da yitirmiş oldu. 
     
     2003-2004 SEZONU 
     Teknik Direktör Christoph Daum yönetiminde sezona başlayan Fenerbahçe, yeni bir ekiple değişim sürecinde henüz istikrarlı bir grafik yakalayamadı ve 1 maç eksiği ile ilk yarıyı lider Beşiktaş'ın 11 puan gerisinde tamamladı. 
     
</TEXT>
</DOC>
