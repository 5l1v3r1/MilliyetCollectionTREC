<DOC>
<DOCNO> 230758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonyas07.html </URL>
<DATE> 2004/04/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dünyanın en pahalı evi 70 milyon sterline satıldı... 
</HEADLINE>
<TEXT>

     İngiltere'de, dünyanın en pahalı ev satışının gerçekleştiği ve 70 milyon sterlinlik evin, ülkenin en zengin çelik üreticilerinden biri olan Lakshmi Mittal tarafından satın alındığı açıklandı. 
     Batı Londra'da, kentin en saygın semtlerinden biri olan Kensington Palace Gardens'da bulunan evin 12 yatak odasının bulunduğu, garajının da aynı anda 20 otomobil alabildiği belirtildi. 
     ''Bütün zamanların en pahalı evi'' olarak Guinnes Rekorlar Kitabı'na girmeye hak kazanan bu satışın, 1997 yılında Hong Kong'da yapılan ve bir evin 62.7 milyon sterlin karşılığında el değiştirmesini sağlayan satışı geride bıraktığı açıklandı. 
     Ortalama bir evden 55 kat büyük olduğu belirtilen Mittal ailesinin yeni malikanesinin çevresindeki evler de, hep benzeri ailelerin elinde bulunuyor. Evin sınır komşularından birinin, bir zamanlar Prenses Diana'nın oturduğu, şu anda Kraliyet Ailesi'nin fertlerinin kullandığı Kensington Sarayı, diğerinin de Brunei Sultanı olduğuna dikkati çeken emlakçılar, bu durumun da 12 yatak odalı villanın fiyatını arttırdığına işaret ediyor. 
     1990'lı yıllarda İran asıllı bir sanat koleksiyoncusu ve finansör olan Divad Halil tarafından restore edilen evin, bütün mermer döşemelerinin yurt dışından getirtildiği ve Tac Mahal'de kullanılan sütunlar ve camların benzerinin yaptırıldığı belirtiliyor. 
     3 yıl önce evi 50 milyon sterline satın alan ancak içinde hiç yaşamayan Formula 1'in sahibi Bernie Ecclestone'ın bu ev üzerinden büyük bir ''rant'' yaptığına dikkati çeken emlak çevreleri, Ecclestone'ın evi Mittal ailesine satmadan önce Chelsea kulübünün sahibi ünlü Rus işadamı Roman Abramoviç ile de pazarlık yaptığı belirtiliyor. 
     Evi satın alan çelik üretici Mittal ailesinin servetinin toplamının da 3.5 milyar sterline yakın olduğu tahmin ediliyor. 
     Aile halen, kuzey Londra'daki Highgate semtinde bulunan, ünlü Türk işadamı Halis Toprak'ın da evinin bulunduğu Bishops Avenue'de 9 milyon sterlin değerindeki bir evde yaşıyor. 

     
</TEXT>
</DOC>
