<DOC>
<DOCNO> 237126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun20.html </URL>
<DATE> 2004/05/04/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kıbrıs oylaması Azerbaycan basınında Fiyasko 
</HEADLINE>
<TEXT>

     Avrupa Konseyi Parlamenterler Meclisi'nde AKPM 29 Nisan'da Kıbrıs konusunda yapılan oylamaya Azeri milletvekillerinin katılmamasına tepkiler, Azerbaycan basınında yer almaya devam ediyor. 
     ''Avrupa Konseyi'nde Azerbaycan fiyaskosu'' başlığını kullanan Yeni Müsavat gazetesi, ''Azeri milletvekillerinin oylama saatlerinde gerekli olmadığı halde Azerbaycan Cumhurbaşkanı İlham Aliyev'e refakat ettiklerini'' belirtti ve ''bunun da ancak talimatla mümkün olabileceğini'' savundu. 
     Gazete, Milli Meclis'in gündemine alınıp alınmayacağı henüz belli olmayan bu konunun, ''iktidardaki güç çekişmelerinin sonucu'' olabileceği görüşünü dile getirdi. 
     ''Parlemento sorumsuz milletvekillerini cezalandıracak mı '' başlığını kullanan Bakı Haber gazetesi ise AKPM'deki oylamaya katılmayan milletvekillerine herhangi bir yaptırım uygulanmaması durumunda, ''bunun iktidarın talimatıyla yapılmış olacağının'' kesinleşeceğini yazdı. 
     Milli Meclis'in AKPM heyetini kolaylıkla değiştirebileceğini, Azerbaycan'ın AKPM'deki temsilcisi Akşin Mehdiyev'in geri çağrılabileceğini kaydeden gazete, bu konudaki gelişmelerin Türkiye ve KKTC gibi Azerbaycan'da da yakından izlendiğini belirtti. 
     Bu arada, Cumhurbaşkanlığı Dış İlişkiler Şube Müdürü Novruz Memmedov, Express gazetesine yaptığı açıklamada, Azeri heyetinin sorumluluğu bulunduğunu, ancak bunun iki ülke ilişkilerini olumsuz etkilemesini beklemediğini ve gelişmelerin ''belirli çevreler'' tarafından abartıldığını söyledi. 
     Gazetenin haberinde, Cumhurbaşkanlığı Sosyal Siyasi İşler Şube Müdürü Ali Hasanov'un ''sorumluluğun Mehdiyev ve heyet başkanı Samed Seyidov'da olduğu'' yönündeki açıklamasına yer verilerek, Hasanov'un, ''Milletvekilleri bu şekilde hareket ederek Türkiye-Azerbaycan ilişkilerine, dünya kamuoyunun dikkatini verdiği Kıbrıs sorununa kayıtsız kaldıklarını gösterdiler'' dediği belirtildi. 
     Öte yandan, AKPM'deki Azeri heyetinde yer alan Azerbaycan Halk Cephesi Partisi AHCP milletvekili Asım Mollazade, ''KKTC ile ilgili oylamaya Yukarı Karabağ sorunu nedeniyle katılmadıklarını'' söyledi. 
     Muhalefetteki AHCP'nin başkan yardımcısı da olan Mollazade, Bakü'ye dönüşünde yaptığı açıklamada, oylamaya katılarak KKTC lehine oy kullanmalarının Ermeni işgali altındaki Yukarı Karabağ ile ilgili sorunun çözüm sürecinde Azerbaycan için olumsuz etkileri olacağını iddia ederek, ''Zaten katılsaydık da sonuç değişmezdi'' dedi. 
     Oylamaya katılmamanın siyasi karar olduğunu belirten Mollazade, ayrıca AKPM'deki Türk heyetinin de bu süreçten sorumlu olduğunu ileri sürdü. 
     
</TEXT>
</DOC>
