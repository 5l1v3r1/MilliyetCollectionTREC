<DOC>
<DOCNO> 244393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun15.html </URL>
<DATE> 2004/06/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Afganistan'da ilk kez AIDS'ten ölüm kayıtlara geçti... 
</HEADLINE>
<TEXT>

     Afganistan'da, bir baba ve iki çocuğunun AIDS nedeniyle öldüğü ilk kez resmi kayıtlara geçti. 
     Sağlık Bakanlığı'nın AİDS hastalığı ile ilgilenen bölümünün başkanı Dr. Nacibullah Safi, 7 yıldır hasta olan 45 yaşındaki baba ile 6 aylık oğlu ve 2 yaşındaki kızının, başkent Kabil'de tedavi gördükleri hastanede hayatlarını kaybettiklerini söyledi. 
     Hastaların kimliğini açıklamayan Safi, annenin ise yaşadığını belirtti. 
     Baba ve çocukların vefatının, bakanlık kayıtlarına geçirilen ilk ''AİDS'ten ölüm'' olduğunu kaydeden Safi, Afganistan'da 200 ila 300 kayıtlı AIDS hastası olduğunu, ancak gerçek sayının daha yüksek olabileceğini ifade etti. 
     Safi, AİDS'in ülkede cinsel ilişki ve uyuşturucu kullanımıyla bulaştığını, halkın hastalığın nasıl bulaştığı konusunda çok az bilgisi olduğunu söyledi. 
     
</TEXT>
</DOC>
