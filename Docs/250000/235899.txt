<DOC>
<DOCNO> 235899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy14.html </URL>
<DATE> 2004/04/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kutan "Rumlar'ın 'Hayır'ı ile çıkan duruma nasıl zafer diyorlar " 
</HEADLINE>
<TEXT>

     Saadet Partisi SP Genel Başkan Vekili Recai Kutan, ''Kıbrıs'ta Rumlar'ın hayır oylarıyla ortaya çıkan durumun zafer olarak değerlendirilmesini anlayamadığını'' söyledi. 
     Kutan, parti genel merkezinde düzenlediği basın toplantısında, Kıbrıs'ta Rum kesiminin verdiği ''hayır'' oyunun Türkler ve Türkiye için mümkün olan durumlar içerisinde en elverişli olanı ortaya çıkardığını belirtti. 
     Bu durumun KKTC ve Türkiye Cumhuriyeti hükümetlerinin politikalarıyla değil, tamamen Kıbrıs Rumları'nın verdiği oylar sayesinde olduğunu ifade eden Kutan, ''Rumlar'ın hayır oylarıyla ortaya çıkan bu durumu nasıl zafer olarak değerlendirebiliyorlar anlamak mümkün değil'' dedi. 
     Referandumda Rumlar'ın ortaya koyduğu tavrın, başından beri KKTC Cumhurbaşkanı Rauf Denktaş'ın Rumlar ile ilgili olarak söylediklerinin ne kadar haklı olduğunu gösterdiğini kaydeden Kutan, şunları söyledi 
     '' Evet denildiği taktirde Türk tarafına verilmesi sözü edilen vaatlerden tek tek dönüşler başlamıştır. Referandumda Türkler evet derse artık yalnız bırakılamazlar, tanınmalarının yolu açılır diyenler, evet denildikten hemen sonra tanınma söz konusu değildir, olsa olsa mali ve ekonomik yardımlar yapılabilir ve durum biraz hafifletilebilir diye konuşmaya başlamışlar ve ekonomik ambargonun bile kaldırılamayacağından dem vurmaya başlamışlardır.'' Kutan, kimsenin referandumun ardından Kıbrıs sorununun çözüldüğünü düşünmemesi gerektiğini ifade ederek, ''Kıbrıs meselesi Türk-Rum anlaşmazlığı olmanın ötesinde Kıbrıs adası üzerinde bir ABD-AB mücadelesidir'' diye konuştu. Türkiye'nin ''olmazsa olmazlarının'' korunarak KKTC'nin ve Türkiye'nin menfaatlerinin korunmasını istediklerini belirterek, gelinen noktada hem KKTC hükümetinin hem de Türk hükümetinin KKTC'nin dünya devletlerince tanınması için gerekli girişimleri hiç geciktirmeden başlatmasını gerektiğini ifade etti. 
     
</TEXT>
</DOC>
