<DOC>
<DOCNO> 224005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun36.html </URL>
<DATE> 2004/03/20/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İspanya, BM rol üstlenmezse Irak'tan çekilmekte ısrarlı... 
</HEADLINE>
<TEXT>

     İspanya'da 14 Mart'ta yapılan seçimlerin galibi İspanyol Sosyalist İşçi Partisi'nin PSOE kuracağı hükümette Dışişleri Bakanı görevini yürüteceği kesin gözüyle bakılan Miguel Angel Moratinos, BM'nin önemli rol üstlenmemesi halinde 30 Haziran'da İspanyol askerlerinin Irak'tan çekileceğini söyledi. 
     Ortadoğu uzmanı diplomat Moratinos, bugün basına yaptığı açıklamada, kurulacak hükümetin BM'nin Irak ile ilgili yeni ve net bir karar alması için çalışacağını, aksi takdirde İspanyol askerlerinin 30 Haziran'da geri çekileceğini belirtti. 
     Irak'ta amacın istikrar ve demokrasi olduğunu ifade eden Moratinos, yeni hükümetin öncelikli hedefinin ise terörle mücadele olacağını kaydetti. 
     Bu arada, Moratinos'un ABD Dışişleri Bakanı Colin Powell ile telefon görüşmesi yaptığı bildirildi. 
     Olumlu geçtiği ifade edilen görüşmede, Irak'ta başta İspanyol askerleri olmak üzere uluslararası askeri gücün mevcudiyeti konusunda Amerikan yönetimi ile müstakbel İspanyol hükümeti arasındaki fikir ayrılıklarıyla ilgili görüş alışverişinde bulunulduğu kaydedildi. 
     
     ORTADOĞU UZMANI MORATİNOS 
     Nisan sonuna doğru kurulması beklenen yeni hükümette Dışişleri Bakanlığı görevi teklif edilen, 1951 doğumlu Moratinos, Madrid Üniversitesi Siyasi Bilimler Fakültesi mezunu. Kuzey Afrika ülkelerinde ve İsrail'de büyükelçilik yapan Moratinos, 1996 yılında AB'nin Ortadoğu Özel Temsilcisi olarak görevlendirildi. 
     PSOE adayı Moratinos, 14 Mart seçimlerinde milletvekili seçildi. 
     
</TEXT>
</DOC>
