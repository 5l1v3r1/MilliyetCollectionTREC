<DOC>
<DOCNO> 215455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko02.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Yıldırım Telsim üçüncü şahıslara satılabilir 
</HEADLINE>
<TEXT>

     Ulaştırma Bakanı Binali Yıldırım, TMSF'nin yönetimine hafta sonunda el koyduğu Türkiye'nin 2. büyük GSM şirketi Telsim'de, yeni yönetimin tüm taahhütlerini yerine getirmesinin ardından şirketin üçüncü şahıslara satılabileceğini söyledi. 
     Yıldırım gazetelerde yer alan demeçlerinde, bir yandan GSM şirketlerini özelleştiren devletin, yeni bir GSM şirketi almasının söz konusu olamayacağını söyledi. 
     Bakan Yıldırım, İmar Bankası soruşturması kapsamında Uzan Grubu şirketlerine tedbir kararı uygulandığını ve TMSF'nin alacaklarının tahsilini hızlandırmak için grubun bütün şirketlerinin yönetimine el konulduğunu belirtti. 
     TMSF, cumartesi günü yaptığı bir açıklama ile İmar Bankası'nın 7.5 katrilyon liralık borcuna karşılık Uzan Grubuna ait 200'den fazla şirketin yönetim ve denetimini devraldığını açıklamıştı. 
     Yönetimine el konulan Telsim'de beş kişilik bir yönetim kurulu atandığını belirten Yıldırım, "Kayıtlar nasıl tutuluyor, taahhütleri, aktif pasifleri kamu alacakları ve kişi alacakları düşünüldükten sonra ya taahhütleri yerine getiren ilk sahibine geri verilebilir ya da üçüncü kişilere satılarak taahhütleri yerine getirilebilir" dedi. 
     TMSF cumartesi günü yaptığı açıklamada, TMSF'nin İmar Bankası'ndan kamu adına 7.5 katrilyon liralık alacağının İmar Bankası hakim ortakları tarafından nasıl ve ne zaman ödeyeceklerine dair herhangi bir plan sunulmadığı belirtilerek şöyle denildi 
     "Bankalar kanununun ilgili hükümleri, fon alacağının tahsilini imkansızlaştıran bu gibi durumların tespiti halinde banka hakim ortaklarının, yakınlarının, yöneticilerinin ve onlar adına hareket edenlerin doğrudan veya dolaylı sahip oldukları veya kontrol ettikleri şirketlerin yönetim ve denetiminin ve yasada belirtilen ortaklık haklarının TMSF tarafından devralınacağını öngörmektedir." 
     
     ARASIL "BORÇLARI DEVLET ÜSTLENMEYECEK" 

     Öte yandan, Telekomünikasyon Kurulu TK Başkanı Ömer Arasıl, Telsim'in Motorola ve Nokia'ya olan ve 3 milyar dolar olarak telaffuz edilen borcunun devlet tarafından üstlenilmeyeceğini söyledi. 
     
</TEXT>
</DOC>
