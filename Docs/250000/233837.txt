<DOC>
<DOCNO> 233837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko32.html </URL>
<DATE> 2004/04/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Cansızlar İzmir Vadeli İşlemler Borsası'nı Eylül'de açmayı planlıyoruz 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, İzmir'de kurulacak Vadeli İşlemler Borsası'nı en geç eylül ayına kadar hizmete açmayı hedeflediklerini bildirdi. 
     Hacettepe Üniversitesi'nde Türk Sermaye Piyasasındaki gelişmeler konulu bir konuşma yapan Cansızlar, vadeli işlemler borsasının özel şirket statüsünde olacağını belirtti. 
     Kurulması planlanan küçük ve orta boy işletmelerin KOBİ piyasası ile piyasaların Anadolu'daki şirketlerin ayağına götürülmüş olacağını kaydeden Cansızlar, KOBİ piyasasına ilişkin kurucu şirketin kurulması çalışmalarının bu sene sonuna kadar bitirilmesini hedeflediklerini ve piyasanın önümüzdeki sene faaliyete geçmesini amaçladıklarını belirtti. 
     Cansızlar, bu yolla bir yandan Anadolu'daki şirketlere finansman sağlanırken, bir yandan da izinsiz halka arzların önüne geçilmiş olacağını söyledi. 
     Bireysel emeklilik sistemine de değinen SPK Başkanı, burada beklenenin üzerinde bir ilgi gördüklerini vurguladı. Türkiye'deki hisse senedi piyasasının oldukça güvenli olduğunu kaydeden Cansızlar, teknik altyapı çalışmalarının bu sene sonunda bitirileceğini açıkladı. 
     E-imza ile kargo ve posayla kendilerine gönderilen evrakların elektronik ortamda gelmeye başlayacağını ifade eden Cansızlar, İMKB ile işbirliği içinde yürüttükleri gözetim projesiyle de erken uyarı sisteminin uygulamaya konulacağını açıkladı. 
     Şimdiye kadarki uygulamada piyasalara anında müdahale şansları olmadığını kaydeden Cansızlar, projeyle elektronik ortamda çok rahat şekilde manüpülasyon ve uygunsuz davranışların kolay şekilde takibinin yapılacağını kaydetti. 
     
</TEXT>
</DOC>
