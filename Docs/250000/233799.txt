<DOC>
<DOCNO> 233799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun45.html </URL>
<DATE> 2004/04/22/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
Kuzey Kore'li yetkililer tren kazası ile ilgili açıklama yapmıyor 
</HEADLINE>
<TEXT>

     Kuzey Kore'de petrol ve likit petrol gazı yüklü iki trenin çarpıştığı yolundaki haberlerle ilgili olarak, Kuzey Koreli yetkililerin henüz herhangi bir açıklama yapmadığı belirtildi. 
     Yonhap Haber Ajansı, Güney Kore Savunma Bakanlığı'ndan üst düzey bir yetkilinin, patlamayla ilgili bilgileri, Kuzey Kore'yi dinleyen ''istihbarat kanalları aracılığıyla'' aldıklarını söylediğini kaydetti. 
     Kuzey Kore televizyonunun normal yayın akışını sürdürdüğü, ancak ''televizyonun bugün sabah saatlerinde Kuzey Kore lideri Kim Jong-il'in Çin gezisinden bahsetmesinin, büyük oranda, kazadan 9 saat önce istasyondan geçen Kim'in başkent Pyongyang'a sağsalim ulaştığı anlamına geldiği'' ifade edildi. 
     Kuzey Kore'nin komşu ülkelerden ya da uluslararası yardım kuruluşlarından yardım talebinde bulunmadığı da kaydedildi. 
     Çarpıştığı bildirilen trenlerden birinin, Kuzey Kore Devlet Başkanı Kim Jong-il'in ziyaretten yeni döndüğü Çin'in Kuzey Kore'ye ''hediye'' ettiği petrolü taşıdığı şeklinde söylentiler de olduğu belirtildi. 
     New York'ta BM'de görevli bir Kuzey Koreli diplomat ise, dışardan duyduklarından başka hiçbir bilgiye sahip olmadığını söyledi. 
     
</TEXT>
</DOC>
