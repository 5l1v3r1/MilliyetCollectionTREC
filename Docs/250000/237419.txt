<DOC>
<DOCNO> 237419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun14.html </URL>
<DATE> 2004/05/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Rumların gözü Talat'ın ABD ziyaretinde... 
</HEADLINE>
<TEXT>

     Kıbrıs Rum yönetimi, KKTC Başbakanı Mehmet Ali Talat'ın ABD ziyaretini yakından takip ediyor. Rum yönetimi, KKTC'nin tanıması anlamına gelecek her türlü hareketi engellemek için girişimler yapıyor. 
     Kıbrıs Rum yönetimi sözcüsü Kipros Hrisostomidis, Rum yönetiminin, KKTC'nin tanınması anlamına gelecek her türlü girişimi engellemek için gerekli önlemleri aldığını ve bu yöndeki gelişmeleri yakından izlediğini söyledi. 
     KKTC Başbakanı Mehmet Ali Talat'ın Washington ziyaretiyle ilgili bir soruyu yanıtlayan Hrisostomidis, ''Birçokları, son zamanlarda 'yasadışı devletin' tanınmasının söz konusu olmadığını açıklamış bulunuyor. Bu nedenle Sayın Talat'ın ABD'yi, Kıbrıs Türk toplumunun temsilcisi olarak ziyaret ettiği şeklinde yorumlamak istiyoruz'' dedi. 
     ''ABD Dışişleri Bakanlığı'nın, Mehmet Ali Talat'ın Kıbrıs Türk toplumu lideri olarak ABD'yi ziyaret ettiği yolunda açıklama yaptığını'' ifade eden Hrisostomidis, ''BM Genel Sekreteri Kofi Annan'nın, Güvenlik Konseyi kararları ışığında Talat'ı başka bir sıfatla kabul edemeyeceğini'' söyledi. 

     
</TEXT>
</DOC>
