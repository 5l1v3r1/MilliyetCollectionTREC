<DOC>
<DOCNO> 241524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonyas14.html </URL>
<DATE> 2004/05/20/ </DATE>
<TIME> 22.02 </TIME>
<AUTHOR>  </AUTHOR>
<HEADLINE>
Pazarcılar ve market sahibi arasında çıkan kavgada 1 kişi öldü 
</HEADLINE>
<TEXT>

     Gaziosmanpaşa'da, pazarcı bir grup ile market sahibi arasında çıkan kavgada 1 kişi öldü, 2 kişi ağır yaralandı. 
     AA muhabirinin aldığı bilgiye göre, Karadeniz Mahallesi'nde kurulan semt pazarında meydana gelen olayda, pazarcılar Casim, Rasim ve Danış Karataş, tezgahlarını kurdukları yere yakın olan ''Seyidoğlu'' adlı marketin sebze fiyatlarına tepki gösterdi. 
     Market sahibi M.S'den, kendi fiyatlarından düşük olan sebze fiyatlarını yükseltmesini isteyen bu kişiler, daha sonra market görevlileriyle de tartışmaya başladı. 
     Tartışmanın büyümesi üzerine M.S, ellerindeki bıçaklarla kendisine saldıran Karataşlar'ın üzerine silahla ateş açtı. 
     Vücutlarına isabet eden kurşunlarla ağır yaralanan Casim, Rasim ve Danış Karataş, Özel Bahat Halk Hastanesi'ne kaldırıldı. Casim Karataş, burada yapılan müdahalelere rağmen kurtarılamadı. 
     Olayın ardından market sahibi M.S, gözaltına alındı. 
     Bu arada, olaya karışan Karataş ailesi üyelerinin, 4 Ekim 2003 tarihinde Kapalıçarşı'da ''tuvalet bekleme sırası'' nedeniyle çıkan kavgada ölen İdris, Salih ve Zekeriya Karataş'ın yakınları oldukları öğrenildi. 
     
</TEXT>
</DOC>
