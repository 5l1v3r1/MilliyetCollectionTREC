<DOC>
<DOCNO> 246413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/spor/spo15.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Büyük temizlik 
ANKARAGÜCÜ, geçen sezondan kalan birçok futbolcusunu gözden çıkardı. Teknik Direktörlüğe Reha Kapsal'ı getiren Sarı-Lacivertliler, Tolga, Ceyhun, Erhan Bayraktar ve Ender ile Göktuğ'u bırakacak. Ramadan'ın durumu transferin gidişatına göre belli olacak. 

Bakadal, Sebat'ta 
A.Sebat, Diyarbakır'dan Bakadal ile bir yıllık ön sözleşme imzaladı. İkinci Başkan Baki Eyüpoğlu, "Bonservisi elinde bulunan futbolcunun Sebat'ta başarılı olacağına inanıyoruz" diye konuştu. 

Sakarya firesiz 
SAKARYASPOR, iç transferi firesiz kapadı. Yeşil - Siyahlılar dün de Halim, Burak ve Gökhan Kök'e ikişer yıllık imza attırdı. Kalmak isteyen Murat'ın durumu ise bonservisine sahip olan Adanaspor'un tavrına göre belli olacak. 

Taşkın vize aldı 
ALMANYA'NIN Berlin kentindeki yüzme olimpiyat seçme müsabakalarına katılan Yasemin Özlem Taşkın, Atina Olimpiyat Oyunları'na katılmaya hak kazandı. Taşkın, 04.24.18 olan B Barajı'nı 400 metre serbestte 04.23.68 ile geçti. 

Telekom'da çifte imza 
TÜRK Telekom dün hem basketbol, hem de futbolda iki teknik adama imza attırdı. Başkent ekibi potanın başına Tolga Öngören'i getirirken, futbolda da Muharrem Uğur ile sözleşme yeniledi. 

Sinani tamam 
KAYSERİ Erciyes, Arnavutluk Milli Takımı'nın golcüsü Vioresin Sinani ile 1 yılı opsiyonlu 2 yıllığına anlaştı. Asbaşkan Ahmet Demircioğlu, Balili'nin transferi için İstanbulspor'daki gelişmeleri izlediklerini, Malatyasporlu Mithat ile de görüşmelerin devam ettiğini söyledi. 

Şenoğlu elendi 
ÇİN'İN başkenti Pekin'de düzenlenen "Ericsson Cup" ITF Uluslararası Tenis Turnuvası'nda tenisçimiz İpek Şenoğlu, ilk turda elendi. Şenoğlu, dünya sıralamasında 226. sırada bulunan Hisamatsu'ya 2-1 yenilerek havlu attı. 

Maç değil düğün 
GENT Teknik Direktörü Leekens'in kızının düğünü, İnter Toto Kupası'ndaki maçın bir gün ertelenmesine neden oldu. Gent'in başvurusunu değerlendiren organizasyon komitesi, İzlanda'nın Fylkir takımı ile oynanacak maçın 20 Haziran Pazar günü yapılmasını kabul etti. 

Elvan rekor peşinde 
MOSKOVA'DAKİ 1500 metre yarışında 3.58.28'le yılın en iyi derecesini yapan Elvan Abelyegesse yarın Golden League'nin ilk ayağına katılmak için Norveç'e gidecek. Burada 5 bin metrede yarışacak olan genç atletimiz Çinli Bo Jiang'a ait 7 yıllık rekoru kırmaya çalışacak. 

Serkan şoku 
ÜLKERSPOR'DA final serisi öncesi İbrahim'in sakatlanmasının ardından, önceki gün Efes ile oynanan dördüncü final maçında sakatlanan Serkan Erdoğan'ın da sezonu kapadığı açıklandı. Bu oyuncunun adalesinde yırtık belirlendi. 

Efes Şampiyon 
KONYA'DA düzenlenen Yıldız Erkekler Türkiye Basketbol Şampiyonası'nda Efes Pilsen şampiyon oldu. Finalde Darüşşafaka'yı 87 - 68 mağlup eden Lacivert - Beyazlılar zafere ulaştı. 



</TEXT>
</DOC>
