<DOC>
<DOCNO> 216307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo23.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit İnal'ın 200. golü kutlandı 
</HEADLINE>
<TEXT>

     İkinci Futbol Ligi A Kategorisi ekibi Altay'da Ümit İnal'ın kariyerindeki 200'üncü golüne ulaşması, Gaziemir Kutlu Aktaş Tesisleri'nde düzenlenen törenle kutlandı. 
     Kulüp Başkanı Ahmet Taşpınar, Ümit İnal'ın kişilik özelliklerinin takım arkadaşları ve tüm sporcularca örnek olması gerektiğini belirterek, tecrübeli oyuncuyu kariyerindeki 200'üncü gole ulaşması nedeniyle kutladı. 
     Ümit İnal ise 200'üncü golünü Karşıyaka'yı 1-0 yendikleri maçta atması nedeniyle büyük mutluluk yaşadığını belirterek, şöyle konuştu 
     ''200'üncü golün, önemli bir maçta bizi 3 puana ulaştıran gol olması nedeniyle de çok mutluyum. Gol sevincime tüm takım arkadaşlarım katıldı. Bu bizim tam anlamıyla bir takım olduğumuzu gösteriyor. 200'üncü gole ulaşmamda takım arkadaşlarımın çok büyük payı var.'' Altay Kulübü Başkanı Ahmet Taşpınar, Ümit İnal'a Cumhuriyet altını, plaket ve krampon, Divan Kurulu Başkanı Erdoğan Tözge de altın hediye etti. 
     Ümit İnal, Tözge'nin verdiği altını takım arkadaşlarıyla oluşturdukları yardım kasasına bağışladı ve takım arkadaşlarıyla pasta kesti. 
     
     GÖZTEPE VE KARŞIYAKA'YA VERİLEN CEZALAR 
     Altay Kulübü Başkanı Ahmet Taşpınar, yaptığı açıklamada, Karşıyaka-Göztepe maçında çıkan olaylar nedeniyle kulüplere verilen cezaları ağır bulduğunu bildirdi. 
     İzmir futbolunun cezalandırıldığını kaydeden Taşpınar, şöyle konuştu 
     ''Göztepe 3, Karşıyaka ise 2 maçını seyircisiz oynayacak. İzmir açısından büyük kayıp olacak. Cezaların ağır olduğunu düşünüyorum. İki kulübün cezaların düşürülmesi yönündeki girişimlerini destekliyoruz.'' Öte yandan Kayseri Erciyesspor maçı hazırlıkları kapsamında bugün kampa giren siyah-beyazlıların havayolu ile yarın yola çıkacağı öğrenildi. 
     
</TEXT>
</DOC>
