<DOC>
<DOCNO> 229778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/siyaset/asiy.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay, 2013'ten önce bedelli askerliğe sıcak bakmıyor 
</HEADLINE>
<TEXT>
   Bedelli 10 yıl yok 
   Genelkurmay Başkanlığı, bedelli askerlik ya da askerlik süresinin kısalması halinde görev zafiyeti doğacağı uyarısında bulundu 
      ANKARA Milliyet 

   
   Genelkurmay Başkanlığı, bazı hükümet üyelerinin açıklamalara karşın bedelli askerlik uygulamasının en az 10 yıl düşünülmemesi gerektiğini açıkladı. CNN Türk'ün haberine göre, Genelkurmay Başkanlığı, hükümet üyelerinin yerel seçimler öncesinde yaptığı açıklamalara rağmen bedelli askerlik konusunda hükümetten herhangi bir istek veya talep gelmediğini bildirdi. 
   TSK gündeminde bedelli askerlik veya askerliğin kısalması yönünde bir çalışma bulunmadığını belirten Genelkurmay, bedelli askerlik uygulamasının tamamen ordu ihtiyaçlarına göre verilmesi gerektiğine dikkat çekti. 
   Haberde, askerlik sürelerinde 15 Temmuz 2003'te indirime giden Genelkurmay'ın, bu kararı önümüzdeki 10 yıl boyunca gerekli olan asker kaynağını göz önünde bulundurarak aldığı vurgulandı. Söz konusu durum, "Genelkurmay 2013'ten önce bedelli askerlik uygulamasına sıcak bakmıyor" şeklinde yorumlandı. 
   
   'Görev zafiyeti doğar' 
   Bedelli askerlik ve askerlik süresinin kısalması halinde ciddi görev zafiyeti doğacağını belirten Genelkurmay, geçmiş yıllardaki bedelli askerlik uygulamasının sonuçlarını da şöyle açıkladı 
   1987 - 89 yılları arasında 18 bin 433 kişi yararlandı ve 100 milyon mark gelir elde edildi. 
   1992 - 93 yılları arasında 35 bin 111 kişi yararlandı ve 168 milyon mark gelir elde edildi. 
   1999'da 72 bin 290 kişi yararlandı ve 1 milyar 66 milyon mark gelir elde edildi. 
   Genelkurmay, 15 Temmuz'da askerlik sürelerinde yapılan indirimle asker sayısının yüzde 17 azaldığını ve 200 trilyon lira tasarrufa gidildiğini de kaydetti. 
   
   Erdoğan çağrıda bulunmuştu    Başbakan Recep Tayyip Erdoğan ve Milli Savunma Bakanı Vecdi Gönül, seçim öncesinde yaptıkları açıklamalarda talep olması halinde bedelli askerliğin gündeme gelebileceğini belirterek beklentide olan asker adaylarından şubelerine dilekçeyle başvurmalarını istemişti. Genelkurmay ise konunun seçim çalışmaları sırasında gündeme getirilmesine dikkat çekerek, bedelli askerlik uygulamasının düşünülmediği vurgulamıştı. Erdoğan da, "Bedelliyi oğlu için istiyor" iddiasına, "Oğlum kısa dönem askerlik istiyor" yanıtını vermişti. 
   
   
   'Özkök'ün telefonları dinlenmiyor' 
   İçişleri Bakanı Abdülkadir Aksu, Genelkurmay Başkanı Orgeneral Hilmi Özkök'ün telefonlarının dinlenmesinin söz konusu olmadığını, "Beni de dinliyorlar" sözünün Türkiye'deki ileri teknolojiyi izah etmek üzere kullanıldığının öğrenildiğini söyledi. 
   
   Önlem alındı 
   İstanbul Milletvekili Emin Şirin'in yazılı soru önergesini yanıtlayan Aksu, "Özkök'ün hükümet mensuplarıyla telefon görüşmelerinin dinlenmesiyle ilgili soruya, "İlgili makamlarımızın haberleşme gizliliğinin sağlanması maksadıyla, ileri teknoloji ürünü cihazlar kullanılmaktadır" karşılığını verdi. Aksu, dinleme yapan kişi ya da kuruluşlarla ilgili istihbarat olup olmadığı sorusuna ise "Özkök'ün telefon görüşmelerinin dinlenilmesi söz konusu değildir" yanıtını verdi. 
   Özkök, 29 Ekim resepsiyonunda gazetecilere, "Beni de dinliyorlar" açıklamasında bulunmuş, AKP Grup Başkanvekili Salih Kapusuz konunun incelenmesi talimatını vermişti. 
   
   
   
</TEXT>
</DOC>
