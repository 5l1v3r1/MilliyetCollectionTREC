<DOC>
<DOCNO> 223102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko17.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Visa'dan kamuya "kartlı sistem" önerisi... 
</HEADLINE>
<TEXT>

     Visa Türkiye Genel Müdürü Berna Ülman, artık kamu kuruluşlarının işlemlerinde kart dönemini başlatması gerektiğini belirtirken, gelir ve harcamalarda ''kartlı sistem'' önerisinde bulundu. 
     Ülman, dünyadaki gelişmeler parelelinde Türkiye'de kartlı sistem ile tüketimin arttığına dikkat çekerken, tüketicinin yanı sıra kamu sektörlerinde de kartlı uygulamaların yaygınlaştırılması gerektiğini söyledi. 
     Kamuda bütçe kontrol ihtiyaçlarının her geçen gün arttığına işaret eden Ülman, kartlı sistemle kamu maliyetlerinin şeffaflaşacağını, yolsuzlukların azalacağını, verimliliğin artırılarak etkin maliyet tasarruflarının sağlanacağını bildirdi. 
     Dünyanın bir çok ülkesinde kamu kuruluşlarının harcamalarında kart kullandığına dikkati çeken Ülman, Visa'nın söz konusu işlemlerde çözüm üretme ve uygulama açısından öncü konumda olduğunu ifade etti. 
     Kamu kuruluşlarının gelir elde ederken veya harcamalarda bulunurken kartlı sistemlerden yararlanmayışının sistemi hantallaştırdığını ve maliyetleri arttırdığını ifade eden Ülman, ''Türkiye'de bugün 62 milyar dolarlık bir öngörülen kamu harcamaları fon döngüsü olduğunu düşünürsek, sistemin önemini daha iyi anlarız'' dedi. 
     
     GELİR TAHSİLİNDE VE HARCAMADA KART KULLANIMI 
     Kamuda kartlı sistemin gelir ve harcama bakımından iki boyutu olduğunu anlatan Ülman, şöyle devam etti 
     ''Kamu hem gelirlerini tahsil ederken hem de harcamalarını yaparken, kartlı sistemden yararlanabilir. Bunun ilkinde güzel örnekler görmeye başladık. Örneğin trafik cezaları kredi kartları üzerinden tahsil edilmeye başlandı. Seyahatlar gibi giderlerde harcırahlar belirlenirken de kart kullanılabilir. Örneğin kamudan alınan bir hizmet karşılığı ödeme yapıldığında, kartlı sistemle ödeme önemli verimlilik sağlar. Kartınızı kullandığınızda, uzun bir bürokrasiye maruz kalmadan, zaman kaybetmeden işinizi halledebilirsiniz.'' Kartlı sistemin, bankacılık sistemi dışındaki parayı bankaya çekmek için bir avantaj olduğuna da işaret eden Ülman, ''kart kolaylığı olmasaydı, insanlar cebinde gereksiz yükseklikte nakitle dolaşacaktı ve bu ekonomiye bir ivme kazandırmayacaktı'' diye konuştu. 
     
     ''KARTLI SİSTEMLE YÜZDE 70 TASARRUF SAĞLANABİLİR'' 
     Kamu harcamalarının 'kartla yapılmasına' dönük bir takım çalışmaları olduğunu bildiren Visa Türkiye Genel Müdürü, kamuyla beraber ortak bir beyin fırtınası yapmak ve dünyadaki örnekleri gözönüne alarak çeşitli uygulamalarda bulunmak istediklerini söyledi. 
     Kağıt bazlı sistemlere oranla elektronik ödeme sistemlerinin GSMH'ye en az yüzde 1 oranında katkı sağladığını belirten Ülman, kartlı sistem kullanılması durumunda kamu harcamalarında yüzde 70 tasarruf sağlanabileceğini kaydetti. 
     ''Sistemi kullanan ne bürokrasiye ne de sahtekarlığa maruz kalır'' diyen Ülman, her kamu kuruluşuna uygun ürünler sunma ve kartlara çeşitli limitler koymanın mümkün olduğunu dile getirdi. 
     
     KARTLI SİSTEMİN FAYDALARI 
     Ülman, işlemlerin kartla yapılmasının ekonomiye sağladığı katkıları anlatırken, şunları kaydetti 
     ''Kartlı sistemler 4 açıdan ekonomik katkı sağlıyor. Yurtiçi büyümeye katkı sağlıyor. Şahsi tüketim harcamalarındaki artışların büyümeye dönüşmesi ve bu vesileyle istihdama dönüşmesini sağlanıyor. Bu da, vergi gelirlerini artırıcı bir unsur olarak karşımıza çıkıyor. Global anlamda büyümeye katkı sağlıyor. Aynı zamanda sermaye birikimi sağlıyor. Bankacılıkla tanışmamış insanları bankacılık sistemine dahil ederek de bir nevi yastık altındaki parayı hedefliyor.'' 
     
</TEXT>
</DOC>
