<DOC>
<DOCNO> 238360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko05.html </URL>
<DATE> 2004/05/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ete teşvik primi hazırlığı yapılıyor... 
</HEADLINE>
<TEXT>

     Kurban Bayramı'nda satışların beklenenin altında kalması nedeniyle hayvanları elinde kalan ve karkas fiyatları düşen besiciler için destek primi getirilmesi öngörülüyor. 
     A.A muhabirinin edindiği bilgiye göre, Tarım ve Köyişleri Bakanlığı, ruhsatlı kesimhanelerde kesim yaptıran besicilere, kg başına 1 milyon lira destekleme primi verilmesi için kararname hazırladı. Yakında Bakanlar Kurulu'na sevk edilmesi planlanan kararnamenin uygulanmasına ilişkin tebliğ üzerindeki çalışmalar da tamamlanma aşamasına geldi. 
     Edinilen bilgiye göre, 15 Mayıs-15 Kasım 2004 arasında, bakanlıktan ruhsat almış kesimhanelerde yapılacak büyükbaş erkek hayvan kesimlerinde, karkas ağırlık üzerinden besicilere kg başına prim verilecek. Destekten yararlanmak için, kesilen hayvanın, hayvan kayıtlarında yer alması, kulak küpesinin bulunması, erkek ve karkas ağırlığının 190 kg'ın üzerinde olması gerekiyor. 
     Bu destekleme yöntemi ile yaz aylarında iyice azalan kırmızı et tüketimi nedeniyle borsalarda 6.5 milyon liraya kadar düşen etin toptan fiyatının daha da aşağı inmesi önlenecek, hem de kayıtlı satışlar artırılmış olacak. Ayrıca, besiciye doğrudan ödeme yapıldığı için perakende et fiyatlarında artış olmayacak. 
     Ödemelerin, Ziraat Bankası aracılığıyla yapılması öngörülüyor. 
     
     ETTE KAÇAK KESİM FAZLA 
     Tarım ve Köyişleri Bakanlığı'nın verilerine göre, kaçak kesimleri önlemeye yönelik tüm düzenlemelere karşın, ruhsatlı mezbahalarda kesilen hayvan sayısı, 1990'lı yıllara göre oldukça düştü. 
     Edinilen bilgilere göre, 1991 yılında 4 milyon 54 bin olan mezbahalarda kesilen koyun sayısı, 2000 yılında 1 milyon 417 bine, 2002 yılında da 572 bine düştü. Mezbahalarda kesilen koyunlardan üretilen et miktarı da, aynı yıllar itibariyle, 78 bin 33 tondan 2000 yılında 30 bin 988 tona, 2002 yılında da 11 bin 596 tona geriledi. 
     Mezbahane kayıtları, hayvancılığa ve ekonomiye olumsuz etkisine rağmen, kuzu kesiminin, azalmakla birlikte devam ettiğini gösteriyor. 1991 yılında 3 milyon 598 bin baş olan kesilen kuzu sayısı, 2000 yılında 2 milyon 483 bine, 2002 yılında da 2 milyon 334 bine düştü. 
     Mezbahalarda kesilen sığır sayısı da 1991 yılında 1 milyon 971 bin baştan, 2000 yılında 1 milyon 759 bin başa, 2002 yılında da 1 milyon 343 bin başa geriledi. Sığırdan elde edilen et miktarı ise karkas ağırlığındaki artış nedeniyle, fazla azalmadı. Ancak, kayıtlı kesilen hayvan sayısındaki azalmaya bağlı olarak, et üretimi düştü. Buna göre, 1991 yılında yaklaşık 296 bin 772 ton olan sığırdan et üretimi, 2000 yılında 295 bin 500 ton düzeyinde gerçekleşti. 2002 yılında ise 245 bin 762 ton olarak kaydedildi. Verilere göre, 1991 yılında mezbahalarda kesilen sığırların karkas ağırlığı 150.6 kilogram kg iken, 2000 yılında 168 kg, 2002 yılında 183 kg olarak hesaplandı. 
     Ruhsatlı mezbahalarda kesilen büyükbaş hayvanlardan yılda yaklaşık 300 bin ton et elde edildiği kabul edilirse, sadece 190 kg'ın üzerinde karkas ağırlığı olan erkek hayvanlar için teşvik pirimi ödenmesi öngörüldüğü için teşvike çok büyük kaynak gerekmeyecek. 
     Bakanlık tespitlerine göre, Kurban Bayramı'nda beklenen miktarda satış olmaması, besicilerin hayvanlarının ellerinde kalması nedeniyle, bu yılın ilk Ocak-Mart döneminde karkas fiyatları yüzde 23 azalarak, 8.2 milyon TL-kg'dan 6.3 milyon TL-kg'a düştü. 
     Toptan fiyatların düşmesinde, kaçak hayvan girişinin de etkili olduğu belirtilmesine karşın, bakanlık kaçak hayvan girişinin et piyasasındaki fiyatları etkileyecek düzeyde olmadığı görüşünde. Besiciyi teşvik etmek için 1994 yılında da ette kg başına teşvik primi verilmişti. 
     
     FİYATLAR DAHA DA DÜŞEBİLİR 
     Türkiye Damızlık Sığır Yetiştiricileri Merkez Birliği Genel Sekreteri Fehmi Aksoy, teşvik primi uygulamasını değerlendirirken, besici için iyi bir destek olmakla birlikte, sanayicilerin, bunu fırsat bilerek et alım fiyatlarını daha da düşürebileceğini söyledi. 
     Aksoy, A.A muhabirine yaptığı açıklamada, karkas fiyatlarının düşmesinde kaçak giren hayvanların etkili olduğunu düşündüklerini kaydetti. Nisan ayında süt arzının artması ile süt fiyatlarının Trakya'da 475 bin liradan 450 bin liraya, diğer bölgelerde de 450 bin liraya indiğini anlatan Aksoy, sanayicilerin de devletin vereceği 1 milyon liralık teşvik primini dikkate alarak, et alım fiyatını bir milyon lira düşürebileceği yorumunu yaptı. 
     
</TEXT>
</DOC>
