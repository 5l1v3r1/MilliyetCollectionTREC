<DOC>
<DOCNO> 228075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas11.html </URL>
<DATE> 2004/04/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Açıkta satılan vitaminler tehlike saçıyor... 
</HEADLINE>
<TEXT>

     Eczaneler dışında, özellikle ithal ürünlerin satışa sunulduğu halk pazarlarında uzman olmayan kişilerce satılan vitaminlerin, ciddi sağlık sorunlarına yol açabileceği bildirildi. 
     4. Bölge Adana Eczacı Odası Başkanı Burhanettin Bulut AA muhabirine yaptığı açıklamada, vitaminlerin, cinsiyet, yaş ve sağlık durumu dikkate alınarak kullanılması gereken ürünler olduğunu, bu nedenle eczanelerden satın alınması gerektiğini söyledi. 
     Eczanelerde satılan ürünlerin Tarım ve Sağlık Bakanlıkları'nın denetiminden geçtiğinin altını çizen Bulut, şunları kaydetti 
     ''Ne yazık ki vitamin kullanımında gerekli hassasiyet gösterilmiyor. Vitamin tabletler çevreden duyulan bilgilerle kullanabilecek, zararsız bir ürünmüş gibi algılanıyor. Özellikle kullanımın yaygın olduğu ABD'de yapılan araştırmalar, vitamin zehirlenmelerinin ölümlere kadar varabilen çok ciddi sonuçlar doğurduğunu ortaya koyuyor. Bu nedenle vitaminler mutlaka uzman tavsiyesi üzerine alınmalı ve kullanılmalıdır.'' İthal ürünlerin satıldığı halk pazarları ve benzeri yerlerde vitamin satışının yasak olduğunun altını çizen Bulut, hem sağlık hem de ekonomi açısından bunun yarattığı sakıncalara dikkati çekti. 
     Sağlık Bakanlığı'na bağlı birimlerin bu tür yerlerdeki denetimleri artırması gerektiğini bildiren Bulut, şöyle devam etti 
     ''Uzman olmayan kişiler, karşısındakinin yaşını, vitamin ihtiyacının kaynağını, sağlık durumunu bilmeden ürün veriyor. Gerekli denetimlerden geçirilmemiş, açıkta satın alınan vitaminlerin bir çoğu sahte. Kutuların içinde ne olduğu belli değil. Özellikle vücut geliştirme sporu ile uğraşan gençlerin buralardan çeşitli ürünler satın aldıklarını biliyoruz. Ancak içeriği belli olmayan bu ürünler, zehirlenmelere ve kas rahatsızlıkları gibi kalıcı sağlık sorunlarına yol açabilir.'' Bulut, yanlış vitamin kullanımından kaynaklanan sorunların uzun vadede ortaya çıktığına da dikkati çekerek, ''Bugün aldığınız vitaminin ileride size neler yapabileceğini bilmek çok zor'' dedi. 
     
     FATURASIZ SATIŞLAR ÜLKE EKONOMİSİNE ZARAR VERİYOR 

     Bulut, eczaneler dışında yapılan satışların ülke ekonomisine de zarar verdiğinin altını çizerek, şöyle devam etti 
     ''Gerçekte yasak olan bu satışlar çok ciddi boyutlara ulaştı. Kayıt dışı ekonominin bir kolu da buralarda oluştu. Vergisiz kazanç sağlanıyor. Belgesiz aldığınız bu ürünlerle ilgili şikayette bulunma durumunuz da söz konusu olmuyor. Biz oda olarak ilgili makamlara başvurumuzu yaptık. Bakanlık, eczacılar ve firmalar mücadele noktasında işbirliği içinde olmalıdır. Buraların denetlenmesi ve satışların engellenmesi konusunda gerekli çalışmanın yapılmasını bekliyoruz. '' 
     
</TEXT>
</DOC>
