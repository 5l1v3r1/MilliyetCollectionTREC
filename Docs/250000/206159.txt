<DOC>
<DOCNO> 206159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/spor/yaksoy.html </URL>
<DATE> 2004/01/03/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Spora ışınlama 
</HEADLINE>
<TEXT>

   
   Uzun uzun yazanlar ellerinde olmadan konuları tekrarlamak zorunda kalabilirler. 2003 giderken de uzun uzun bilinenleri yazmadık mı Anlaşılan sporda devamlı başarılar olmadı mı, konu bulmak da zor oluyor. Şimdi biz de oturup eskiye mi bakalım, yoksa geleceğe mi uzanalım Bu yüzden yılın bu ilk yazısında kafa karıştıracak eskileri karalamak yerine ortaya atılan yeni bir teoriyi aktarmaktan kendimizi alamadık. Bir araştırmanın sonucu bu. 
   Ortaya atılan görüşü, spora ışınlamadan kendimizi alamadık. Saçma veya doğru. Bu beyin araştırıcıları insanların hareketlerini ve davranışlarını fonksiyona geçirirken, yani yaparlarken kendilerini tam hür ve serbest sanmalarının bir ilüzyon olduğunu iddia ediyorlar. Yani bir davranış ve hareket esnasında şuuru olmadan evvel iradenin dışında şuur altında organize oluyor. Ve siz yanlış olarak sonradan "Ben bunu isteyerek yaptım" diyorsunuz. Bu araştırıcılara göre hiç de öyle değil. Mesela diyelim ki, Sergen frikik atıyor, şuuraltı bu atışın en iyi şekilde nasıl yapılması gerektiğini kendi başına organize ediyor ve Sergen'e yalnızca topa vurmak kalıyor. Tıpkı bir robot gibi. Ve gol oluyor. Burada demek oluyor ki, Sergen'in şuuraltında çabuk ve iyi fonksiyone olan bir harmoni var. Araştırmalara göre bu harmoni biyolojik, hormonal, ırsi veya kültür deyin şuur altındaki bir kompleksten kaynaklanıyor. Ve davranışlarımızda, hareketlerimizde kontrolü tek başına elinde tutuyor. Biz bunları yerine getirirken karar aşamasında asla hür ve sorumlu değiliz. Eh şimdi gelin de düşünmeyin bakalım, bu görüşe göre hakemin üstüne yürüyenler, tribünde koltukları kıranlar, sözlerini tutmayan, saçmalayan yöneticiler, sahaya şişe atanlar, yanlış karar veren hakemler davranışlarında kişisel olarak kontrolü ellerinde ne kadar tutabilirler. Bu görüşe ileride hukukçuları da etkileyebilir. Hani hakeme "Ben ne yaptığımı biliyor muyum " diyenler var ya... 
   
      
</TEXT>
</DOC>
