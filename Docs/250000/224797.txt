<DOC>
<DOCNO> 224797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko16.html </URL>
<DATE> 2004/03/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Şubat'ta kapasite kullanımı arttı... 
</HEADLINE>
<TEXT>

     İmalat sanayiinde üretim değeri ağırlıklı kapasite kullanımı, bu yılın Şubat ayında yüzde 73.4 olarak gerçekleşti. 
     DİE, Şubat ayına ilişkin imalat sanayi aylık eğilim anketi sonuçlarını açıkladı. 
     Buna göre, 2003 yılı Şubat ayında yüzde 71.9 olan üretim değeri ağırlıklı kapasite kullanımı, 2004 yılı Şubat ayında artarak yüzde 73.4 seviyesine yükseldi. 
     DİE'nin 767 işyerinde yaptığı ''İmalat Sanayi Aylık Eğilim Anketi'' ilk geçici sonuçları açıklandı. 
     Alt sektörlere bakıldığında, kapasite kullanımı Şubat ayında en yüksek yüzde 92.4 ile radyo, tv haberleşme cihazları imalatında görülürken, diğer bazı sektörlerdeki kapasite kullanımları şöyle gerçekleşti 
     ''Kağıt ve kağıt ürünleri imalatı yüzde 88.6, Gıda ürünleri ve içecek imalatı yüzde 62.4, tütün ürünleri imalatı yüzde 65.1, tekstil ürünler imalatı yüzde 78.2, giyim eşyası imalatı yüzde 87.2, derinin işlenmesi bavul, çanta yüzde 75.0, basım ve yayım imalatı yüzde 86.4, kok kömürü, rafine edilmiş petrol ürünleri yüzde 73.1, kimyasal madde ürünleri imalatı yüzde 80.5, plastik kauçuk ürünleri imalatı yüzde 79.8.'' 
     
     TAM KAPASİTEYLE ÇALIŞAMAMA NEDENLERİ 

     Şubat ayında tam kapasite ile çalışamama nedenleri, geçen yılın aynı ayı ile karşılaştırıldığında ise iç pazarda talep yetersizliğinin payı yüzde 70'den yüzde 69.5'a, mali imkansızlık yüzde 2'den yüzde 1.5'a, yerli mallarda hammadde yetersizliği yüzde 3.2'den yüzde 2.7'ye, ithal mallarda hammade yetersizliği yüzde 1.3'den yüzde 1'e indi. 
     Aynı dönemde dış pazarda talep yetersizliği yüzde 12'den yüzde 12.7'ye, işçiler ile ilgili meseleler yüzde 1.4'den yüzde 3.5'a çıktı. 
     İşyerlerinin üretim, yurtiçi satış, satış fiyatları ve hammadde fiyatları konusunda 2004 yılı Şubat ayı gerçekleşmeleri ile 2004 yılı Mart ayı beklentileri de değerlendirildi. 
     Buna göre işyerlerinin büyük kısmı, geçen yılın aynı dönemine göre 2004 yılı Şubat ayında üretim ve yurtiçi satışları artarken, satış fiyatlarının değişmediği ve hammadde fiyatlarının ise düştüğü görüşünü dile getirdiler. 
     Yine aynı işyerlerinin 2004 yılı Mart ayı beklentilerine bakıldığında, üretimlerinin artacağı, yurtiçi satış miktarının azalacağı, satış fiyatlarındaki ve hammadde fiyatlarındaki artışın ise düşeceği beklentisi içinde oldukları görüldü. 
     
</TEXT>
</DOC>
