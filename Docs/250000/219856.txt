<DOC>
<DOCNO> 219856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur21.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer İnönü son yolculuğuna uğurlandı... 
</HEADLINE>
<TEXT>

     Türkiye'nin 2. Cumhurbaşkanı İsmet İnönü'nün oğlu Ömer İnönü 80 , İstanbul'da toprağa verildi. 
     Ömer İnönü için Teşvikiye Camii'nde düzenlenen cenaze töreninde, kardeşleri Erdal İnönü ve Özden Toker, çocukları Hayri ve Eren, torunları ile diğer aile yakınları, taziyeleri kabul ettiler. 
     Yaklaşık 2 ay önce eşi Engin'i 73 kaybeden Ömer İnönü'nün cenazesi, öğleyin kılınan namazın ardından Zincirlikuyu Mezarlığı'nda defnedildi. 
     Cenaze törenine, yağmur ve kar yağışına rağmen, SHP Genel Başkanı Murat Karayalçın, CHP Milletvekilleri Gülsün Bilgehan Toker ve Zülfü Livaneli, YÖK Başkanı Prof. Dr. Erdoğan Teziç, Şişli Belediye Başkanı Mustafa Sarıgül, Boğaziçi Üniversitesi Rektörü Prof. Dr. Sabih Tansel, CHP İstanbul Büyükşehir Belediye Başkan adayı Sefa Sirmen, Demokratik Güçbirliği'nin İstanbul Büyükşehir Belediye Başkan adayı Mustafa Kul, eski Genelkurmay Başkanları emekli orgeneraller Hüseyin Kıvrıkoğlu ve İsmail Hakkı Karadayı, sanatçılar Arif Sağ, Yaşar Kemal, Hadi Çaman, Göksel Kortay ve Bedri Baykam, işadamları Aydın Doğan, Halit Narin, Halis Komili ve Bülent Eczacıbaşı, gazeteciler Doğan Hızlan, Altan Öymen ve Tuncay Özkan'ın da aralarında bulunduğu çok sayıda kişi katıldı. 
     
     ''DEĞERLİ, TÜRKİYE'Yİ SEVEN BİR İNSANDI'' 
     Bu arada cenaze töreninde duygularını dile getiren Doğan Holding Yönetim Kurulu Başkanı Aydın Doğan, kendisinin gençlik yıllarında Ömer İnönü'nün madenciliğinin konuşulduğunu anlatarak, ''Siyasi ortamda bir sürü şeyler yapıldı. Ben kendisini geç tanıdım. Tanıdıktan sonra da değerli bir insan olarak gördüm. Kendi halinde, değerli, Türkiye'yi seven bir insandı'' dedi. 
     Altan Öymen de, İnönü ailesinin değerli bir ferdi olan Ömer İnönü'nün, tahsil hayatından sonra kendini siyasetten uzak tuttuğunu söyledi. 
     Ömer İnönü'nün, zamanın politik şartları içinde İnönü ailesinin ferdi olmasından kaynaklanan bazı sorunlar yaşadığını kaydeden Öymen, ''Kendisiyle uğraşılmıştı. Babasıyla uğraşıldığı gibi... Tüm bu uğraşmalardan yüzünün akıyla çıkmıştır. Çok şerefli bir hayatı sürdürmeye devam etmiştir. O'nun kaybı, hepimizin kaybıdır'' dedi. 
     Yazar Yaşar Kemal de, Ömer İnönü'yü gazetecilik yıllarında İsmet İnönü'yü takibi sırasında tanıdığını ifade ederek, ''Ömrümde tanıdığım en iyi insanlardan biriydi'' diye konuştu. 
     
</TEXT>
</DOC>
