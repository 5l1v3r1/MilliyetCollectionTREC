<DOC>
<DOCNO> 223032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun01.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler, ABD'ye, Bush'a ve ABD politikalarına soğuk bakıyor... 
</HEADLINE>
<TEXT>

     Bir Amerikan kurulusunun aralarında Türkiye'nin de bulunduğu çeşitli Müslüman ve Batılı ülkede gerçekleştirdiği ankette, Türklerin çoğunluğunun, ABD'nin Irak ve diğer yerlerde uyguladığı politikalara karşı olduğunu ortaya çıkardı. 
     Ankete göre ABD'yi ''olumlu'' değerlendiren Türklerin oranında gecen yıla göre yine de bir ölçüde artış meydana geldi. 
     Pew Araştırma Enstitüsü'nun anketi, Türkiye'nin yanı sıra ABD, İngiltere, Fransa, Almanya, Rusya, Fas, Ürdun ve Pakistan'da Mart başında yapıldı. 
     Irak'ta ABD'nin güç kullanmasına Amerikalılar yüzde 60 oranında destek verirken, İngiltere'de bu destek yüzde 43'te kaldı. 
     Aralarında Türkiye'nin de bulunduğu anketin yapıldığı bütün diğer ülkelerde ezici çoğunluk, Irak'ta güç kullanılmasına karşı çıktı. Bu oran Türkiye'de yüzde 72 oldu. 
     Ankette, ABD başkanı George W. Bush'un da, Türkiye'de hiç popüler olmadığı ortaya çıktı. Türklerin sadece yüzde 21'i Bush'a olumlu bakarken, ABD başkanı hakkında olumsuz değerlendirme yapanların oranı yüzde 67 olarak belirlendi. Ankete katılan ABD dışındaki diğer Batılı ve Müslüman ülkelerde de ezici çoğunluk Bush konusunda olumsuz görüş belirtti. 
     Pew'un anketine göre Türklerin çoğunluğu, ABD'nin Irak politikası ve teröre karsı mücadelesinde aslında başka planları olduğunu düşünüyor. Ankete katılan Türklerin yüzde 64'ü, ABD'nin Ortadoğu petrolünü ele geçirmeyi amaçladığı, yüzde 61'i de Washington'un asıl hedefinin dünyayı kontrol etmek olduğu görüşünü taşıyor. Bu iki soruda ABD ve İngiltere dışındaki ülkelerde de çoğunluk Türkler paralelinde düşünüyor. 
     Ankette, Türklerin yüzde 56'sının, ABD'nin teröre karşı mücadele yaklaşımına destek vermediği de ortaya çıktı. Bu soruda diğer Müslüman ülkelerden katılanlar da aynı görüşü paylaştı. 
     Türklerin yüzde 66'sı, ABD ve İngiltere liderlerinin, savaştan önce Irak'ın kitle imha silahları konusunda yalan söylediğini düşünüyor. Bu soruya yanıtlarda Amerikalılar ve İngilizler dışındaki bütün anket katılımcıları da aynı görüşü savundu. Türklerin yüzde 56'sı, Irak savaşının terörle mücadeleye aslında zarar verdiği düşüncesini dile getirdi. 
     Pew'un anketine göre bu yıl Türklerin yüzde 30'u ABD'yi olumlu olarak değerlendirirken, yüzde 18'lik bir grup ''olumsuz'', yüzde 45 de ''çok olumsuz'' görüş belirtti. Bu kategoride, Türklerin ABD'ye olumsuz bakış derecesinin bir ölçüde yumuşadığı görüldü. 
     Pew kurulusunun geçen Mayıs'ta yine Türkiye'de yaptığı ankette, ABD'ye olumlu bakanların oranı yüzde 15, olumsuz bakanlar yüzde 15, çok olumsuz bakanlar ise yüzde 68'di. 
     Ankete göre, ABD'ye genelde olumsuz bakanlar, Almanya, Fransa, Fas, Ürdun ve Pakistan'da da daha ağırlıklı çıktı. 
     Bu arada ankete ABD'den katılanların da sadece yüzde 32'sinin Türkiye'ye olumlu baktığı ortaya çıktı. Bu oran daha önceki iki yılda da hemen hemen aynıydı. Amerikalılar, diğer Batılı ülkelerden en az Fransa hakkında olumlu görüş belirtirken, Türkiye dışındaki Müslüman ülkelere de Amerikalıların bakışı genellikle olumsuz oldu. 
     Ankette, terörist Usame bin Ladin'e sempati taşımayan tek Müslüman ülkenin de Türkiye olduğu ortaya çıktı. Türklerin sadece yüzde 11'i bin Ladin hakkında olumlu görüş belirtirken, yüzde 75'lik çoğunluk terörist lidere karsı çıktı. diğer Müslüman ülkelerde ise bin Ladin'in önemli ölçüde destek topladığı görüldü. 

     
</TEXT>
</DOC>
