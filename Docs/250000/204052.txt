<DOC>
<DOCNO> 204052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/guncel/gun01.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre füze kalkanı 
</HEADLINE>
<TEXT>

   ABD Savunma Bakanlığı'ndan bir yetkili, olası bir terör saldırısına karşı Washington ve New York'un çevresine füzeler yerleştirildiğini söyledi 
      GÜVEN ÖZALP Brüksel 
   
   ABD'de pazar günü terör alarmının ikinci düzey olan "turuncu"ya çıkarılmasının ardından kentlerde, havaalanlarında, trenlerde, köprülerde ve altyapı tesislerinde güvenlik önlemleri artırıldı. ABD Savunma Bakanlığı'dan bir yetkili, Washington ve New York çevresine karadan havaya füzelerin yerleştirildiğini ve uçakların devriye uçuşları yaptığını söyledi. New York Valisi de jandarmaların sefer sırasında trenlere binmelerine izin veren bir talimat yayımladı. 
   
   Yüzlerce kişiyle görüşüldü 
   Los Angeles, San Francisco ve diğer şehirlerde anti terör timleri Ortadoğu kökenli militanları tanıyabileceği düşünülen ve uzun süredir FBI ile CIA'ye bilgi veren yüzlerce kişiyle görüşmeler yaptı. Haftalık maliyeti 1 milyar doları bulacağı hesaplanan önlemler çerçevesinde, ülke ekonomisi üzerinde etkili olan yüzlerce kritik altyapı tesisi korumaya alındı. 
   
   'Türkiye tekrar hedef olabilir' 
   ABD Dışişleri Bakanlığı, El Kaide'nin Türkiye ve Basra Körfezi'nde eylem yapabileceği uyarısında bulundu. ABD Dışişleri Bakanlığı Sözcüsü Richard Boucher, "El Kaide'nin aynı yeri birden fazla vurduğunu biliyoruz. Bu da Basra Körfezi ve Türkiye'ye yönelik bazı endişelere yol açıyor" dedi. Boucher, "El Kaide'nin 11 Eylül saldırılarından daha da yıkıcı, kimyasal, biyolojik unsurlar taşıyan yeni saldırılar düzenlemeye çalışacağını tahmin ediyoruz" dedi. n DIŞ HABERLER SERVİSİ 
   
   AB, İBDA - C'yi terör listesine aldı    Avrupa Birliği AB , terör örgütlerine yönelik olarak hazırladığı listeye İBDA - C'yi de aldı. Birlik ülkeleri, eski adıyla KADEK yeni adıyla KHK konusunda ise uzlaşmaya varamadıkları için bu örgüt yine liste dışında kaldı. Türkiye'nin yasaklı terör örgütleri arasında sayılması için çaba harcadığı İBDA - C'nin listede yer almasına sebep olarak İstanbul saldırıları gösterildi. 
   
   
</TEXT>
</DOC>
