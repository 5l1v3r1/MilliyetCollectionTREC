<DOC>
<DOCNO> 216903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/yazar/sazak.html </URL>
<DATE> 2004/02/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sanatçının ölümü 
</HEADLINE>
<TEXT>

   
   Popstar çağında Cem Karaca'nın ölümünün de birkaç günlük magazin furyası sonunda unutulması kaçınılmazdı. 
   Öyle oldu. 
   Zaten Karaca da, müziğinden çok yaşamın son dönemindeki ideolojik duruşu nedeniyle tartışıldı. İslamcı medya sanatçının 'tekbirlerle uğurlanması'nın ardından, inançlı yönünü öne çıkardı. Gülen cemaatine yakınlığı konu edildi. 1968'lerin devrimci fırtınasının, Cem Karaca'yı gençliğin gözünde yükselten 'protest' ruhu es geçilerek 12 Eylül sonrası Almanya'ya zorunlu göçün de neden olduğu 'çizgi kırıklığı'nın altı çizildi. Bu nedenle övgüler düzüldü. 
   Cem Karaca, her şeyden önce bir müzisyendi ve kendi tarzını 68'lerin efsanesiyle büyüyen sonraki kuşaklara da sevdirmesini bilmişti. 
   Eski 45'liklerdeki 'Resimdeki Gözyaşları' nasıl unutulur 
   1970'lerin başında Kızılay'daki Büyük Sinema'da, 'parkası' ile çıktığı konserlerini anımsıyoruz. Şarkılarındaki mesajlar sola açıktı. Pir Sultan'dan, Dadaloğlu'ndan esintilerle Anadolu rock'ını geniş kitlelere sevdirmişti. 
   Barış Manço, Fikret Kızılok gibi müzikte kendi tarzını ve dinleyici kuşağını yaratmıştı. 
   Cem Karaca'yı son olarak Haslet'in sergisinde görmüştüm. 
   Değerli bir sanatçıyı kaybettik. New York'taki Kıbrıs görüşmelerini takip ettiğim günlerdeki ölümünün ardından yapılan kimi haksız yargılamaları okudum ve üzüldüm. Bir sanatçının ölümünün ardından her şeyden önce barışa adanmış bir ömür, müzikle iç içe namuslu bir yaşam öne çıkarılmalı ve Cem Karaca'nın 'inanç dünyası'na bireysel tercihi olarak saygı duyulmalıydı. 
   Her şeyin sığlaştığı bir dünyada 1960'ların siyasal değerleriyle müzik yapmış bir sanatçının sevdiği işten sonuna kadar ödün vermemiş olması Cem Karaca'yı unutmamamız için yeterlidir. 
   Toplumsal belleğimizin her alandaki zayıflığı gibi çabuk sahiplenip, tez unutuyoruz 
   Oysa Batı'da bunun tam tersine... 
   ABD'de şubat ayı boyunca Beatles'ların Amerika'ya gelişinin 40'ıncı yılı kutlanıyor. 1964 yılında Ed Sullivan'ın televizyon şovuna katılan Beatles'ları 73 milyon kişi izlemiş. 
   Washington'daki Tarih Müzesi'nde 40. yıl anısına 'The Beatles Sergisi' açıldı. Televizyon şovunun DVD'leri piyasaya çıkarıldı. ABD'nin saygın gazetelerinde özel sayfalar yapılıyor. 
   Keşke yitirdiğimiz sanatçılara, dağılan gruplara, müziğe, sinemaya, edebiyata ömrünü adamış Türkiye'yi simgeleyen sembol isimlere biz de aynı değeri verebilsek. Onları günümüzün 'popstar' ortamında, hak ettikleri saygınlığa oturtabilsek. 1960 - 70'li yılların değerlerini gelecek kuşaklara taşıyabilsek. 
   Barış, özgürlük, savaş karşıtlığı... Irak savaşı nedeniyle Vietnam gösterileri yeniden anılmaya, kitaplara filmlere konu olmaya başladı. Bertolucci'nin son filmi 'Dreamars'da 1968 Fransası'ndan esintiler var. 
   Cem Karaca'yı sevgiyle anıyoruz. 
   
      
   
   
</TEXT>
</DOC>
