<DOC>
<DOCNO> 224267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonspo20.html </URL>
<DATE> 2004/03/21/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Trabzonspor Savunmada risk alarak galip geldik... 
</HEADLINE>
<TEXT>

     Trabzonspor Teknik Direktörü Ziya Doğan, savunmada risk alarak maçtan galibiyetle ayrıldıklarını söyledi. 
     Ziya Doğan, 1-0 kazandıkları Denizlispor karşılaşmasının ardından yaptığı açıklamada, Denizlispor ile çok zorlu bir maç yaptıklarını belirterek, ''Denizlispor'un UEFA Kupası hesabı var. Çok kapalı oynadılar. Etkili gol silahları da vardı ancak savunmada risk alarak galip geldik'' dedi. 
     Karşılaşmanın ilk 25 dakikasının ortada geçtiğini kaydeden Doğan, ''Ancak devrenin son 15 dakikasında baskı kurup gol pozisyonlarına girdik. İkinci yarıda Gökdeniz'in direkten dönen şutu gol olsaydı, maç daha farklı olurdu. Sonuçta 3 puan bizim için önemliydi. Bunu da aldık ve sevinçliyiz'' diye konuştu. 
     Denizlispor Teknik Direktörü Giray Bulak ise Trabzonspor karşısında iyi mücadele ettiklerini söyledi. 
     Bulak, Trabzonspor ile çok tempolu bir maç yaptıklarını belirterek, şöyle konuştu 
     ''Trabzonspor'un yenseydik hem onlara hem de Beşiktaş'a yakınlaşacaktık ancak bunu başaramadık. Gol pozisyonu üretmekte zorlandık. Trabzonspor'da az pozisyona girdi ancak 3 puan aldı. Son saniyede gol bulsak, maçtan puanla ayrılabilirdik. Trabzon'da mücadele etmek zordur. Oyuncularımı mücadelelerinden dolayı kutluyorum. Hedefimiz ilk 5 arasında yer almak. Eğer bu maça alsaydık, önümüze daha güvenli bakacaktık. Denizlispor yeni yapılanan bir takım. Bu yapılanma pozitif olursa başarılı oluruz.'' 
     
</TEXT>
</DOC>
