<DOC>
<DOCNO> 248312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/spor/spo04.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan itiraf 
</HEADLINE>
<TEXT>


Trabzon'un başarılı hocası, yabancı transferinde istedikleri futbolcuları alamadıklarını ifade ederek "Yeni sezon öncesi yıldız oyuncular beklenmemeli" diye konuştu 


'Yıldız çok zor' 
TRABZONSPOR Teknik Direktörü Ziya Doğan, yabancı transferinde istedikleri oyuncuları alamadıklarını açıkladı. Doğan, taraftarların yeni sezon öncesinde yıldız oyuncu beklememesi gerektiğini dile getirerek, "Kampa da istediğimiz kadroyla başlayamadık. Listedeki isimler takıma katılırsa bizim için sevindirici olur. Şimdilik beklemedeyiz" diye konuştu. 

'Sıkıntı yaratır' 
DOĞAN, Şampiyonlar Ligi ön elemesi nedeniyle erken yol almak zorunda olduklarını da söyledi. Tecrübeli çalıştırıcı şunları söyledi "Zamanımız çok kısıtlı. Bu dilim içinde hem lig, hem de Avrupa için hazırlanmak zorundayız. Tek sıkıntıyı bundan sonra gelebilecek olan yeni transferlerde yaşayabiliriz. Özellikle taktik konusunda bize alışmaları zaman alabilir." 

Trabzon yeni sezona 'Merhaba' dedi 

Kamp eksik başladı 
GELECEK sezon Şampiyonlar Ligi ön elemelerini geçip, grup maçlarına kalmayı hedefleyen Trabzonspor, kolları erken sıvadı. Bordo - Mavili takım, hazırlıklar için dün Gerede'de kampa girdi. Yabancı transfer sorununun çözülememesi nedeniyle ilk çalışma dönemine sadece 14 futbolcu katıldı. 

Altan sesleri 
BORDO - Mavililer, transferde rotayı Konyasporlu Altan'a çevirdi. Yönetimin, bir yıllık daha sözleşmesi olan golcü futbolcu için kulübüyle pazarlık yaptığı öğrenildi. Bu arada Ziya Doğan'ın gönderilmesi yolunda rapor verdiği Maxim dün kulübe geldi. Kulüp personeliyle vedalaşan Beyaz Rus futbolcu, eşyalarını toplayıp kısa sürede Türkiye'den ayrılacağını söyledi. 





</TEXT>
</DOC>
