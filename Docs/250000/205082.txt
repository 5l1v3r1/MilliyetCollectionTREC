<DOC>
<DOCNO> 205082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun14.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Allavi Saddam yurtdışına 40 milyar dolar aktarmış 
</HEADLINE>
<TEXT>

     Devrik Irak lideri Saddam Hüseyin'in, iktidardayken yurtdışına yaklaşık 40 milyar dolar aktardığı öne sürüldü. 
     Irak'taki Geçici Hükümet Konseyi'nin üyesi İyad Allavi, bazı Arap gazetelerinde çıkan demecinde, Amerikan ordusunun eline geçen Saddam'ın, yurtdışına kaçırdığı paralarla ilgili bilgi verdiğini söyledi. 
     ''Saddam, yabancı bankalara yatırdığı paralarla ilgili bilgi vermeye başladı. Bu paralar bizce 40 milyar doları buluyor'' diyen Allavi, paraların başta İsviçre, Japonya ve Almanya olmak üzere birçok ülkedeki bankalara hayali şirketler adına yatırıldığını kaydetti. 
     Allavi, Saddam'ın sorgusunun terör örgütleriyle ilişkiler konusunda sürdüğünü, devrik liderin Amerikalılara bazı isimler verdiğini anlattı. 
     İyad Allavi, Saddam'ın yargılanacağı davanın halka açık olmayacağına da belirterek, ''Çünkü Saddam kimlere ve hangi ülkelere para verdiğini açıklayabilir'' dedi. 
     Saddam, 13 Aralık'ta Tikrit kasabası yakınlarında bir çiftlikte yakalanmıştı. 
     
</TEXT>
</DOC>
