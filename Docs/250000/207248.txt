<DOC>
<DOCNO> 207248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun18.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucizeden öte... Bem depreminden 13 gün sonra sağ kurtarıldı 
</HEADLINE>
<TEXT>

     İran'ın Bem kentinde meydana gelen depremden 13 gün sonra, 57 yaşındaki bir kişi enkazın altından sağ kurtarıldı. 
     İran radyosu, bir arama-kurtarma ekibi tarafından dün gece bulunan adamın sağlık durumunun iyi olmadığını, kentteki bir sahra hastanesine kaldırıldığını duyurdu. 
     13 gün sonra enkaz altından sağ çıkarılan İranlının, olduğu yerde su bulabildiği için hayatta kalabildiği belirtiliyor. 
     Celil adlı 57 yaşındaki İranlının dün gece kurtarıldıktan sonra götürüldüğü Ukrayna sahra hastanesinin Başhekimi Dr. Mehdi Şadnuş, duygularını ''Bu bir mucize'' diyerek açıkladı. 
     ''Depremzedenin hayatta kalmasının açıklanmasının güç olduğunu, ancak oradaki suyun anahtar olarak görüldüğünü'' anlatan Şadnuş, bu suyun nereden geldiğinin bilinmediğini, ancak Celil'in bulunduğu yerdeki evin kalıntılarının hala ıslak olduğunu bildirdi. 
     Hastanede görevli Dr. Muhammed Rıza Tahmasebi de, Celil'in ilk etapta, kendisini enkazdan çıkaran kurtarma ekibine adını söyleyecek kadar bilincinin yerinde olduğunu, ancak birkaç dakika sonra kendinden geçtiğini açıkladı. 
     Tahmasebi, Celil'in çetin koşullara dayanıklılığıyla tanınan Beluci etnik grubundan olduğunu söyledi. 
     Halen tedavi altındaki Celil'in durumu hakkındaysa doktorlar tahminde bulunamıyor. 
     Şadnuş, Celil'in hayatının kurtulmasını ümit ettiklerini belirterek, sağlık durumunu sürekli kontrol ettiklerini, hayatta tutmaya çalıştıklarını, ancak bir garanti veremeyeceklerini söyledi. 
     Verilen bilgiye göre, Bem'e yaklaşık 60 kilometre uzaklıktaki Nermanşir'den olan Celil, tedavi görmek üzere 25 Aralık'ta Bem'e geldi. Geceyi kızkardeşinin evinde geçiren Celil, sabah saatlerinde vuran ve on binlerce kişinin hayatına mal olan şiddetli depremde enkaz altına gömüldü. 
     Celil, yöre sakinlerinin enkaz altında bir kişinin daha olabileceği uyarısı üzerine arama kurtarma ekibince bulundu. 
     
</TEXT>
</DOC>
