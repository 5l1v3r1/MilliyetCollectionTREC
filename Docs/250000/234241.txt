<DOC>
<DOCNO> 234241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur27.html </URL>
<DATE> 2004/04/23/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İmar Bankası soruşturması... Gözaltına alınan 2 kişi serbest bırakıldı 
</HEADLINE>
<TEXT>

     İmar Bankası soruşturması kapsamında gözaltına alınan BDDK üyesi Kemal Çevik ile üst düzey yönetici sekreteri Hülya Ayşe Aksel, serbest bırakıldı. 
     Cumhuriyet Savcısı, Çevik ve Aksel'in sorgulamalarının ardından serbest bırakılmasına karar verdi. 
     İmar Bankası soruşturması kapsamında gözaltına alınan ve savcılık sorgusunun ardından serbest bırakılan BDDK üyesi Kemal Çevik, ''Bir haksızlık telafi edilmiş, adalet yerini bulmuştur'' dedi. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü'ndeki sorgularının tamamlanmasının ardından öğleden sonra Ankara Adliye Sarayı'na getirilen BDDK üyesi Çevik ve üst düzey yönetici sekreteri Hülya Ayşe Aksel, Cumhuriyet Savcısı Abbas Özden tarafından sorgulandı. 
     Çevik, yaklaşık iki saat süreyle Savcı Özden'e ifade verdi. Çevik, savcılık sorgusunun ardından, rüşvete ilişkin tutuklamayı gerektirir somut delil olmadığı gerekçesiyle serbest bırakıldı. 
     Savcı Özden, emniyet ifadesini tekrar eden Aksel'i ise yeniden sorgulamadan serbest bıraktı. 
     Çevik, adliyeden ayrılırken yaptığı açıklamada, yıllardır hukuk devleti ilkesini savunan bir profesör olarak adaletin tecelli etmesinden mutlu olduğunu ifade ederek, ''Bir haksızlık telafi edilmiş, adalet yerini bulmuştur'' dedi. 
     Bazı basın yayın organlarında çıkan haberleri duyduğunu ifade eden Çevik, şunları kaydetti 
     ''Aslında benimle ilgili olay, bağımsız, özerk kuruluşların yöneticilerinin başına her zaman gelebilir. Çünkü çok önemli konularda karar veriyoruz, vereceğiz de... Ama hiçbir zaman hukuk devleti ilkesi prensibinden fedakarlık etmemiş bir kimse olarak, bu mücadeleme devam edeceğim. Bunu engellemek isteyen çevreler vardır ama başarılı olamayacaklardır. Ben, milletimizden, hepinizden bu tür haksızlıklara karşı duyarlı olmayı bekliyorum.'' Çevik, gazetecilerin sorularını ise yanıtlamadı. 
     
     ''BANKACILIK SORUNLARINI GÖRÜŞMÜŞ OLABİLİRİM'' 

     Bu arada, Çevik'in savcılık ifadesinde, İmar Bankası olayı ile ilgili olarak Uzan grubundan rüşvet aldığına ilişkin iddiaları reddettiği öğrenildi. 
     Çevik'in, ifadesinde, Uzan grubu yöneticilerinin e-mail mesajlarında geçtiğini öne sürülen 250 bin euroluk rüşvet iddiasını kabul etmediği, bu olayların kendisi dışında geliştiğini söylediği belirtildi. 
     Uzan grubu üst düzey yöneticileri ile İmar Bankası'na el konulduğu dönemde çok sık telefon görüşmesi yapmasıyla ilgili olarak ise Çevik, ''Ben bankacıyım. Bankacıların her türlü sorunu olabilir. Bankacılık sorunları ile ilgili konuşmalarım olmuş olabilir'' dediği belirtildi. 
     Çevik'e, 3628 sayılı Mal Bildiriminde Bulunulması, Rüşvet ve Yolsuzluklarla Mücadele Yasası'na muhalefet etme suçundan, mal beyanında bulunması için 15 günlük ek savunma süresi verildiği kaydedildi. 
     
</TEXT>
</DOC>
