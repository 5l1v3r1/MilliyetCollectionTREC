<DOC>
<DOCNO> 229019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo12.html </URL>
<DATE> 2004/04/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gaziantepspor'da Denizlispor maçı hazırlıkları... 
</HEADLINE>
<TEXT>

     Evinde konuk ettiği Ankaragücü'nü yenerek, UEFA inadını sürdüren Gaziantepspor, deplasmanda karşılaşacağı Denizlispor'u da yenip hedefe bir adım daha yaklaşmak istiyor. 
     Derbi niteliği taşıyan Denizlispor maçının çok zorlu geçeceğinin bilincinde olan kırmızı-siyahlı ekip, çok yoğun bir hazırlık döneminden geçiyor. 
     Teknik direktör Nurullah Sağlam, AA muhabirine yaptığı açıklamada, zorlu deplasman maçında karşılaşacakları Denizlispor'u yenip, UEFA Kupası hedefine bir adım daha yaklaşmak istediklerini söyledi. 
     51 puanlı Denizlispor'un 3 puan gerisinde bulunan Gaziantepspor'un bu maçı mutlaka kazanması gerektiğini ifade eden Sağlam, şöyle konuştu 
     ''Rakibimiz Denizlispor da UEFA Kupası'na katılabilmek için mücadele veriyor. Bizim hedefimiz de aynı. Eğer galip gelmeyi başarırsak, rakibimizle puanları eşitler, umutlarımızı ilerleyen haftalara taşırız. Tabi ki işimizin kolay olmadığını biliyoruz. Çok zorlu bir 90 dakika bizi bekliyor. 
     Çok yoğun bir hazırlık döneminden geçiyoruz. Futbolcularım, hırslı ve istekli çalışıyor. Ankaragücü galibiyetinin verdiği yüksek moralle çalışmalarımızı tam kadro sürdürüyoruz. Tek düşüncemiz galibiyet, başka bir sonucu düşünmek dahi istemiyoruz.'' Zorlu Denizlispor engelini galibiyetle tamamlamaları durumunda hedeflerine daha kolay ulaşacaklarını belirten Sağlam, şöyle devam etti 
     ''Gaziantepspor, daha önce de iki defa UEFA Kupası'na katılıp, Türk futbolunu Avrupa'da başarı ile temsil etmeyi başaran güçlü bir ekip. Bu sezon da amacımız, UEFA Kupası'na yeniden katılabilmek. Bunun için sezon başından beri mücadele ediyoruz. Eğer, Denizlispor maçından galibiyetle ayrılırsak, büyük bir başarı yakalamış oluruz. Aksi takdirde, işimiz çok zor olur ve rakibimiz konumunda bulunan Denizlispor ile aramızdaki puan farkı 6'ya çıkar.'' 
     
</TEXT>
</DOC>
