<DOC>
<DOCNO> 246415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/yasam/axyas01.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Satanist dehşeti 
</HEADLINE>
<TEXT>


İtalya'da geçen hafta sonu cesetleri bulunan iki gencin, bir satanist ayininde vahşice katledildiği anlaşıldı 

DIŞ HABERLER SERVİSİ 

İtalya'nın kuzeyindeki Busto Arsizio kenti yakınlarında bir ormanlık alanda, son yılların en tüyler ürpertici cinayetinin izleri bulundu. 
Yaklaşık 2 metre derinlikteki bir çukurda bulunan cesetler üzerinde yapılan inceleme sonucu, 19 yaşındaki Chiara Marino'nun kalbine bıçak saplanarak, 16 yaşındaki Fabio Tollis'in de başına sert bir cisimle vurularak öldürüldüğü belirlendi. Son olarak Ocak 1998'de görülen 'Beast of Satan' Şeytanın Hayvanları adlı rock grubu üyesi Marino ve Tollis'i, 'şeytana insan kurban etmek için' öldürdükleri şüphesiyle, aynı gruptan 4 kişi tutuklandı. Davaya bakan ve "Kariyerim boyunca böyle bir şeyle karşılaşmadım" diyen sulh yargıcı Antonio Pizzi, incelemeleri sonrası, "Chiara ve Fabio, belirli ayinlerin yapıldığı bir ritüelin sonunda öldürülmüş" açıklamasında bulundu. 

Kokain ve dolunay 
İtalyan medyasında çıkan haberlerde de iki gencin kokainin etkisinde yapılan bir ayin sırasında dolunayın altında öldürüldüğü öne sürüldü. Gazetelerde, Marino'nun odasının keçi kafatası ve siyah mumlarla dolu olduğu yazıldı. Görgü tanıkları da, Tollis'in, Marino'nun kurban edilmesine engel olmaya çalıştığı için öldürüldüğünü söylediler. 
Katolik İtalya'da, satanist cinayet haberlerinin basında yer almasıyla halkı da korku sardı. Yetkililer, aileleri ülkede hızla yayılan anti - Hıristiyan inançlara karşı uyanık olmaları yolunda uyardı. 


</TEXT>
</DOC>
