<DOC>
<DOCNO> 230790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/guncel/agun.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hep güldürmüştü, giderken ağlattı... 
</HEADLINE>
<TEXT>

   Şevket Sabancı, ağabeyi Sakıp Sabancı'yı, "Ben bütün aile ve yanılmıyorsam bütün millet adına sana nur içinde yat diyorum" sözleriyle uğurlarken herkes ağlıyordu 
      
   Tedavi gördüğü Amerikan Hastanesi'nde geçen cumartesi günü vefat eden Sakıp Sabancı çiçekler, alkışlar ve gözyaşlarıyla toprağa verildi. Sabancı'nın cenazesi, Atlı Köşk'ten saat 10.00'da alınarak devlet töreninin yapılacağı Sabancı Center'a getirildi. "Ti" borusu eşliğinde 1 dakikalık saygı duruşunun ardından ilk konuşmayı Sabancı Holding CEO'su Celal Metin yaptı. Metin, insanlar yaşadıkça 'Sakıp Ağa'nın' da yaşamının devam edeceğini söyledi. 
   Daha sonra Sabancı'nın hayatta kalan iki kardeşinden biri olan Şevket Sabancı, aile adına yaptığı konuşmasının bir bölümünde hem kendi ağladı, hem de holding bahçesinde bulunanları ağlattı. Şevket Sabancı, "... Ben bütün aile ve yanılmıyorsam bütün millet adına sana 'Ey ağabeyim, nur içinde yat, sana Allah'tan rahmetler diliyorum' diyorum" diye konuştu. 
   
   'Bir gönül adamını kaybettik' 
   Başbakan Vekili Dışişleri Bakanı Abdullah Gül de, "Halkımız kendini anlayan, onun diliyle konuşan evladını, ülkemizin en büyük hayırseverini ve bir gönül adamını kaybetmiştir" dedi. 
   İstanbul Müftüsü Prof. Dr. Mustafa Çağrıcı, Farabi'nin "İyi bir insan öldüğünde ona ağlamayın. Asıl onu kaybeden topluma ağlayın" sözünü hatırlattı. Ardından cenaze, Fatih Camii'ne uğurlandı. Namazın ardından Sabancı'nın cenazesi askerlerin omuzlarında camiden çıkarıldı. 
   Sabancı'yı taşıyan cenaze arabası 15.00'te Zincirlikuyu Mezarlığı'na geldi. Sabancı'nın cenazesi dualar eşliğinde toprağa verildi. 
   
   Vatandaşlar camiye akın etti 
   Sabancı'nın cenaze namazının kılınacağı camiyi erken saatlerden itibaren binlerce vatandaş doldurdu. Vatandaşlar üst araması yapıldıktan sonra içeri alındı. 
   
      Halk yollara döküldü 
   Cenaze arabasına konulan Sabancı'nın naaşı 1. Ordu Onur Kıtası ve Askeri Bandosu'nun eşliğinde cenaze marşıyla Fevzipaşa Caddesi'nde ihtiram yürüyüşü ile Akdeniz Caddesi'ne kadar götürüldü. Bakanlar ve aile de cenaze aracını bir süre takip etti. Vatandaşlar gözyaşlarıyla Sabancı için dua etti. 
   
   Askerler dua etti 
   Fatih Camii'nde Sabancı'nın naaşının her iki tarafında birer asker nöbet tutarken, birer asker de Sabancı'nın fotoğrafını ve "Devlet Üstün Hizmet Madalyası" beratını taşıdı. Tören kıtası askerleri Sabancı için dua etti. 
   
   2500 polis görev yaptı 
   Cenaze töreni nedeniyle İstanbul Emniyet Müdürlüğü'ne bağlı 2500 polis görev yaptı. Polis Atlı Köşk, Sabancı Center, Fatih Fevzipaşa Caddesi olmak üzere 4 ayrı noktada olağanüstü güvenlik önlemleri aldı. Bu noktalarda çevre binaların çatılarına ve minarelerin şerefelerine keskin nişancılar yerleştirildi. Polislerinin yanı sıra özel güvenlik elemanları da tedbir aldı. 
   
   Aile fertleri taziyeleri kabul etti 
   Cami avlusunda aile fertleri için kurulan üstü kapalı platformda Sakıp Sabancı'nın eşi Türkan, kızları Dilek ve Sevil Sabancı, kardeşleri Şevket ve Erol, yeğenleri Ali, Ömer, Demir, Mehmet ve Güler Sabancı ile ailenin diğer fertleri, protokolde yer alanların taziyelerini kabul etti. 
   
   
   
</TEXT>
</DOC>
