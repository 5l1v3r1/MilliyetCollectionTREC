<DOC>
<DOCNO> 207974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur36.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"20 yıl önceki söylemlerimizi paketleyip halkın önüne koyuyorlar" 
</HEADLINE>
<TEXT>

     ANAP Genel Başkanı Nesrin Nas, ''Ak Parti, bizim 20 yıl önceki söylemlerimizi paketleyip halkın önüne koyuyor'' dedi. 
     Seçim gezilerini sürdüren ANAP Genel Başkanı, Antalya'nın Alanya ve Gazipaşa İlçeleri'nde partisinin ilçe teşkilatlarını ziyaret etti. 
     Alanya'da yaptığı açıklamada, Türkiye'de en büyük atılımları ANAP'ın gerçekleştirdiğini söyleyen Nas, şöyle devam etti 
     ''Türkiye'nin bir bahar temizliğine ihtiyacı var. Bu temizliği 1980'de kim yaptıysa yine o yapabilir. 1980'de bunu biz yaptık ve aynı kadro yine bizde mevcut. AK Parti, bizim 20 yıl önceki söylemlerimizi paketleyip halkın önüne koyuyor. Bizim 20 yıl önceki planlarımızı bunlar 20 yıl sonra anladılar. Bizim 20 yıl önce söylediklerimiz yeniden keşfedildi. Biz 20 yıl önce, Halka hizmet, hakka hizmet demiştik. 20 yıl önce İfade, din ve vicdan özgürlüğünün önünü açmak gerekir demiştik. Şimdi bunlar konuşuluyor. Bir siyasetçi olarak da bu beni memnun ediyor. Çünkü biz bunları 20 yıl önce söylemiştik.'' 
     
     ''İTTİFAK YETKİSİ TEŞKİLATLARIN'' 
     Gazetecilerin, ''ANAP'ın DYP yada başka bir partiyle yerel seçimlerde ittifak yapıp, yapmayacağı'' yolundaki sorusu üzerine de Nas, ''Genel Merkez düzeyinde bizim böyle bir çalışmamız yok. Seçim ittifakı konusunu il ve ilçe teşkilatlarımıza bıraktık. İl ve ilçe başkanlarımız kendi bölgelerinin menfaatleri doğrultusunda böyle bir ittifaka gidebilir. Biz her zaman yerinden yönetimden yanayız. Bu konuda il ve ilçe teşkilatlarımızın kararlarına saygı duyarız. Ankara'da oturarak halk adına karar vermek doğru değil'' yanıtını verdi. 
     Nas, gazetecilerin, ''Alanya Belediye Başkanı Hasan Sipahioğlu'nun adaylığını ilan edip, etmeyeceğine'' ilişkin sorusu üzerine, Sipahioğlu'na dönerek, ''Edelim mi Hasan'' dedi. 
     Bu arada söz alan Alanya Belediye Başkanı Sipahioğlu, ''Biz ANAP döneminde Alanya'ya çok hizmet aldık. Müsaade edin de bu kötü dönemde partimizi bir kez de biz taşıyalım'' diye konuştu. 
     ANAP Genel Başkanı Nas, Gazipaşa İlçesi'ndeki gezisinde de eski ilçe başkanı Deniz Bilgiç'in belediye başkan adaylığını açıkladı. 
     
</TEXT>
</DOC>
