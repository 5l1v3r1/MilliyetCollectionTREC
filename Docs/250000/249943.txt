<DOC>
<DOCNO> 249943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko17.html </URL>
<DATE> 2004/06/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Genel Müdür Tuncer Petrol Ofisi'nin hedeflenen cirosu 6 milyar dolar 
</HEADLINE>
<TEXT>

     Petrol Ofisi Genel Müdürü Ertuğrul Tuncer, şirketin bu yıl hedeflenen cirosunun yaklaşık 6 milyar dolar olduğunu söyledi. 
     Tuncer, şirket üst düzey yöneticileriyle birlikte düzenlediği sohbet toplantısında, Petrol Ofisi'nin yeni ürünleri Protech 98 Plus ve Prodizel Euro Plus'un tanıtımının yanı sıra şirket ve sektöre ilişkin değerlendirmelerde bulundu. 
     Akaryakıt dağıtımının, devlete yaklaşık 16.8 milyar dolarlık vergi katkısı sağlayan, vergi gelirlerinde yüzde 20 paya sahip bulunan bir sektör olduğunu belirterek, Petrol Ofisi'nin dünyanın dev şirketlerinin de aralarında yer aldığı sektörde, yaklaşık yüzde 35 pazar payı ile lider konumda olduğunu anlattı. 
     Şirketin yüzde 51'inin 2000 yılında özelleştiğini ve geçen sürede bir özelleştirme başarısı sağlandığını belirten Tuncer, özelleştiği döneme kadar sürekli kan kaybeden ve içi boşalan şirketin kötü gidişinin değiştirildiğini kaydetti. 
     Tuncer, karlı büyümeyi hedeflediklerini ve bu yılın ilk 3 aylık sonuçlarında da bunun görülebileceğini ifade ederek, ''Ciro olarak Tüpraş'tan sonra ikinci büyük şirket. Bu yılki hedeflenen cirosu yaklaşık 6 milyar dolar'' diye konuştu. 
     Petrol Ofisi'nin büyüklüğünün ülke sınırlarının dışına da taştığını kaydeden Tuncer, Güneydoğu Akdeniz'de Petrol Ofisi'nden daha büyük bir dağıtım şirketinin olmadığını kaydetti. 
     
     ''LİKİT VARLIKLARI 600 MİLYON DOLARIN ÜSTÜNDE'' 
     Bu yılın ilk 3 aylık döneminde 109 trilyon lira net kar sağladıklarını belirten Tuncer, şirketin, İş-Doğan ile birleşme tarihinde 1.4 milyar dolar olan toplam kredi borçlarının Mart ayı sonu itibariyle 889 milyon dolara gerilediğini açıkladı. 
     Tuncer, ''Petrol Ofisi'nin piyasadan 400 milyon dolarlık kısa vadeli alacakları var. Her an depolarda 200 milyon dolarlık stoğu var. Likit varlıkları 600 milyon doların üstünde. Böylesine bir şirketin piyasada her zaman 500-600 milyon dolarlık krediyle çalışması gayet doğal bir yapıdır'' dedi. 
     Yılın ilk 5 ayında sektördeki satışlara bakıldığında, motorinde yüzde 11'lik, benzinde ise yüzde 2'lik bir büyüme yaşandığını anlatan Tuncer, kurşunsuz benzinin yüzde 21 büyüme gösterdiği bu dönemde, süper benzinde yüzde 24 düşüş olduğunu belirtti. 
     Tuncer, ''Ülkedeki ekonomik konjonktürün iyiye gidişi, talebin artmasındaki en büyük etkenlerden bir tanesi'' diye konuştu. 
     
</TEXT>
</DOC>
