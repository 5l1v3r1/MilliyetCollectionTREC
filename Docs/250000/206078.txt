<DOC>
<DOCNO> 206078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur19.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Sirmen İstanbul'dan adaylık için talebim oldu 
</HEADLINE>
<TEXT>

     CHP Kocaeli Milletvekili Sefa Sirmen, İstanbul Büyükşehir Belediye Başkan adaylığı için talepte bulunduğunu belirtti. 
     Sirmen, partisinin Merkez İlçe Örgütü'nde yaptığı basın toplantısında, son günlerde İzmit Büyükşehir Belediye Başkan adayı olacağı yönünde haberler yayıldığını, ancak bunun asılsız olduğunu söyledi. 
     İzmit Büyükşehir Belediye Başkanlığı döneminde önemli hizmetlerde bulunduğunu ifade eden Sirmen, tekrar bu göreve aday olmasının söz konusu olmadığını bildirdi. 
     İstanbul Büyükşehir Belediye Başkanlığı adaylığına ilişkin haberleri de değerlendiren Sirmen, şunları kaydetti 
     ''İstanbul Büyükşehir Belediye Başkanlığı önemli bir görevdir ve bu görev için talebim oldu. Genel Başkanımız ile yaptığım görüşmede aday olmak istediğimi söyledim. Partim değerlendirmeyi yapıyor. Kabul edilirse, aday olacağım.'' Alt kademe belediyeleri Bekirpaşa ve Saraybahçe'nin, İzmit Belediyesi adı altında birleştirilmesi gerektiğini savunan Sirmen, ''Kimse koltuğunu halkın çıkarları önüne koymamalıdır, tek belediye bütün sorunları çözer'' dedi. 
     
</TEXT>
</DOC>
