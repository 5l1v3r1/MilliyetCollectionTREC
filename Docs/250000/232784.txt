<DOC>
<DOCNO> 232784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko05.html </URL>
<DATE> 2004/04/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sarar, Çin'de fabrika kuracak... 
</HEADLINE>
<TEXT>

     Sarar Hazır Giyim ve Tekstil A.Ş. Yönetim Kurulu Başkanı Cemalettin Sarar, taklitleri yapılan Sarar'ın gerçeğini üretmek ve dünya markalarıyla yerinde rekabet etmek için, Çin'e fabrika kuracaklarını söyledi. 
     Sarar, değişen ekonomik şartların rekabeti de beraberinde getirdiğini belirterek, dünyada marka olmuş firmaların müşterinin ayağına hizmet götürmeye başladığını kaydetti. 
     Çin'e fabrika kurmalarındaki en önemli etkenin pazarın büyüklüğü ve ucuz iş gücü olduğunu ifade eden Sarar, şöyle konuştu 
     ''Dünyanın en büyük firmalarının Çin'de fabrikaları var. Sarar da orada olacak. Taklitleri yapılan Sarar'ın gerçeğini üretmek ve dünya markalarıyla yerinde rekabet etmek için Çin'e fabrika kuracağız. Fabrika başta Çin olmak üzere dünya pazarına hitap edecek. Başkent Pekin yakınlarındaki Organize Sanayi Bölgesi'ne kuracağımız fabrikada bin kişi çalışacak. Sarar kalitesini yakalamak için ilk etapta Türkiye'den mühendis ve işçi götüreceğiz.'' Sarar, kardeşleri Sebahattin ve Celalettin Sarar'ın Çin'e giderek araştırma yaptığını anlatarak, yasal işlemlerin ve şirket kurma çalışmalarının devam ettiğini bildirdi. 

     
</TEXT>
</DOC>
