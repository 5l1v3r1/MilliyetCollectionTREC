<DOC>
<DOCNO> 225598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur22.html </URL>
<DATE> 2004/03/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Eyüboğlu "Özel okullardan alınan KDV kaldırılsın" 
</HEADLINE>
<TEXT>

     Özel Okullar Derneği Başkanı Rüstem Eyüboğlu, özel okul ücretlerinden alınan KDV'nin kaldırılmasını veya indirilmesini isteyerek, ''6 seneden beri ısrarla üzerinde durduğumuz KDV'nin kaldırılması ya da ekmek gibi yüzde 1'lere indirilmesi gerekir'' dedi. 
     Ataşehir'deki Özel Okullar Derneği'nde basın toplantısı düzenleyen Eyüboğlu, 1965 yılından bu yana yürürlükte olan 625 sayılı Özel Eğitim, Öğretim Kurumları Yasası'nda yapılması istenen değişikliklerle ilgili 2000 yılında hükümete yasa taslağı sunduklarını, ancak konunun bugüne kadar gündeme getirilmediğini söyledi. 
     Özel eğitim kurumlarının 1965 yılında kabul edilen yasayla yönetilmesinin zor olduğunu ifade eden Eyüboğlu, sektörün o günden bugüne kadar geliştiğini, bu kapsamda da yasanın gündeme getirilmesini beklediklerini bildirdi. 
     Özel okul ücretlerinden alınan KDV ile ilgili isteklerini de yineleyen Eyüboğlu, şöyle dedi 
     ''6 seneden beri ısrarla üzerinde durduğumuz KDV'nin kaldırılması ya da ekmek gibi yüzde 1'lere indirilmesi gerekir. Çünkü, eğitim sağlık, ekmek kadar önemli. Ayrıca, KDV'nin düşürülmesi okulların değil, sadece velilerin yararlanacağı bir konu. Birtakım vergi muafiyetleri de söz konusu. Bu konularda hep söz veriliyor ama yapılamıyor.'' 
     
     ''OKUL ÖNCESİ EĞİTİM KAMPANYASI'' 
     Rüstem Eyüboğlu, okul öncesi eğitimin önemine de işaret ederek, ''Okul Öncesi Eğitim Kampanyası'' başlatacaklarını açıkladı. 
     Avrupa'da okul öncesi eğitimin yüzde 80, Türkiye'de ise yüzde 9 seviyelerinde olduğuna dikkati çeken Eyüboğlu, ''Okul öncesi eğitim, bir ülkenin geleceğini temsil eder. 3-6 yaş arası, öğrenme için çok önemlidir. Bu yaşlar, kişinin her şeyi öğreneceği yaşlardır. Bir ülkenin geleceği, 3-6 yaş arasında verilen eğitimdir'' diye konuştu. 
     Ülke çocuklarının, bu yaşlarda eğitim almaları halinde siyaset, ekonomi ya da hangi dalda meslek seçerlerse seçsinler başarılarının artacağını vurgulayan Eyüboğlu, ''3-6 yaş arasındaki çocuklar okula gönderilirse, Cumhuriyetin 100. yılında, yani 2023 yılında yeni bir Türk insanı yetiştirirsiniz. Bir ülkenin kurtuluşunu okul öncesi eğitimde görüyorum'' dedi. 
     Bu nedenle okul öncesi eğitim veren kurumları çoğaltacaklarını anlatan Eyüboğlu, söz konusu kurumların fiyatlarını da en az düzeye indirmeye çalışacaklarını belirtti. 
     Eyüboğlu, ''Birbirini seven, paylaşmayı bilen toplum olacak. Bugün başlarsak, 2023 yılında güzel bir nesil olacak'' diye konuştu. 
     
     ÜNİVERSİTE SINAVLARI VE ÖZEL OKULLAR 
     Özel Okullar Derneği Başkanı Rüstem Eyüboğlu, Türk milli eğitiminde özel okulların yerinin karıştırıldığını da kaydederek, özel okulların topyekün ''özel okullar'' şeklinde değerlendirilmesinin yanlış olduğunu söyledi. 
     Klasik liseler, fen liseleri, Anadolu liseleri ve yabancı dil ağırlıklı liseler şeklindeki resmi okulların karşılıklarının özel okullarda bulunduğunu ve bunların birbirleriyle karşılaştırılması gerektiğini anlatan Eyüboğlu, ''Bizim her okulumuzda bunların 4'ü de, 2'si de, teki de bulunabilir'' dedi. 
     Özel okulların milli eğitimin bir alternatifi değil, parçası olduğunu dile getiren Eyüboğlu, son 5 yılın ÖSS başarı grafiğine göre resmi liselerin yüzde 11.35, yabancı dil ağırlıklı lise ve özel liselerin yüzde 40.37, Anadolu liselerinin yüzde 55.27, fen liselerinin yüzde 78.72, özel liselerin yüzde 46.18, yabancı dille eğitim yapan özel liselerin yüzde 64.58, özel fen liselerinin de yüzde 76.58 başarı gösterdiğini bildirdi. 
     Eyüboğlu, resmi liselerin başarı oranının düşük olduğunu ifade ederek, ''Artık bu ülkeden düz liselerin kalkması gerekiyor. Bu okullarda bu ülkenin çocukları okuyor. Bu eğitim sistemiyle ülkenin gençliği sağlıklı olmayacak'' dedi. 
     Resmi liselerde son 5 yılda ÖSS başarısının sürekli düşüş gösterdiğini kaydeden Eyüboğlu, 1999 yılında yüzde 16.32 olan oranın 2003 yılında yüzde 8.55'e kadar gerilediğine işaret etti. 
     ''Yabancı dille ya da yabancı dil ağırlıklı eğitim yapılan okulların Türkçe'yi bozduğu'' şeklindeki iddiaların da doğru olmadığını savunan Eyüboğlu, istatistiklere göre bu okullardaki Türkçe başarı oranının diğer okullardan daha yüksek olduğunu sözlerine ekledi. 
     
     ÖZEL OKULLAR SINAVI 30 MAYIS'TA 
     Özel Okullar Derneği Sınav Yürütme Kurulu Başkanı Yusuf Tavukçuoğlu da, 2003 yılında 7 ilde 52 okulda yapılan Özel Okullar Sınavı'nın, bu yıl 30 Mayıs tarihinde 15 ilde 90 okulda gerçekleştirileceğini ve 3 bin 559 öğrenciye kontenjan ayrıldığını söyledi. 
     Tavukçuoğlu, 1999 yılında 1750, 2000'de 4 bin 803, 2001'de 15 bin 293, 2002'de 13 bin 908, 2003'te 15 bin 008 öğrencinin sınava girdiğini, bu yılki sınava ise 21 bin 503 öğrencinin katılacağını bildirdi. 
     
</TEXT>
</DOC>
