<DOC>
<DOCNO> 217268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur49.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova belediye Başkanı Koçal,bağımsız aday 
</HEADLINE>
<TEXT>

     Yalova'da, AK Parti Belediye Başkan Aday Adayı olan, ancak aday gösterilmeyen Belediye Başkanı Yakup Koçal, düzenlediği bir toplantıyla bağımsız adaylığını açıkladı. 
     Ergün Düğün Salonu'nda düzenlediği ve ''İlk vuruş'' adını verdiği toplantıya eşi Suna Koçal ile birlikte katılan başkan Koçal, DYP'den kendisine rakip olan, eski Çalışma ve Sosyal Güvenlik Bakanı Yaşar Okuyan'a sert eleştirilerde bulundu. Başkan Koçal, depremden çıkmış olan Yalova'ya en zor 5 yılında sahip çıktığını belirterek, yok edilmek istendiğini savundu. 
     Koçal, bir süre önce Yaşar Okuyan'ın kendisini DYP'ye çağırdığını söyleyerek, ''Projelerimizi hayata geçiremeyeceğimiz için kabul etmedim. Ama bir kin, bir yok etme planı var'' dedi. 
     Depremden sonra Gölcük'e sadece kanalizasyon için 70 trilyon lira geldiğini söyleyen Koçal, ''Yalova'nın ise 4 yıllık bütçesi 41 trilyon liradır. Hep umutla sustuk, hatta koskoca bulvara adını verdik. Onun parasını olsun Ankara'dan sağlar dedik ama 2 trilyon liraya mal olan bulvarı, sizin vergilerinizle yaptık'' diye konuştu. 
     Koçal, 28 Mart'ta Yalova'da sadece belediye başkanlığı seçimi yapılmayacağını ifade ederek, ''Demokrasi seçimi de yapılacak. Öyle projeler hazırladık ki, bunları hayata geçirirken iktidarla birlikte olalım istedik. Bizi aldatmaya, kandırmaya yönelik hareketlerin cevabını Yalovalılar'ın sandıkta vereceğine eminim'' diye konuştu. 
     
</TEXT>
</DOC>
