<DOC>
<DOCNO> 244965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun43.html </URL>
<DATE> 2004/06/03/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Bush Avustralya'nın Irak'tan çekilmesi felaket olur... 
</HEADLINE>
<TEXT>

     ABD Başkanı George Bush, Avustralya'nın Irak'tan askerlerini çekmesinin ''felaket'' olacağını söyledi. 
     Beyaz Saray'da Avustralya Başbakanı John Howard'la görüştükten sonra basın toplantısı yapan Bush, Avustralya'da ana muhalefet partisinin 850 askeri Noel'den önce Irak'tan çekme kararı aldığını anımsatarak, ''Seçimleri muhalefet kazanırsa bu felaket olur...'' dedi. 
     Bush, ''Avustralya gibi büyük bir ülkenin liderinin çekiliyoruz demesi felaket olur'' ifadesini kullandı. 
     Daha sonra söz alan Howard ise ''Irak'ta askeri birliklerini muhafaza edeceklerini'' söyledi. Howard, ''Avustralya askerlerine verilen savunma görevi yerine getirilene kadar Irak'ta kalacaklarını'' kaydetti. 
     Muhalefetteki İşçi Partisi, ekim ya da kasımda yapılacak seçimleri kazanırsa Irak'tan çekilmeyi taahhüt etmişti. 
     
</TEXT>
</DOC>
