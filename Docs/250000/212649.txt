<DOC>
<DOCNO> 212649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/spor/spo02.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Ayağımız yere basmalı 
</HEADLINE>
<TEXT>

   Trabzonspor karşısında sadece üç puan kazanıldığını söyleyen Daum, "Yakaladığımız bir başarı yok. Türkiye Kupası ve lig şampiyonluğunun garantisi de bulunmuyor" dedi 
      
   'Çok çalışmalıyız' 
   TRABZONSPOR karşısında kazanılan galibiyete sevinen Fenerbahçe Teknik Direktörü Daum, futbolculara ve taraftara uyarılarda bulundu. Sadece üç puan elde ettiklerini, kazanılan başka birşeyin olmadığını vurgulayan Alman teknik adam, "Henüz hiçbir şeyi başarmış değiliz. Yakaladığımız bir başarı da yok. Türkiye Kupası ve lig şampiyonluğunun garantisi de bulunmuyor. Bu iki hedefe ulaşmak için çalışmalı, çalışmalı ve çalışmalıyız. Ayağımız yere basmalı" dedi. 
   
   'Türkler söyleyebilir ' 
   DAUM, basın mensuplarının Beşiktaş ile yaptıkları yarıştaki avantaj ve dezavantajları sorması üzerine, "Tabelada üçüncü sırada bulunan ekibe göre bir avantaj sağladık. Ancak şampiyonluk için birşey söylemek erken. Türkler'in bir duygusallığı vardır. Bunu söyleyebilir. Ancak ben bu konuda şimdilik yorum yapmak istemiyorum" dedi. Alman hoca, Servet ile olan sorunu da saklamayacağını söyleyerek, "Aile içindeki problemleri aile içinde çözeceğiz" diye konuştu. 
   
   Futbolu beğendi 
   TRABZON maçının zor geçeceğini umduğunu vurgulayan Alman çalıştırıcı, "Ancak takımım taktiksel olarak istediğimi sahaya çok iyi yansıttı. Kendi sahamızda taraftarımız daha atak ve ofansif bir futbol bekliyor. Ama takım içinde bu kadar ofansif oyunu sahaya yansıtacak oyuncumuz olmadığını görmemiz gerekir" diye konuştu. Van Hooijdonk'u da öven Daum, onu şöyle tanımladı "Kendisi fazla koşmayıp, pres yapmıyor. Ama maçın kader anında attığı golle klasını belli etti." 
   
   
</TEXT>
</DOC>
