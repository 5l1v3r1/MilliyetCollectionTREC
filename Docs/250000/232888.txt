<DOC>
<DOCNO> 232888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo29.html </URL>
<DATE> 2004/04/19/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Dinç Elazığspor'un kurtulması imkansız, takım küme düştü... 
</HEADLINE>
<TEXT>

     Elazığspor Kulübü Basın Sözcüsü Aziz Dinç, Elazığspor'un kurtulmasının artık imkansız olduğunu belirterek, takımın küme düştüğünü söyledi. 
     Dinç, AA muhabirine yaptığı açıklamada, Bursaspor maçının hazırlıklarının başladığını belirterek, her şeye rağmen sahaya çıkıp mücadele edeceklerini bildirdi. 
     Gelinen noktanın kendilerini üzdüğünü ifade eden Dinç, şöyle dedi 
     ''Elazığspor'un kurtulması artık imkansız, takım küme düştü. Biz iyi niyetle 16 Kasım 2003 tarihinde yönetime gelmiştik. Amacımız beliydi ama olmadı. Bu saatten sonra yapacak bir şey yok. Yönetime talip olmak isteyen olursa olağanüstü kongre kararı alırız, olmazsa, olağan kongremizi 1 Haziran'da yapacağız.'' Bugüne kadar takımın çok iyi mücadele ettiğini, ancak hedeflerine ulaşamadıklarını kaydeden Dinç, yeni oluşacak yönetime her zaman destek vereceklerini sözlerine ekledi. 
     
</TEXT>
</DOC>
