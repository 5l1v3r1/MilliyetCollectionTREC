<DOC>
<DOCNO> 241531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/ekonomi/aeko.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunmada yerli tercihi 
</HEADLINE>
<TEXT>


Savunma Sanayii Müsteşarı Murad Bayar, yeni savunma sanayii stratejisinde Türkiye'nin kendi geliştirdiği tasarım ve üretime ağırlık verileceğini söyledi 


Modern tank, taarruz - taktik - keşif helikopteri ve insansız hava araçları projelerinde mevcut ihaleleri iptal eden Savunma Sanayii Müsteşarlığı yerli üretim ve tasarımlara yoğunlaşacak. 
Savunma Sanayii Müsteşarı Murad Bayar tank üretiminin, ya özgün olarak geliştirilebileceğini ya da diğer ülkelerle ortak geliştirileceğini belirtti. Ortak üretime gidilmesi halinde, bunun, Pakistan, Güney Kore gibi, savunma sanayiinde Türkiye ayarında ülkelerle yapılacağını belirten Bayar, yerli firmaların bazılarının tasarım, bazılarının üretim boyutuyla işin içine gireceğini söyledi. Bayar, yeni tank üretimine kadarki süreçte, Türk Silahlı Kuvvetleri'nin eski Doğu Bloku ülkelerinden, kullanılmış tank alarak bu ihtiyacını karşılayabileceğini belirtti. 
Savaş helikopterinin yine dışarıdan alınacağını belirten Bayar, şöyle konuştu "Helikopterlerin platformları 30 - 40 sene yaşıyor. Ama üzerindeki elektronik sistemlerin teknolojisi 5 - 6 yılda bir değişiyor. Eğer uçuş ve silah sistemlerine ilişkin entegrasyonu siz yapmadıysanız, bunun anahtarı da sizde olmuyor. Yeni ihalede biz, 'tamam helikopteri alacağım ama üzerindeki kritik sistemleri ben entegre edeceğim' diyeceğiz." 

Yerlide KDV kaldırılacak 
Stratejik alanlarda Türkiye'nin yerli üretim tercihine yöneleceğini vurgulayan Bayar, örnek vererek, "İnsansız hava aracını tamamen kendimiz tasarlayarak, üretebiliriz" dedi. Bayar, savunma sanayiinin, denizcilikte de her tür gemi üretimini yapabilecek kapasiteye geldiğini söyledi. 2010 ve sonrası için Türk Hava Kuvvetleri'nin, yeni savaş uçağı projesinin bulunduğunu da belirten Bayar, Türkiye'nin, iki sene içinde, bu projenin geliştirme fazından, üretim fazına dahil olabileceğini kaydetti. İthal edilen savunma ürünlerinden KDV alınmazken, yerli ürünlerin üzerine KDV konulduğunu belirten Bayar, başvuruları üzerine, Maliye Bakanlığı'nın, yeni KDV düzenlemesinde, bu durumu düzelteceğini belirtti. 

'ABD, tek alternatif değil' Bayar, Türkiye'nin, ortak üretim tercihinde, kendi ayarında ülkeler seçmesinin önemli olduğunu vurgularken, Asya ülkeleriyle işbirliğine gitmesinin, bu ülkelerle siyasi çatışmasının bulunmaması açısından tercih edilebilir bir unsur olabileceğini kaydetti. 
Türkiye'nin 10 sene öncesine kadar ABD dışındaki alternatiflere pek bakmadığını hatırlatan Bayar, şimdi, Avrupa'da, Rusya'da, İsrail'de ve eski Doğu Bloku ülkelerinde başta olmak üzere, Türkiye'nin Brezilya'ya kadar savunma sanayii alternatiflerinin bulunduğunu bildirdi. 


</TEXT>
</DOC>
