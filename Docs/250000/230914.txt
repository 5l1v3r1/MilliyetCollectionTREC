<DOC>
<DOCNO> 230914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun60.html </URL>
<DATE> 2004/04/13/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Avrupa Parlamentosu, Kıbrıs karar tasarısını oylayacak... 
</HEADLINE>
<TEXT>

     Avrupa Parlamentosu Dışişleri Komisyonu AFET yarın Kıbrıs konusunda bir karar tasarısını oylamaya sunarken, BM Genel Sekreteri Kofi Annan'ın Kıbrıs Özel Temsilcisi Alvaro de Soto'nun da parlamenterlere bilgi vermek üzere Brüksel'e geleceği öğrenildi. 
     AFET'te yarın tartışıldıktan sonra oylanarak kabul edilmesi beklenen karar tasarısında, Kıbrıslı Türk ve Rumlara uzlaşma çağrısı yapılıyor. 
     Tasarıda, Kıbrıs'ta birleşme sağlayacak tüm çabalara destek verildiği belirtilerek, ''özellikle'' İsviçre'de ortaya koyulan son Annan planına verilen destek üzerinde duruluyor ve olası bir uzlaşmanın iki tarafı da tamamen tatmin edemeyeceğinin bilincinde olunduğu ifade ediliyor. 
     Karar tasarısında, 24 Nisan'da iki ayrı referandumla halkların onayına sunulacak son plan, ''uzun süren çatışmalardan birine son verecek ve diğer bazı uluslararası sorunlar açısından da örnek teşkil edecek bir tarihi uzlaşma belgesi'' olarak nitelendiriliyor. 
     Annan planının son şeklinin, birleşmiş bir Kıbrıs'ın AB kurumlarında tek sesli olarak kendini ifade edebileceği güvencesi getirdiği savunulan tasarıda, bu planda kalıcı derogasyonlar bulunmadığının not edildiği de belirtiliyor. 
     Plandaki son derece karmaşık bazı unsurlar konusunda Kıbrıs halkının çok sayıda sorusu olmasının anlayışla karşılandığı belirtilen tasarıda, bu planın uygulanması sırasında, gelecekte karşılaşılabilecek olası sorunların AB kurumlarının da yardımıyla çözülebileceğine olan inanç dile getiriliyor. 
     AB Komisyonu'nun barış ve uzlaşma sürecine desteği üzerinde de durulan karar tasarısında, AB Komisyonu üyesi Günter Verheugen'in, ''Annan planı ile çözümsüzlük arasında bir tercihin söz konusu olduğu'' görüşü paylaşılarak, Kıbrıslılar bu ''tarihi fırsatı'' yakalamaya davet ediliyor. 
     Tasarıda, AB'nin mali destek sözleri de hatırlatılırken, Brüksel'de başlatılacak Uluslararası Bağışçılar Konferansı bir ''dayanışma sinyali'' olarak nitelendiriliyor. 
     Söz konusu karar tasarısı, gelecek hafta, Strasbourg'da, Avrupa Parlamentosu Genel Kurulu'nun onayına sunulacak. 
     Öte yandan, de Soto'nun yarınki AFET toplantısında konuşması ve soruları yanıtlaması bekleniyor. 
     
</TEXT>
</DOC>
