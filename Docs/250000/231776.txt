<DOC>
<DOCNO> 231776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur14.html </URL>
<DATE> 2004/04/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ali öğretmen 25 yıldır dünyaya küs yaşıyor 
</HEADLINE>
<TEXT>

     Kahramanmaraşlı öğretmen Ali Ulufer'in 25 yıldır yaşadığı dram, 28 Mart seçimlerinde oy kullanmak için sokağa çıkınca fark edildi. 
     Dumlupınar Mahallesi'ndeki bir evde yaşlı annesiyle birlikte ''dünyaya küs'' yaşayan, dışarı çıkmak bir yana odasının penceresinin açılmasına dahi izin vermeyen Ali Ulufer'in yıllardır kesilmeyen sakalı göbeğine kadar ulaştı. 
     85 yaşındaki anne Hatice Ulufer, birlikte yaşadığı 48 yaşındaki oğlu Ali Ulufer'in Kahramanmaraş'taki bir okulda Türkçe öğretmenliği yaptığı sırada, babasını, bu acı olayın hemen ardından 2 yeğenini kaybettiğini belirterek, ''Yaşadığı acılara dayanamadı. Okulda geçirdiği bir rahatsızlık sonrası eve getirilen oğlum hayata ve insanlara küstü, içine kapandı, dışarı çıkmaz oldu'' dedi. 
     Kendisinin de yıllardır oğluyla birlikte derin acılar yaşadığını kaydeden Hatice Ulufer, şunları anlattı 
     ''Oğlumun yaşadığı ızdırabın çaresinin olduğuna inanıyorum. Kendisine, bana ya da başkalarına bir zararı olmayan oğlum yatıştırıcı ilaç kullanıyor. İlaç kullanmadığı zamanlar büyük acı yaşadığını ve rahatsız olduğunu gözlüyorum. Bir anne olarak ne isteyebilirim ki, oğlumun yeniden normal hayata dönmesini isterim. Oğluma bu iyiliği yapan için ömrüm boyunca dua ederim.'' Ali Ulufer'in sorununa ilgi duyan Mahalle Muhtarı Muhammet Ceyhan, ''Muhtarlık seçiminde rekabet olunca farkına vardığımız Ali öğretmenimize sahip çıkacağız. Onu hayata döndürmek için mahalleli olarak elimizden geleni yapacağız'' diye konuştu. 
     
</TEXT>
</DOC>
