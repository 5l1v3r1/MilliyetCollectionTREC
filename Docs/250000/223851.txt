<DOC>
<DOCNO> 223851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur17.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Muğla'da orman yangınları... 2 kişi tutuklandı 
</HEADLINE>
<TEXT>

     Muğla'nın Yatağan ve Fethiye ilçelerinde çıkan orman yangınlarında toplam 3 hektar yeşil alan tahrip oldu, 2 kişi gözaltına alındı. 
     Alınan bilgiye göre, Ramazan Ö.'nün, Yatağan İlçesi Kaplancık Köyü Ovacık Mahallesi'nde kendine ait arazideki otları temizlemek amacıyla yaktığı ateş, ormanlık alana sıçradı. Muğla Orman Bölge Müdürlüğü'ne ait 1 arazöz, 10 orman işçisi ve Yatağan Jandarma Komutanlığı'ndan 13 askerin müdahale ettiği yangın kontrol altına alınarak söndürüldü. Yangında, 2 hektar bitki örtüsünün zarar gördüğü bildirildi. 
     Fethiye İlçesi Yanıklar Köyü Pilavtepe Mevkii'nde ise, Zihni Ö.'nün ısınmak amacıyla yaktığı ateş, rüzgarın etkisiyle ormanlık alana sıçradı. Muğla Orman Bölge Müdürlüğü'ne bağlı 2 söndürme ekibi ile Fethiye İlçe Jandarma Komutanlığı'nda görevli askerlerin müdahale ettiği yangın, kontrol altına alınarak söndürüldü. Yangında, 1 hektar yeşil alanın tahrip olduğu bildirildi. 
     Olaylarla ilgili Ramazan Ö. ve Zihni Ö.'nün gözaltına alındığı belirtildi. 
     
</TEXT>
</DOC>
