<DOC>
<DOCNO> 225680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy05.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün resti ve tarihi yemek 
</HEADLINE>
<TEXT>

   Bakan Gül, "Görüşme eğer dörtlü olmayacaksa bizi niye buraya getirdiniz " diye isyan edince Alvaro De Soto, 'acilen' dörtlü akşam yemeği organize etti... 
      Utku Çakırözer 

   
   İsviçre'nin Bürgenstock tatil köyündeki Kıbrıs görüşmelerinde Yunanistan ve Güney Kıbrıs Rum Kesimi'nin 4'lü toplantıya karşı çıkması ve bu görüşü BM'ye kabul ettirerek görüşmeleri ikili seviyeye indirtmesi üzerine Dışişleri Bakanı Abdullah Gül, "Dörtlü konuşmayacaksak Brüksel'den sonra bir daha buraya dönmem" restini çekti. 
   
   Yemek 'gündemli' olsun 
   Türkiye'nin sert tavrı üzerine Alvaro De Soto, tarafları önceki gece "sosyal içerikli akşam yemeğinde" bir araya getirdi. Bir Yunan Dışişleri Bakanı'nın 30 yıl aradan sonra ilk kez Kıbrıs Türkleriyle aynı masaya oturduğu yemekte Yunan - Rum tarafı KKTC'yi, Türkiye de Rum tarafını tanımadığı için "Başbakan", "Dışişleri Bakanı" gibi sıfatlar kullanılmadı. Türkiye'yi Gül ve müsteşar Uğur Ziyal, Yunanistan'ı bakan Petros Moliviatis, KKTC'yi Başbakan Mehmet Ali Talat, Dışişleri Bakanı Serdar Denktaş, GKRY'yi de Tasos Papadopulos ve eski lider Glafkos Klerides temsil etti. Bu yemeğin ardından Türk, Yunan ve Rum heyetlerinin AB zirvesi için gittikleri Brüksel'den dönüşlerinde bu akşam yine 4'lü toplantı yapılması kararı alındı. Bugünkü toplantı da yine yemek şeklinde organize edilecek. Ancak Türkiye bu yemeğin sosyal içerikli değil "gündemli" olması koşulunu da BM'ye iletti. 
   
   'Galiba' fırçası 
   Krizin asıl nedeninin Yunanistan ve Rum tarafının Rum Kesimi'nin AB üyesi olacağı 1 Mayıs'tan önce çözüm konusunda isteksizliği olduğunu kaydeden Türk yetkililer, şunları söyledi "Planda yapılmasını istediğimiz değişiklik listesini bir daha verdik. Bu, Rumlara ve Yunanistan'a iletildi. De Soto'ya 'Onlar ne diyor' deyince 'Galiba şöyle, galiba böyle' yanıtını verdi. Biz de bunun üzerine 'Galibayla bu iş olmaz. Ya masada karşımıza oturtun ya da oturtamıyorsanız değişiklik listesini bize verin' dedik. Biz ayrılana kadar ne Rum ne de Yunan tarafı listelerini vermediler." 
   
   Dörtlü yemekten notlar    Tavuk ve tiramisu yediler... 
   Bürgenstock Tatil Köyü'nün Genel Müdürü Jürg Thommen, Milliyet'e şu bilgileri verdi 
   Sophia Loren'in 12 yıl kaldığı villada şimdi ben kalıyorum. Onun kullandığı banyoda her sabah yıkanmanın keyfini anlatamam. 
   Bürgenstock seçildi çünkü burası bir bio - enerji merkezi. Normal bir bölgede vücudunuz 6 bin 500 titreşim alıyorsa, burada bu rakam 15 bin. İki yıldır buradayım, önceden günde 7 saat uyurken şimdi 5 saat yetiyor. Bunun Sophia'nın banyosundan mı yoksa bio - enerjiden mi olduğuna siz karar verin. 
   Tüm masrafları İsviçre hükümeti karşılıyor. Odaların normal sezonda fiyatı 280 - 500 euro. 
   Türk ya da Yunan mutfağı yerine dünyaca ünlü şefimizin İsviçre yemeklerini veriyoruz. 
   Kahveye gelince ne Yunan, ne de Türk kahvesi. Çözüm İtalyan kahvesi. 
   Beklediğimizin aksine heyetler kaprisli çıkmadı. Tek istekleri teknik olanakların güçlendirilmesi oldu. Otelin hattı dinlenir diye 50 ayrı hat istediler. 37 PC ve 24 printer verdik. 
   Rumlar ve Yunanistan istemediği için BM kendi fotoğrafçısına bile resim çektirmedi. 
   Taraflar İsviçre mutfağının tanınmış yemeği kuşkonmazın yanı sıra ızgara tavuk, tiramisu ve meyve salatası ile ağırlandı. İsteyenlere alkol servisi yapıldı. Türk heyeti kendi arasında, "Buna da şükür. New York'ta su bile vermediler" esprisi yaptı. 
   Heyetlerde kadın olmadığını gören Rumların eski lideri Klerides'in müs-tehcen fıkraları heyetleri kaynaştırdı. 
   Serdar Denktaş da, "Tatil yapıyoruz. Türk heyetiyle yaptığımız danışmalar dışında tek işimiz yağan kar altında Luzern Gölü'nü seyretmek" dedi. 
   
   BM Dörtlü zirve şimdilik yok    BM Genel Sekreteri Kofi Annan'ın Özel Temsilcisi Alvaro De Soto, İsviçre'de dörtlü toplantının henüz gündemde bulunmadığını açıklayarak kafaları karıştırdı. Annan'ın tercihinin de dörtlü toplantıdan yana olduğunu belirten De Soto, "Annan buraya geldiğinde dört tarafın bir arada olmasını ister" dedi. De Soto, Türkiye ve KKTC'nin dörtlü toplantı yapılmadığı için görüşmelerin henüz başlamadığı yönündeki görüşünü yalanlayarak, "Konferans başladı. İçerikli görüşmeler yapılıyor. Bu konferans klasik formatta gerçekleşmeyecek" dedi. Türk tarafının bugün dörtlü görüşmelerin yapılacağı yönündeki açıklamasını, "Henüz böyle bir şey yok" diye değerlendirdi. Serdar Denktaş'ın "Burada hapis gibiyiz" sözlerine karşılık veren De Soto, "Burası hapishane ise ben de gardiyanım" dedi. De Soto, Türk ve Rum taraflarının ortaya çıkacak planı halklarına anlatabilmeleri için referandumların birkaç gün ertelenebileceğini belirtti. 
   
   
   
</TEXT>
</DOC>
