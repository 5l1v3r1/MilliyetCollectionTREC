<DOC>
<DOCNO> 227531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun35.html </URL>
<DATE> 2004/04/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Almanya'da türban yasağı onaylandı 
</HEADLINE>
<TEXT>

     Almanya'nın Baden-Württemberg eyalet meclisi, bugünkü oturumunda, öğretmenler için öngörülen türban yasağıyla ilgili yasa tasarısını onayladı. 
     Eyalet meclisinde yapılan oylamada yasa tasarısı, eyalette iktidarda bulunan Hıristiyan Demokrat Birlik Partisi CDU ile Hür Demokrat Parti FDP ve Sosyal Demokrat Parti SPD milletvekillerinin oylarıyla kabul edildi. 
     Eyalet Eğitim Bakanı Annette Schavan CDU , mecliste yaptığı konuşmada, türbana okullarda yer olmadığını söyledi. 
     Baden-Württemberg eyaletinde çalışan Afgan kökenli bir öğretmenin türban taktığı için görevinden alınmasından sonra, Federal Anayasa Mahkemesi, mevcut yasaların söz konusu öğretmenin görevden alınması için yeterli olmadığı yönünde karar almış, bunun üzerine eyalet hükümeti okullarda türban yasağını öngören bir yasa tasarısı hazırlamıştı. 
     Bavyera ve Berlin'in aralarında bulunduğu diğer bazı eyaletler de türban yasağı getirmeye hazırlanıyor. 
     
</TEXT>
</DOC>
