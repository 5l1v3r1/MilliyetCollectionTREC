<DOC>
<DOCNO> 201808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun06.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney'in eski şirketi ABD'yi dolandırdı mı 
</HEADLINE>
<TEXT>

     Amerikan yönetimi, ABD Başkan Yardımcısı Dick Cheney'nin, Beyaz Saray'daki görevinden önce başkanlığını yaptığı Halliburton petrol şirketine, Irak'ta doğrudan iş yapma imkanı tanındığı için eleştirilere hedef olurken, Halliburton'ın Irak'a sattığı benzinde, ABD'ye 61 milyon dolarlık fazla fatura kestiği iddiası ortalığı karıştırdı. 
     ABD Başkanı George Bush, ''Eğer şirket bizden fazla para kesmişse, bunu hükümete geri ödemeli'' diyerek, ortaya çıkan ''siyasi fırtınayı'' dindirmeye çalıştı. 
     ABD Savunma Bakanlığı Pentagon müfettişleri, Halliburton'ın, Irak'ın zarar görmüş olan petrol endüstrisi yeniden inşa edilirken, Irak vatandaşlarına sağlanan benzinde, fazladan 61 milyon dolar fatura kestiğinin tespit edildiğini açıklarken, Halliburton iddiaları reddetti. 
     Halliburton'ın, Kuveyt'ten aldığı benzini, Türkiye'den ithal edilen aynı benzine göre, galonu 1.09 dolar fazladan sattığı belirtiliyor. 
     ABD Başkan yardımcısı Cheney, 1995 yılında girdiği Halliburton şirketindeki başkanlık görevini, Bush'un seçim kampanyasına katılıncaya kadar sürdürmüştü. Şirketin yöneticileri, Bush'un seçim kampanyasına cömert bağışlarda bulunmuşlardı. 
     Cumhuriyetçi Partili Bush'un, 2004 başkanlık seçiminde rakibi olması en muhtemel görülen Demokrat Partili eski Vermont Valisi Howard Dean, ''Bush, Irak'taki ihalelere bütün ülkelerin girmesini engelliyor ki kendi seçim kampanyasına katkıda bulunan şirketler, vergisini ödeyen Amerikan vatandaşlarının cebinden para çarpabilsin'' diyerek, sert eleştiride bulundu. 
     Bush yönetimi, Irak'ın petrol endüstrisinin yeniden inşasını, henüz Irak'a karşı savaşına başlamadan önce Halliburton'a vermişti. Bu durum ortaya çıkınca Amerikan basınında büyük tartışmalara yol açmış ancak Halliburton, yarışmadan aldığı bu ihaleyi devam ettirmişti. Halliburton, petrol işinin dışında orduyu kafeterya, posta dağıtımı benzeri hizmetlerle desteklediği başka bir iş için Amerikan hükümetinden 3 milyar dolar almıştı. 
     Basındaki haberlere göre Halliburton, Irak'taki petrol işi çerçevesinde, bir kısmı BM'nin gıda için petrol programı olmak üzere toplam 2.2 milyar dolar kazandı. Irak'ın yeniden yapılandırılması için görevlendirilen 11 Amerikan şirketine, şu ana kadar toplam 1.7 milyar dolar sağlanmış bulunuyor. 
     Halliburton'ın, Amerikan hükümetinden kestiği fazla parayla 4.3 milyon dolarlık kar sağladığı zannediliyor. 
     
</TEXT>
</DOC>
