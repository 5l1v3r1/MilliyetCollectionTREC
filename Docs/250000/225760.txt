<DOC>
<DOCNO> 225760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun17.html </URL>
<DATE> 2004/03/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
The Guardian Kıbrıs umutları sönük 
</HEADLINE>
<TEXT>

     İsviçre'de devam eden Kıbrıs görüşmelerinden olumlu sonuç çıkması ihtimalinin çok düşük olduğu öne sürüldü. 
     İngiltere'nin etkili gazetelerinden The Guardian'da Simon Tisdall imzasıyla yer alan haberde, İsviçre'de devam eden Kıbrıs görüşmelerinin olası sonucu değerlendirildi. 
     Habere göre, pek çok "başarılı diplomatik yatırım" yapılmasına karşın, Kıbrıs görüşmelerinde köklü bir değişimin gerçekleşmesine yönelik derin bir kötümserlik bulunuyor. 
     Görüşmelerin sonucu Türkiye'nin AB üyeliği beklentilerini hayati biçimde etkileyecek ve dünyanın "güvensizliğiyle adı çıkmış olan bölgesinin" gelecekteki güvenliğine ilişkin önemli anlamlar içerecek. 
     KKTC Cumhurbaşkanı Rauf Denktaş dışında tüm tarafların bir çözüme ulaşmak için katılım gösterdikleri de öne sürülen haberde, AB'den gelen baskılara rağmen, Rum tarafından bazı kişilerin de ayak dirediğine ilişkin gözlemler olduğu yorumu yapıldı. Denktaş ile birlikte Rum tarafındakilerin de 20 Nisan'da yapılması öngörülen referandumlarda olumsuz oy kullanılması yönünde kampanya gerçekleştirmesinden endişe duyulduğu ifade edildi. 
     Habere göre, Rum tarafı için AB üyeliği garanti altında bulunuyor, daha yoksul olan kuzey ile birleşme ve karışıklı yaşama konuları da pek çekici görünmüyor. Ada'nın iki tarafında yapılan en son kamuoyu araştırmalarında, "mevcut dinamikler değişmedikçe iki toplumun da Annan Planı'nı reddedecekleri" sonucuna ulaşıldı. 
     Haberde, tüm dış baskılara rağmen bir anlaşmaya varma şansının halen çok düşük olduğu öne sürülürken, "Ya da belki, sadece belki, Kıbrıs kendisini ve dünyayı şaşırtır" denildi. 

     
</TEXT>
</DOC>
