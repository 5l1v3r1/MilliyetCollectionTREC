<DOC>
<DOCNO> 201358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko07.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizcilik sektörüne indirimli yakıt dopingi... 
</HEADLINE>
<TEXT>

     Denizcilik sektörüne indirimli yakıt uygulaması 1 Ocak 2004'ten itibaren başlıyor. Denizcilik sektöründe kullanılan fuel oil ve motorinden Özel Tüketim Vergisi ÖTV alınmaması yoluyla yapılacak indirimli yakıt uygulamasından, gemi siciline kayıt olan ve kabotaj hattında çalışan gemiler yararlanacak. 
     Türkiye'de kabotaj hattında çalışan 19 bin balıkçı gemisi-teknesi, 20 bin civarında ticari yat, 2 bin 100 büyük gemi, 450 tane hizmet gemisi ve römorkör bulunuyor. Ancak, 18 grostondan daha düşük gemilerin gemi siciline kayıt olma zorunluluğu bulunmadığı için, zorunlu olarak kayıt olanlar dışında, şimdiye kadar bin 500'ün üzerinde balıkçı teknesi ile bin 200'ün üzerinde ticari yatın gemi siciline kayıt olduğu belirtiliyor. 
     Kabotaj hattında faaliyet gösteren gemi-tekne ve yatların 1 Ocak 2004'te başlayacak indirimli yakıt uygulamasından yararlanması için halen 10 limanda bulunan gemi sicil memurluklarında tutulan gemi sicillerine kayıt olması gerekiyor. Kayıt için herhangi bir zaman sınırlaması bulunmuyor. Bu gemiler, uygulamadan yararlanmak için, 1 Ocak 2004'ten sonra da gemi siciline kaydolabilecekler. 
     Balıkçı gemilerinde Tarım ve Köyişleri Bakanlığı'ndan avlanma ruhsatı alan gemiler esas alınacak. 
     Edinilen bilgiye göre, bu uygulama kapsamında denizcilik sektörüne yılda 300 bin ton indirimli, ÖTV'den muaf yakıt sağlanması öngörülüyor. Söz konusu indirimin ekonomik tutarı ise bugünkü fiyatlarla 210 trilyon lira olarak hesaplandı. 
     Bakanlar Kurulu'nun 16 Temmuz 2003 tarihli Resmi Gazete'de yayımlanan kararına göre, 1 Ocak 2004 tarihinden itibaren yürürlüğe girecek olan uygulamadan, Türk Uluslararası Gemi Sicili ile Milli Gemi Siciline kayıtlı, kabotaj hattında münhasıran yük ve yolcu taşıyan gemiler ile ticari yatlar, hizmet ve balıkçı gemileri yararlanacak. Bu gemilere verilecek akaryakıtta ÖTV alınmayacak. Böylece, denizcilik sektöründe kullanılan fuel oil'in litresinde, bugün geçerli ÖTV tutarlarına göre 75 bin 916-218 bin 541 lira arasında, motorinin litresinde de 516 bin 378 liralık bir indirim olacak. Bugün itibariyle motorinin litresi 1 milyon 350 bin-1 milyon 380 bin lira, fuel oil'in litresi de 450-480 bin liradan satılıyor. 
     Denizcilik sektörüne indirimli yakıt uygulamasının esasları konusunda Maliye Bakanlığı yakında bir tebliğ çıkaracak. Ardından Denizcilik Müsteşarlığı da konuyla ilgili bir genelge yayımlayacak. Hangi motorin ve fuel oil türlerinin indirimli uygulamadan yararlanacağını Maliye Bakanlığı belirleyecek. 
     Uygulamada, gemi siciline kayıt olan ve kabotaj hattında faaliyet gösteren gemilere, bir akaryakıt defteri verilecek. Müsteşarlık, gemilerin faaliyet alanları ve teknik özelliklerine göre, bu gemilere verilecek yılık indirimli akaryakıt tutarlarını belirleyecek. Belirlenen tutarlar, faaliyetlerinin belgelendirilmesine bağlı olarak, gemilere yıl içinde tüketime bağlı olarak verilecek. Verilen yakıt miktarı, akaryakıt defterine işlenecek. 
     
     FİYATLARDA İNDİRİM, YOLCU SAYISINDA ARTIŞ BEKLENTİSİ 
     Denizcilik Müsteşarlığı yetkililerinden edinilin bilgiye göre, uygulama ile denizcilik sektörünün desteklenmesi, teşvik edilmesi ve aynı zamanda kayıt altına alınması öngörülüyor. 
     Yetkililer, Avrupa'da denizcilik sektöründe kullanılan akaryakıtta bu kadar yüksek oranda vergi bulunmadığına işaret ederken, uygulama ile deniz taşımacığında fiyatlarda indirim, yolcu sayısı ve yük miktarında da büyük artışlar bekleniyor. 
     Halen Avrupa'da yük taşımacılığında yüzde 50 oranında su yollarının kullanıldığını, Türkiye'de ise bu oranın yüzde 2 civarında bulunduğunu hatırlatan yetkililer, sektörün uzun süredir bu teşviki beklediğini, bu nedenle uygulamadan sonra özellikle İstanbul ve İzmir'de şehir içi yolcu taşımada bilet fiyatlarında indirim, hat ve sefer sayısında artış beklediklerini söylediler. Geçen yıl bu iki şehirde 81 milyon 300 binden fazla kişinin ve 5 milyon 450 binden fazla aracın denizyolu ile taşındığını hatırlatan yetkililer, yakıt maliyetlerindeki indirimin özellikle özel taşımacılığı teşvik edeceğini vurguladılar. 
     Yetkililer, uygulama nedeniyle balık üretiminde artış olabileceğini, balık fiyatlarının, ayrıca Mavi Tur fiyatlarının da düşebileceğini ifade etti. 
     Geçen yıl kabotaj hattında 35 milyon 886.4 bin ton yük taşındığı, uygulamadan sonra maliyetler daha da düşeceği için, kıyılardaki yük taşımacılığının artıracağı belirtiliyor. Denizyolu ile yük taşıma maliyetinin, karayolu ve demiryoluna göre çok düşük olduğu kaydedildi. 
     Yetkililer, uygulamadan yararlanmak için sektörün gemi siciline kaydolması ve faaliyetlerini belgelendirmek suretiyle kayıt altına alınması, yolcu ve yük sayısındaki artış ile birlikte, devletin bu faaliyetlerden sağlanan vergiler yoluyla gelirinde artış olacağını, dolayısıyla 210 trilyon lira olarak öngörülen uygulamanın maliyetinin çok düşük kalacağını belirttiler. 
     Petrol İşleri Genel Müdürlüğü verilerine göre, Türkiye'de, 2001 yılında 8 milyon 763 bin 828, 2002'de 9 milyon 63 bin 456 metrik ton motorin, 2001 yılında 6 milyon 528 bin 936, 2002'de ise 6 milyon 824 bin 4 metrik ton 6 numaralı fuel oil tüketildi. 
     Bu yılın Ocak-Ağustos döneminde, 6 milyon 84 bin metrik ton motorin, 4 milyon 388 bin 711 metrik ton 6 numaralı fuel oil tüketimi oldu. Motorinin büyük bölümü karayolundaki taşıtlarda, fuel oil'in büyük bölümü de yakıt olarak veya elektrik santrallarında kullanılıyor. 
     
</TEXT>
</DOC>
