<DOC>
<DOCNO> 214479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko08.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlülerle, ''Ben vergimi ödüyorum, sen de öde'' kampanyası 
</HEADLINE>
<TEXT>

     Maliye Bakanlığı, Mart ve Nisan aylarında verilecek gelir ve kurumlar vergisi beyannamelerinin ardından, ortalamaların altında gelir bildiriminde bulunanlara ''Ne oldu, anlat bakalım'' demeye hazırlanıyor. 
     Maliye Bakanı Kemal Unakıtan'ın da katılımıyla gerçekleştirilen ve Ankara, İstanbul, İzmir, Balıkesir, Eskişehir, Bursa, Tekirdağ, Manisa, Adana, Antalya, Denizli, Gaziantep, Kayseri, Kocaeli, Konya, ve Mersin Defterdarlarının katıldığı toplantıda, vergi kayıp ve kaçağının azaltılması amacıyla gündeme getirilen tedbirler, uygulamaya konuluyor. 
     Basit usulde vergiye tabi mükelleflerin bu ay, diğer gelir vergisi mükelleflerinin Mart ayında, kurumlar vergisi mükelleflerinin ise Nisan'da verecekleri vergi beyannamelerinin gerçek gelirleri yansıtması için hayata geçirilecek önlemler şöyle sıralanıyor 
     
     'VERGİNİZİ ÖDEYİN' KAMPANYASI 

     -Toplumda vergi bilincinde ciddi bir aşınma görülüyor. Hayat standardı esasının kaldırılmasından sonraki ortalama vergi rakamları da bunun en somut örneğini oluşturuyor. Bu nedenle yeni dönemde vatandaşta vergi bilincine dönük bir kampanya başlatılacak. Kamuoyunun yakından tanıdığı ünlü isimler de devreye sokularak, vatandaşa ''Ben vergimi ödüyorum. Sen de öde'' çağrısı yapılacak. 
     Vergi kampanyasında ödenilen vergilerin eğitim, sağlık ve adalet gibi alanlarda kullanıldığı, bu şekilde vatandaşa hizmet olarak geri döndüğü teması da işlenecek. 
     
     ANLAT BAKALIM 

     -Nisan sonuna kadar sürecek beyan döneminde illerde meslek odalarıyla seri toplantılar yapılacak ve üyelerin 2003 yılı gelirlerini doğru beyan etmeleri istenecek. 
     -Gerekirse mükelleflere de telefonla ulaşılacak ve doğru beyanda bulunmaları istenecek. 
     -Şubat-Nisan döneminde verilecek vergi beyannamelerinin ardından her ilde, her iş kolu ve meslek grubu için bildirimlerde yeralan değerler baz alınarak, ortalama beyan tutarları belirlenecek. 
     1 Mayıs'tan itibaren bütün gelir ve kurumlar vergisi beyannameleri bilgisayarlarla taranacak ve ortalamaların altında gelir beyan eden mükellefler tek tek incelemeye alınacak. Bu mükellefler, vergi dairelerine davet edilecek, ya da işyerlerine gidilerek, sorumlularına ''Ne oldu Beyan ettiğiniz gelir neden düşük Anlat bakalım'' denilecek. 
     -Bütün vergi denetmenleri, diğer vergi inceleme elemanları ve vergi dairelerinin kontrolle ilgili birimleri, Mayıs ve Haziran aylarını tamamen bu işe ayıracak. Eğer bütün beyannameler sözkonusu sürede incelemeye alınamazsa, denetim çalışmaları Temmuz'da da sürecek. 
     Daha önce mükelleflerce blöf olarak algılanan ''Verginizi kaçırırsanız yakanıza yapışırız'' şeklindeki uyarılar, yeni dönemde yerini, ortalama beyana göre bütün beyannamelerin taranmasına ve mükelleflerin sorgulanmasına bırakacak. 
     Beyanname denetimleri için Gelirler Genel Müdürlüğü, inceleme birimlerine her türlü kaynağı ve bilgiyi tahsis edecek. 
     
     EV SAHİPLERİNE DE GÖZALTI 

     -Gayrımenkul sermaye iradları için de ayrı bir inceleme yapılacak. Ücretlilerin Ocak'ta verdiği özel gider indirimi ve vergi iadesi zarflarındaki kira kontratları ayıklanacak. Bu kontratlarda adı geçen ev sahiplerinin Mart ayında kira gelirleri için beyanda bulunup bulunmadıkları araştırılacak. 
     Bu konuda geçen yıllarda çalışma yapan Ankara ve İstanbul gibi illerde, buna ilave olarak kira gelirlerinin gerçeği yansıtıp yansıtmadığı da ayrıca inceleme konusu yapılacak. 
     Sondaj usulü denetim ile kira geliri beyan edenlerin evlerinin bulundukları semtlerdeki kiralara bakılacak. Gerekirse kiracı ile görüşme ya da evde tespit yoluyla bildirilen gelirin gerçeğe uygunluğu irdelenecek. Düşük kira beyanları Takdir Komisyonuna havale edilecek ve buradan çıkacak değere göre vergi farkı bulunacak. 
     -Çalışanların özel gider indirimi zarflarında konu edilen harcamaların gerçeğe uygun olup olmadığı da ayrıca araştırılacak. 
     
</TEXT>
</DOC>
