<DOC>
<DOCNO> 238677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/guncel/agun.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Milliyet şampiyonları 
</HEADLINE>
<TEXT>


Milliyet'in İlköğretim Okulları Bilgi Yarışması'da finale kalan 11 öğrenci dün son kez yarıştı. Silifke Atatürk İlköğretim Okulu'ndan Hande Öztürk birinci oldu 

İSTANBUL Milliyet 

Milliyet 2004 Türkiye İlköğretim Okulları Bilgi Yarışması'da 14 bin 796 öğrenci arasından finale kalan 11 öğrenci dün son kez kozlarını paylaştı ve birinciliği Silifke Atatürk İlköğretim Okulu'ndan Hande Öztürk kazandı. 
Doğan Medya Center'da dün sabah son kez yarışan öğrenciler Türkçe, Matematik, Fen ve Sosyal Bilgiler'den oluşan 100 soruyu iki saatte cevapladı. Yarışmanın ardından düzenlenen törende, finale kalan tüm öğrencilere bilgisayar hediye edildi. 
Birinciliği kazanan Öztürk'e 10 milyar liralık hediye çekini ve plaketini Doğan Gazetecilik İcra Kurulu Başkanı Hanzade Doğan verdi. İkinci olan Kırıkkale Özel Irmak İlköğretim Okulu öğrencisi Alper Özgürlük 7.5 milyar, üçüncü olan Bursa Mudanya Özel Emine Örnek İlköğretim Okulu öğrencisi Gürkan Aydemir de beş milyar liralık çekini Milli Eğitim Bakanlığı Müsteşar Yardımcısı Salih Çelik'in elinden aldı. 
Törene, öğrencilerin ailelerinin yanı sıra İstanbul Vali Yardımcısı Ali Sözen ve İl Milli Eğitim Müdürü Ömer Balıbey de katıldı. Öğrenciler ve aileleri, keyifli günü Tatilya'da eğlenerek tamamladı. 

Anneleri unutmadılar 
Törene katılan anneleri de bir sürpriz bekliyordu. Salona ellerinde çiçeklerle giren 11 öğrenci, sahneye davet edilen annelerinin Anneler Günü'nü kutlayarak iki heyecanı aynı anda yaşattı. En büyük hediyeyi de, birinci olan Öztürk'ün annesi Neriman Öztürk almış oldu. Hande Öztürk sonuç açıklandıktan sonra büyük sevinç yaşarken, annesine sarılıp "Anneler Günün kutlu olsun" dedi. Birinci olunca sevinçten ağlayan Öztürk'ü Hanzade Doğan sarılarak sakinleştirdi. Öztürk, başarısını düzenli çalışmaya borçlu olduğunu belirterek, "En büyük isteğim basketbolcu olmak ama eğitimimi de tamamlayacağım. Üniversitede mühendislik, bilgisayar ya da hukuk istiyorum. Kesin kararımı henüz vermedim" diye konuştu. 

Milliyet eğitimde öncü 
Törende Milliyet'in eğitime verdiği önemi vurgulayan Hanzade Doğan da şunları söyledi 
"Milliyet gazetesinin misyonunda, toplumun ilerlemesinde öncülük etmek yatıyor. Toplumun ilerlemesinin ise eğitimden geçtiğinin hepimiz bilincindeyiz. Milliyet kurulduğundan bu yana eğitimde öncü gazete olmuştur. Öncü olmak, sorunları doğru platformlara taşımak, çözülmesini sağlamakla gerçekleşiyor. Bu yarışmada bu misyonun bir parçası. Bugün buradaki tüm çocukların hepsi çok başarılı. Çocuklarımız büyük bir yük taşıyorlar ama bu kesinlikle bir ekip çalışması. Annelerin, babaların, okul müdürlerinin çabasını stresini de biliyoruz. Genel imtihanda da çok iyi sonuçlar alacaklarına eminim." 

'Aynı heyecanı yaşadım' 
1967'de yapılan yarışmada birinciliği kazanan Milliyet Gazetesi Genel Yayın Yönetmeni Mehmet Y. Yılmaz da öğrencilerin heyecanını paylaşarak şöyle konuştu 
"Ben de ödül töreninde çok heyecanlanmıştım, söyleyeceğim şeyleri unutmuş ve bir şey söyleyememiştim. O zaman gazeteci olacağım ve böyle bir törene katılacağım pek aklımdan geçmiyordu. O yüzden arkadaşların heyecanını çok iyi biliyorum. Milliyet'in görevi sadece olan biteni yansıtmakla sınırlı klasik bir gazetecilik anlayışıyla tarif edilemeyecek durumda. Bu yarışmalar, Türk toplumunun dinamik unsurlarını ödüllendirmeyi, teşvik etmeyi, Türkiye'nin kendi gücüne inanmasını sağlamayı hedefliyor. Eskiden eğitim haberleri çok önemsenen şeyler değildi. Şimdi görüyorum ki eğitim konusunda yapılmak istenen en ufak değişiklikler bile tüm toplumun ilgisini çekiyor." 

Başarı sıralaması 

1. Hande Öztürk Silifke Atatürk İlköğretim Okulu 
2. Alper Özgürlük Kırıkkale Özel Irmak İlköğretim Okulu 
3. Gürkan Aydemir Bursa Mudanya Özel Emine Örnek İlköğretim Okulu 
4. Altuğ Güner İstanbul Küçükyalı Rezan Has İlköğretim Okulu 
5. Nurtaç Özkayalarlı Edirne Özel Beykent İlköğretim Okulu 
6. Ömürcan Kumtepe Ankara Kalaba İlköğretim Okulu 
7. Kadir Girişen Diyarbakır Özel Yeni Ortadoğu İlköğretim Okulu 
8. Zeynep Yılmaz Bursa Setbaşı İlköğretim Okulu 
9. Nurşah Yeniay Rize Ardeşen Alparslan İlköğretim Okulu 
10. Güldamla Özsema Adana Özel Gündoğdu İlköğretim Okulu 
11. Çağlar Çetin Çanakkale Çan Şehit Engin Eker İlköğretim Okulu 



</TEXT>
</DOC>
