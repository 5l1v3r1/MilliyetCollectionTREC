<DOC>
<DOCNO> 240445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun05.html </URL>
<DATE> 2004/05/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
100 bin kişi Gazze'den çekilmek için yürüdü 
</HEADLINE>
<TEXT>

     İsrail'de ana muhalefet İşçi Partisi'nin düzenlediği gösteride, 100 bin kişi İsrail ordusunun Gazze Şeridi'nden çekilmesi yönünde çağrı yaptı. 
     Tel Aviv'deki gösteri, İşçi Partisi'nin iktidardaki Başbakan Ariel Şaron'un Likud Birleşik koalisyonuna karşı uzun zamandan beri yaptığı en büyük gösteri oldu. 
     Gösteriye katılan 100 bin dolayında kişi, İsrail ordusunun Gazze Şeridi'nden çekilmesini istedi. 
     Bu arada, İsrail Yüksek Mahkemesi, Gazze-Refah mülteci kampındaki bazı evlerin yıkımının durdurulması için çıkardığı geçici yasağı kaldırdı. 
     Öte yandan, Filistinli görgü tanıkları, Gazze-Mısır sınırında büyük bir patlama olduğunu bildirdi. 
     Patlama hakkında henüz ayrıntı verilmedi. 
     İsrail-Filistin çatışmalarında geçen hafta 7'si Refah'taki operasyon sırasında olmak üzere 13 İsrail askeri ile 32 Filistinli hayatını kaybetmişti. 
     
     KATZAV ÇOĞUNLUK ÇEKİLMEKTEN YANA 

     İsrail Cumhurbaşkanı Moşe Katzav, dün Tel Aviv'de düzenlenen, 100 binden fazla kişinin katıldığı gösterinin ardından, İsraillilerin büyük bölümünün Gazze Şeridi'nden çekilmekten yana olduklarını söyledi. 
     Katzav, devlet radyosuna yaptığı açıklamada, ''İsrail halkının büyük bölümünün Gazze Şeridi'nden çıkmak gerektiğini düşündüğünü sanıyorum'' diye konuştu. 
     İsrail'in Gazze Şeridi'nden çekilmesi ve buradaki 21 Yahudi yerleşkesinin boşaltılması konusundaki şahsi fikrini açıklamayan Katzav, ''Bunlar devlet başkanının cevaplayamayacağı siyasi konular'' dedi. 
     Katzav, Filistinlilerle görüşmelerde bulunulması için, İsrail'in ''Filistin tarafındaki makul ve ılımlı öğeleri güçlendirmesi gerektiğini'' de belirtti. 
     İsrail'de geçen hafta yapılan kamuoyu yoklamalarına göre, İsraillilerin yüzde 70'inden fazlası Gazze Şeridi'nden çekilmekten yana. 
     
</TEXT>
</DOC>
