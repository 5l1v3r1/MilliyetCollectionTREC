<DOC>
<DOCNO> 218289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko37.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding İlk defa önümüzü net görme şansını yakaladık... 
</HEADLINE>
<TEXT>

     Koç Holding CEO'su Bülend Özaydınlı, son yıllarda yaşanan siyasi belirsizlik dönemleri, dış politik bunalımlar, krizler ve ekonomik iniş-çıkışların ardından ilk defa 2003 yılında önlerini biraz daha net görme şansını yakaladıklarını söyledi. 
     Özaydınlı, Koç Topluluğu'nun basın ve kamuoyunu bilgilendirme toplantılarının onbirincisinde yaptığı konuşmada, sürdürülen yapısal dönüşüm programının meyvelerini vermeye başladığını ve güven ortamının sağlanmasında önemli bir rol oynadığını söyledi. 
     Bu ortam sayesinde Türkiye'nin geleceğine ilişkin beklentilerinin daha olumlu hale geldiğini ifade eden Özaydınlı, kaydedilen olumlu gelişmelerin ekonomik göstergeleri rekor seviyelere getirdiğini belirterek, ''Bu konuda göstermiş olduğu kararlılık ve başarıdan dolayı hükümetimizi kutlamak gerekir'' dedi. 
     Stratejik planlarının ilk uygulama yılı olan 2003'de Koç Topluluğu olarak Türkiye'deki olumlu ekonomik ortama paralel şekilde önemli gelişmeler sağladıklarını kaydeden Özaydınlı, stratejik planlarında öngördükleri hedeflerin üzerine çıktıklarını bildirdi. 
     Türkiye iyi yönetildiği ve doğru işleri zamanında yapabildiği takdirde istikrarlı ve hızlı bir büyüme dönemine gireceğini vurgulayan Özaydınlı, şöyle devam etti 
     ''Beklentimiz, bu büyüme oranının sürdürülebilir şekilde, birkaç yıl üst üste en az yüzde 5-6'yı yakalamasıdır. Biz de topluluk olarak bu oranın 2,5-3 katını yani yüzde 14'lük bir büyümeyi kendimize hedef olarak aldık. Bu gerçekleştiği takdirde hem Türkiye'nin Avrupa'da ve dünyadaki konumu ve saygınlığı bugünkünden farklı bir noktaya gelecek hem de böyle bir Türkiye'deki Koç Topluluğu'nun dünya pazarlarındaki yeri bugünkünden farklı olacaktır.'' 
     
     YENİ İŞ ALANLARINA GİRİLECEK 

     Ana hedeflerinin gerektirdiği yüzde 14 büyüme hızını uzun vadede gerçekleştirmek için mevcut işlerindeki gelişmenin yanı sıra yeni iş alanlarına da girmeyi hedeflediklerini aktaran Koç Holding CEO'su Özaydınlı, özelleştirme programının bu bakımdan önemli fırsatlar içerdiğini söyledi. Bülend Özaydınlı, ''Türk Telekom ve Milli Piyango özelleştirmelerini, stratejilerimiz ve topluluğumuzun özellikleri ile uyumu bakımından öncelikli hedefler olarak belirledik ve çalışmalara başladık'' dedi. 
     Bulundukları sektörlerde lider veya yakın takipçisi olma hedeflerini tekrarlayan Özaydınlı, 2003 yılında birçok sektördeki lider konumlarını sürdürme ve hatta geliştirme fırsatı bulduklarını kaydetti. Bülend Özaydınlı, bu nedenle 2004 yılı için de iddialı hedeflerle yollarına devam ettiklerini bildirdi. 
     Bülend Özaydınlı, konuşmasını şöyle tamamladı 
     ''2003 yılı bize gösterdi ki eğer Türkiyemiz iyi yönetilir ise ve bizler de bu senaryo içinde doğru ve planlı işler yapabilirsek, iddialı olarak görülen hedeflere ulaşabilmek hayal değildir. 
     Türkiye, tarihi önem taşıyan fırsatlarla karşı karşıyadır. Türkiye'nin bu fırsatları en iyi şekilde değerlendireceğine ve Avrupa'nın ve dünyanın en güçlü, saygın ve iddialı ülkelerinden biri haline geleceğine tüm kalbimizle inanıyoruz. 
     Her zaman söylediğimiz gibi bugün de tekrar ediyorum Türkiye'nin geleceğine güveniyor ve bu gelecek için çalışıyoruz.'' 
     
     TÜRK LİRASININ DEĞERİ 

     Soruları da yanıtlayan Özaydınlı, TL'nin değerine ilişkin bir soruya, şu yanıtı verdi 
     ''Türk lirasının değeriyle ilgili tartışmalar çok yapıldı ama tartışmaların doğru olmadığı kanısındayız. Türk Lirası bugün hangi değere oturmuşsa, gerçek değeri odur. Türk parasına talep olduğu sürece değeri bugünkü seviyelerde devam edecektir. Bunu, Türkiye'ye hem iç kamuoyunun hem dış kamuoyunun duymuş olduğu güvenin ve güven ortamının sağlanmasının bir sonucu olarak algılamak lazım.'' Telsim ile ilgilenip ilgilenmedikleri de sorulan Özaydınlı, ''Biz telekomünikasyona sektör olarak ilgi duyuyoruz. Bunun içinde sabit hat operatörlüğü var, GSM operatörlüğü var. Türk Telekom'dan sözediyoruz çünkü, Türk Telekom bir özelleştirme dönemine girmiştir. Aynı şekilde GSM operatörleri içerisinde de böyle bir fırsat önümüzdeki dönemde karşımıza çıkarsa, ilgimiz doğal olarak olacaktır'' dedi. 
     Özaydınlı, Telsim ile ilgili henüz alınmış bir kararlarının bulunmadığını da söyledi. 
     Bülend Özaydınlı, 2004'deki yatırımları içinde Ford Otosan, Tofaş gibi otomotiv şirketleri ile perakende sektöründe Migros'a yapılacak yatırımların ağırlıklı bölümü oluşturacağını anlattı. 
     
     RAHMİ KOÇ'UN FORBES SIRALAMASINDA GERİLEMESİ 

     CEO Özaydınlı, Koç Holding Şeref Başkanı Rahmi Koç'un, finans dergisi Forbes'in sıralamasında neden gerilediği sorusuna da gülerek, şu yanıtı verdi 
     ''Rahmi Bey'in çok parasını harcadığımızdan değil. Rahmi beyin ne kadar varlıklı olduğunu biz de o dergiden takip ediyoruz. O konuda bir yorumda bulunmayacağım. O rakamları nasıl çıkardıklarını da bilmiyorum.'' Bülend Özaydınlı, hükümete, Avrupa Birliği AB , Kıbrıs ve Irak konusunda nasıl bir karne verdiklerinin sorulması üzerine de, ''Kıbrıs konusunda izlenen politikayı çok yerinde buluyoruz'' dedi. 
     Irak'ta da ortanın üstü bir performans gösterildiğini belirten Özaydınlı, Türkiye'nin AB'ye bugünkünden daha yakın hiçbir zaman olmadığını vurguladı. 
     Özaydınlı, ''O bakımdan da olumlu değerlendirmelerimiz var. Türkiye'nin çıkardığı yasaları kararlı bir şekilde uygulamaya başlaması lazım. Sokaktaki vatandaşın da artık bunları hissetmesi lazım. Bunu sağlayabildiğimiz zaman AB ile ilgili konuda da ciddi bir aşama sağlayacağız diye düşünüyorum'' diye konuştu. 
     Koç Holding CEO'su Özaydınlı, Türkiye'nin ciddi bir büyüme sürecine girdiğini, ayrıca, yapılanların uygulamaya konulacağı konusunda güçlü işaretler bulunduğunu da ifade ederek, ''Aklı başında hiç kimsenin Türkiye'ye farklı bir yola çekmemesi gerekir ve çekmeyeceği düşüncesindeyiz. Türkiye'nin önümüzdeki dönemde sağlıklı ve iyi bir senaryo üzerinde gelişeceğini varsayıyoruz'' dedi. 
     
     KOÇ, YENİ TÜRK LİRASI'NA HAZIRLANIYOR 

     Suriye, Irak ve İran'ın da ilgi alanları içinde bulunduğunu anlatan Özaydınlı, yeni Türk Lirası'na geçiş konusunda bir çalışma da başlattıklarını açıkladı. 
     Özaydınlı, ''Artık bilgisayar sistemlerinin sıfırları kabul edemez konuma geldiğini düşünecek olursak, bu zorunlu bir değişimdir ve enflasyonun düştüğünü de gözününde tuttuğumuzda gerçekleşmesi gereken bir husustur'' dedi. 
     Ford Otosan'ın motoru Türkiye'de geliştirilen yeni kamyonunun yurtdışına satışı konusunda da çalışmaların devam ettiğini dile getiren Özaydınlı, bir başka soru üzerine, ''Stratejik planımızda medya yok, konuyla ilgilenmiyoruz'' yanıtını verdi. 

     
</TEXT>
</DOC>
