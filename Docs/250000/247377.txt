<DOC>
<DOCNO> 247377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo07.html </URL>
<DATE> 2004/06/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Trabzonsporlu Fatih Bir yanlış yapılırsa takımdan ayrılırım... 
</HEADLINE>
<TEXT>

     Trabzonspor ile sözleşmesini 2 yıl daha uzatan takım kaptanı Fatih Tekke, kendisine bir yanlış yapılması halinde bordo-mavi takımdan ayrılacağını söyledi. 
     Fatih Tekke, yerel Zigana TV'ye yaptığı açıklamada, tatile gitmeden önce Trabzonspor yönetimiyle konuştuğunu belirterek, ''Bana Senden korkumuz yok demişlerdi. Ben de kalacağımı söylemiştim. Çok büyük yanlış yapılmazsa tabii, maddiyatla ilgili değil. Çünkü burada mutluyum. Futbolu burada bırakmak istiyorum. Ama yarın bir yanlış yapılsın, öbür gün bu takımda kalmayacağımı söylüyorum. İnşallah olmaz'' dedi. 
     Fatih, bazı şeyleri uç noktalarda yaşadığını ifade ederek, şöyle konuştu 
     ''Büyük sıkıntılar çekip, fedakarlıklar yaptım. Yanlış yapılmamalı. Yanlış kelimesini açmaya gerek yok. Fatih Tekke'yi insanlar iyi biliyor. Benim vereceğim karara insanların çoğunun saygı göstereceğini biliyoruz. Fatih giderse insanlar artık başka şeyler düşünecek. Gidersem suçlanmam. Çünkü insanlar bana çok güveniyor artık. Söylediğimle yaptığım arasında hiç fark olmadı. O yüzden bu lafı rahatlıkla söyleyebiliyorum. Yanlış yapılırsa giderim. Vicdanım çok rahat.'' İmza gününden önceki gün yönetimle farklı şeyler konuştuğunu kaydeden Fatih, şöyle devam etti 
     ''İmza sırasında biraz sıkıntı çıktı. Canım sıkıldı, çünkü imzadan önce konuşulanlar farklıydı. Mukavelenin doldurulması gerekiyordu. Her Türk futbolcusunun aynı davranışı sergilemesi gerektiğini ifade etmiştim. Bir mesaj verme adına benim için çok önemliydi. Hatta imza atmadan 10 dakika kadar yukarıda yöneticilerle görüştüm. Boş mukaveleye tabii ki imza atardım ama yaşım 23 olsaydı. 27 yaşındayım. Türk futbolcusunun kendisini düşünmesi lazım. Kimse benim gibi Trabzonsporlu olamaz. Şu andaki yöneticiler de benim kadar sıkıntı çekmedi. Benim 3 senem burada ağlayarak geçti. Geçmişte de boş mukavele imzaladım. Öncü olmak adına bir şeyler söyledim. O mukavelenin içi dolacak.'' Fatih, yönetimle imzadan önce yaptığı kısa görüşmede sorunu aştıklarını da belirterek, ''Konuştuk, halledilecek dendi. Ben de tamam dedim ve boş mukaveleye imza attım'' diye konuştu. 

     
</TEXT>
</DOC>
