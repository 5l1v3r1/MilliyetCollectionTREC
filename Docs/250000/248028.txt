<DOC>
<DOCNO> 248028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun25.html </URL>
<DATE> 2004/06/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yaver Komşu ülkelerden asker istemiyoruz... 
</HEADLINE>
<TEXT>

     Irak'ın geçici Devlet Başkanı Gazi El Yaver, ülkesinde 30 Haziran'da gerçekleşecek yönetimin devrinden sonra güvenlikten sorumlu olacak çokuluslu güçte komşu ülkelerden askerlerin yer almasını istemediklerini söyledi. 
     El Yaver, düzenlediği basın toplantısında, ''Ülkemizin güvenliğini sağlamak için çokuluslu güce Arap ülkelerinin ve yabancı ülkelerin katkısına ihtiyacımız var, ancak komşu ülkelerin katkısına değil'' diye konuştu. 
     Ülkelerin Irak'a sembolik olarak az sayıda asker göndermemesini isteyen El Yaver, yabancı güçlerin insan haklarına saygılı olmalarını beklediklerini kaydetti. El Yaver, ülkesinde durumun istikrara kavuşmasından sonra yabancı askerlerin ayrılmasını istediklerini belirtti. 
     Bu arada, El Yaver, Şii lider Mukteda Essadr'ın Irak'ta 30 Haziran'da yönetimin devrinden sonra siyasette yer alabileceğini de söyledi. 
     Essadr, geçen haftaki açıklamasında, Irak'taki yeni hükümete koşullu destek vererek, bir siyasi parti kurmayı planladığını açıklamıştı. 
     El Yaver, bunun Essadr açısından ''akıllıca bir hareket'' olduğunu belirterek, ''Sürekli şunu söylüyorum Onun yerine olsam elime silah almak yerine siyasi arenaya girerdim. Destekçileri var, seçmenleri var, siyasi süreçte yer alması gerekir'' diye konuştu. 
     Adını temize çıkarmasının Essadr'ın yararına olduğunu belirten El Yaver, ancak milislerini dağıtması halinde Essadr'ın siyasi sürece katılabileceğini vurguladı. 
     
</TEXT>
</DOC>
