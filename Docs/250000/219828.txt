<DOC>
<DOCNO> 219828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo24.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İstanbul'da... Terim medyadan kaçtı 
</HEADLINE>
<TEXT>

     UEFA Kupası 3. turunda İspanya'nın Villarreal CF takımına deplasmanda 3-0 yenilerek bu sezon Avrupa macerasını sona erdiren Galatasaray, İstanbul'a üzgün döndü. 
     Atatürk Havalimanı'na inen kafilenin oldukça moralsiz olduğu gözlenirken, Galatasaray Kulübü İkinci Başkanı ve Basın Sözcüsü Ali Dürüst, çok üzüntülü olduklarını söyledi. 
     İspanya'ya tur atlamak için gittiklerini, ancak bunu başaramadıklarını ifade eden Dürüst, teknik direktör Fatih Terim'in Villarreal CF maçı sonrası basın toplantısındaki, ''Seçimden sonra yeni bir takım, yeni bir stat ve yeni bir hoca da heyecan getirebilir. Başkanın yolunu açmak adına bunu yarın kendisine teklif edeceğim'' sözlerini hatırlatarak, şöyle konuştu 
     ''Hocamızın maç sonrası yapmış olduğu bir açıklama var. Şimdi bunu değerlendireceğiz. Şu anda somut bir gelişme yok. Gerekli cevapları hem hocamız, hem de başkanımız, görüşmelerin ardından vereceklerdir.'' 
     
     TERİM, YOLUNU DEĞİŞTİRDİ 

     Galatasaray Teknik Direktörü Fatih Terim, istifa ima eden açıklaması sonrası, basın mensuplarının yoğun ilgisi üzerine Atatürk Havalimanı'ndan sarı-kırmızılı kafileyle birlikte çıkmadı. 
     Dış hatlar geliş bölümü yerine, gidiş kısmından Atatürk Havalimanı'nı terk eden Terim, görüntü almak isteyen medya mensuplarına da tepki gösterdi. 
     
     FUTBOLCULAR ÜZÜLDÜ 

     Sarı-kırmızılı futbolcular, teknik direktör Fatih Terim'in basın toplantısında yaptığı açıklamalara üzüldüklerini belirttiler. 
     Açıklamaları medya mensuplarından öğrenmeye çalışan futbolcular, Terim'in ayrılacağına hala inanmadıklarını belirterek, bu kararından döneceğini düşündüklerini dile getirdiler. 
     Diğer yandan sarı-kırmızılı futbolcular, ayaklarının tozuyla Adanaspor maçı hazırlıklarına başlarken, Atatürk Havalimanı'ndan Florya Metin Oktay Tesisleri'ne geçen kafilenin basına kapalı olarak salonda bir antrenman yapacağı açıklandı. 

     
</TEXT>
</DOC>
