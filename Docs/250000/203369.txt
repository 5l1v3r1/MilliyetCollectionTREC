<DOC>
<DOCNO> 203369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/yazar/uras.html </URL>
<DATE> 2003/12/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bakan Gül Japonları yatırıma çağırdı 
</HEADLINE>
<TEXT>

   TOKYO 
   
   Dışişleri Bakanımız Abdullah Gül, dün Tokyo'da, Japonların TÜSİAD'ı "Keidanren"de Japonya'nın en büyük sanayi ve ticaret grupları olan Sumitomo, Mitsubishi, Kajima, Ishikawajima - Harima, Nippon Steel, Dai - İchi, Honda, Marubeni, Mitsui, Chiyoda ve Itochu gibi grupların temsilcilerine iki mesaj verdi. 1 Türkiye'ye gelin. Yatırım yapın. Hükümet her türlü desteği vermeye hazır. 2 Irak'ın yeniden yapılandırılmasında Türk müteahhitleri ile işbirliği yapın. Sadece Irak'ta değil Rusya ve Türki devletlerde de ortak çalışma imkanı var. 
   
   Gül'den mesajlar 
   Dışişleri Bakanımız bu toplantıdan önce Japon Başbakanı Koizumi ile görüştü. Japon Başbakanı'na ise şu mesajları verdi. 1 Türkiye kendi bölgesi dışındaki, ABD, AB gibi önemli güç merkezleri ile yakın ilişki içinde. Japonya'yı da bu tabloda stratejik bir ortak olarak değerlendiriyoruz. Türkiye Asya'nın doğusunda, Japonya batısında. Küresel çerçevede önemli sorumluluklara sahip. 2 İki ülkenin Irak sorununa bakış açısı ve politikaları birbirine uymakta. Irak'ta ekonomik çıkarları olan bir ülke olarak Irak'ın istikrara kavuşmasına ve ekonomik istikrarına ve toprak bütünlüğüne Türkiye büyük önem veriyor. 3 Başta Irak'ın yeniden yapılandırılması olmak üzere Türkiye'nin çevresindeki ülkelerde iki ülke işadamlarının ve iş gruplarının ortak projelerine her türlü desteği vermeye hazırız. 
   Bugünlerde Japonların en güncel sorunu, Irak'a gönderilecek bin Japon askeri. Bunlar gönüllü ve paralı asker. Sivil kıyafet ile gidecek. Kendilerini korumak için taşıyacakları silah dışında ağır silaha sahip olmayacak. Irak'ta altyapı çalışmalarında sorumluluk üstlenecek. Ama Japonya'da hükümetin bu kararına büyük tepki var. Hükümet bu tepkiden çok rahatsız. Bugünlerde bizim güncel sorunumuz ise, terör olaylarından sonra Japon Dışişleri Bakanlığı'nın İstanbul'un tehlike derecesini 2'ye yükseltmesi ve bu nedenle Türkiye turlarının iptal edilmesi. 
   Dışişleri Bakanımız, Japon Dışişleri Bakanı Yoriko Kawaguchi ile görüşmesinde iki ülkenin bu iki güncel sorununa değindi. Şu mesajları verdi 
   1 Türk hükümeti terörü kontrol altına almakta önemli adımlar atmıştır ve atmaktadır. Şu günlerde İstanbul'da güven sağlanmıştır. Türkiye'nin tehlike derecesini yükselten kararın gözden geçirilmesi yerinde olur. 
   
   Amaç insani 
   2 Japonya'nın Irak misyonunun insani amaçlara dönük olduğuna inanıyoruz. Türkiye, Japonya'nın Irak'a asker gönderme kararını Birleşmiş Milletler'in 1483 sayılı kararı çerçevesinde anlayış ile karşılamaktadır. 
   3 Türkiye - Japonya güçlü tarihi bağlara ve uluslararası ilişkilerde ortak vizyona sahip. Ancak, ekonomik ilişkilere bunlar yansımıyor. Türkiye Japonya'dan aldığı kadar satamıyor. Japonların dünya üzerindeki yatırımlarından Türkiye çok az paya sahip. Ticari ilişkileri geliştirmeliyiz. 
   4 Türkiye, Japonya'nın BM'nin yeniden yapılandırılmasına ilişkin çabalarını ve Japonya'nın 2004 - 2005 döneminde Güvenlik Konseyi üyelik adaylığını destekliyor. Aynı şekilde Japonya'dan da Türkiye'nin 2009 - 2010 dönemi adaylığı için Japonya'nın desteğini bekliyoruz. 
   Dört yıl aradan sonra bir Türk Dışişleri Bakanı'nın resmi ziyaretine Japonlar büyük önem veriyor. Bu nedenle Dışişleri Bakanımız için yoğun bir program hazırlamışlar. 
   
      
   
</TEXT>
</DOC>
