<DOC>
<DOCNO> 215562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur42.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yüzünden 1389 köy yolu daha kapandı 
</HEADLINE>
<TEXT>

     Yurtta etkili olan soğuk hava ve kar yağışı yaşamı olumsuz etkiliyor. 
     Doğu Karadeniz'de hafta sonu etkili olan kar yağışı nedeniyle 1236 köy yolu ulaşıma kapalı bulunuyor. 
     Karayolları 10. Bölge Müdürlüğü yetkilileri, Gümüşhane Ayrım-Yağmurdere il yolu Kostan Dağı mevkii, Şiran-İkisu il yolu Tersun Dağı mevkii, Ayrım-Çamlıhemşin-Ayder il yolunun kar ve tipi nedeniyle ulaşıma kapalı olduğunu bildirdiler. 
     Köy Hizmetleri 11. Bölge Müdürlüğü'nden yapılan açıklamaya göre, Artvin'de 108, Bayburt'ta 159, Giresun'da 314, Gümüşhane'de 220, Rize'de 276 ve Trabzon'da 159 olmak üzere toplam 1236 köy ile ulaşım sağlanamıyor. 
     Köy Hizmetleri İl Müdürlükleri'ne bağlı 140 ekip, 4 kar makinesi, 117 greyder, 29 dozer ve 87 kamyonla yol açma çalışmalarını aralıksız sürdürüyor. 
     Öte yandan, Giresun'da kar yağışının enerji nakil hattı direklerini devirmesi ve hatlarda yer yer kopmalar meydana gelmesi sonucu, Yağlıdere ve Güce ilçeleri, Yağlıdere İlçesi'ne bağlı Üçtepeler Beldesi, Bulancak İlçesi'ne bağlı Kovanlık Beldesi ile 128 köye elektrik verilemiyor. 
     
     MANİSA 
     Manisa'da karlı ve buzlu yollarda düşerek çeşitli yerlerinden yaralanan 51 kişi, hastanelerde tedavi altına alındı. 
     Yaralılardan 25'i Devlet Hastanesi, 20'si SSK Hastanesi ve 6'sı da Celal Bayar Üniversitesi CBÜ Tıp Fakültesi Hastanesi'ne kaldırıldı. 
     
     NİĞDE 
     Niğde merkez ilçeye bağlı 9, diğer ilçelerinden Bor'da 9, Çamardı'da 7, Çiftlik'te 13 ve Ulukışla'da 15 olmak üzere köy yolu ulaşıma kapandı. 
     Köy Hizmetleri İl Müdürü Rüstem Kılıçaslan, 5 kar temizleme ekibiyle köy yollarını ulaşıma açabilmek için çalışmaların sürdüğünü kaydetti. 
     
     DÜZCE 
     Düzce Valiliği Karla Mücadele Kriz Masası yetkilileri, Düzce merkezde 23, ilçelerinden Akçakoca'da 15, Cumayeri'nde 10, Çilimli'de 5, Gölyaka'da 8, Gümüşova'da 6, Kaynaşlı'da 12, Yığılca'da 21 olmak üzere toplam 100 köy yolunun kapalı olduğunu, 19 köye de elektrik verilemediğini belirttiler. 
     Köy Hizmetleri'ne bağlı 18 ekip, 6 kamyon, 7 greyder ve 1 dozer iş makinesiyle kapalı köy yollarını açma çalışmalarını sürdürüyor. 
     
     DİYARBAKIR 
     Diyarbakır Büyükşehir Belediyesi Genel Sekreter Yardımcısı Fuat Kumruaslan, kar yağışı ve hava sıcaklığının eksinin altına düşmesi nedeniyle alt kademe belediyelerle birlikte kriz masasının oluşturulduğunu belirtti. 
     Kumruaslan, 8 karla mücadele ekibinin tuz serpme, kar temizleme, trafiğin rahatlatılması ve kaldırımlarda yayaların rahat yürüyebilmesi için çalışmalarını sürdürdüğünü belirtti. 
     
</TEXT>
</DOC>
