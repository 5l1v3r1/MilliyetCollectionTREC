<DOC>
<DOCNO> 235445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/siyaset/axsiy02.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin üyeliği AB güvenliği için' 
</HEADLINE>
<TEXT>


Schröder, "Türkiye'ye ve Türk tarafına takdir borcumuz var. AB ve Kıbrıs konusunda bize güvenebilirsiniz" dedi 

Abdullah Karakuş 


Başbakan Recep Tayyip Erdoğan'ın Almanya ziyaretine Kıbrıs ve Türkiye'nin AB'ye giriş süreci damgasını vurdu. Annan Planı'na "hayır" diyen Kıbrıs Rum Kesimi'ni eleştiren Almanya Başbakanı Gerhard Schröder, Türkiye'nin AB'ye girişine destek vereceklerini vurguladı. 
Erdoğan, görüşmesi sırasında Schröder'e "Biz barış için adım attık. Ancak Rumlar böyle yapmadı. Bundan sonraki süreçte AB'den destek bekliyoruz" dedi. Schröder ise, Rumların "hayır" demesinden ötürü KKTC'nin cezalandırılamayacağını kaydetti. KKTC'ye başta mali olmak üzere, birçok açıdan destek verileceğini belirten Schröder, Türk ve Alman uzmanların bu konuda bir çalışma yapacaklarını söyledi. 

Takdir borcumuz var 
Kıbrıs sorununun çözümünde tek engelin Türkiye olarak gösterildiğini, ancak referandumun bunu değiştirdiğini söyleyen Schröder, şunları kaydetti 
"Bu planın başarıya ulaşamamasının nedeni Kıbrıslı Türkler değil, Kıbrıslı Rumlardır. Türkiye'ye ve Türk tarafına takdir borcumuz var. Bundan sonra AB bazı kararlar verecektir. Biz hem AB hem Kıbrıs konusunda verdiğimiz sözlere sadık kalacağız. Bize güvenebilirsiniz. Önemli olan ortak çıkarlarımızdır." 
Schröder'in "Sadık kalacağız" sözü büyük alkış aldı. "Bravo" sesleri yükseldi. 

Güvenliğimiz için önemli 
Türkiye'nin AB üyeliğinin Avrupa'nın güvenliği açısından çok önemli olduğunu da anımsatan Schröder, "köktendinci olmayan Müslüman bir ülkenin Avrupa'yı rahatlatacağını" belirtti. Almanya'daki Türklerin entegrasyon sorunu yaşamadığını, bunun Türkiye'nin üyeliği açısından önemli olduğunu anlatan Schröder, "Türkiye'nin AB'ye yük olacağını iddia edenler nerede Eğer bunlar bazı şeyleri görmezse muazzam hata yapar. Avrupa için Türkiye büyük şanstır. 70 milyonluk genç nüfus Avrupa için çok önemlidir. Türkiye Cumhuriyeti hükümeti, Kopenhag kriterleriyle ilgili sürekli reformlar yapmaktadır" dedi. 
Schröder, DEP davasında ise "önemli olanın uygulama olduğunu söyledi. 


</TEXT>
</DOC>
