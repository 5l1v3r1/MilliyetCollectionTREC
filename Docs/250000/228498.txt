<DOC>
<DOCNO> 228498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/ekonomi/aeko.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Verimliliği artır sat formülü... 
</HEADLINE>
<TEXT>

   Ziraat ve Halkbank'ın satışı için 'küçült sat' anlayışından vazgeçen ekonomi yönetimi, IMF'ye verilen niyet mektubuna 'verimliliği artır sat' formülünü koydu 
      AHMET ERHAN ÇELİK Ankara 
   
   Ziraat Bankası ve Halkbank'ın özelleştirilmesinde "küçülterek sat" anlayışından vazgeçildi. IMF'ye verilen niyet mektubunda kamu bankalarının özelleştirilmesi için herhangi bir takvim yer almazken özelleştirme anlayışı "verimliliği artır, sat" olarak formüle edildi. 2003 Kasım'ında yürürlük süresi dolan kamu bankalarının özelleştirilmesiyle ilgili kararname de mektubun onaylanmasından sonra yenilenecek. 
   Ekonomi yönetiminden edinilen bilgilere göre, kamu bankalarının özelleştirilme anlayışı ve yönetimine ilişkin hüküm, niyet mektubunda özetle şöyle düzenlendi "Özelleştirme çalışmaları sürdürülecek, bankaların verimli olup olmadığı sektör ortalamalarına göre belirlenecek. Verimlilik, nirengi noktası benchmark kabul edilecek". 
   
   Özel bankaların şikayeti 
   Bu düzenlemeyle birlikte kamu bankalarının özelleştirilmesinde "Satılabilmesi için daha verimli çalışması lazım" anlayışı esas alınacak. 
   IMF ve Dünya Bankası'yla geçen ay yapılan görüşmelerde özellikle Ziraat Bankası'nın hızlı büyüyerek ve bireysel kredilerde ağırlığını artırarak özel bankalara zarar verdiği tezi ana müzakere konusu olmuştu. Ziraat Bankası'nın bireysel tabanlı otomobil, tüketici kredileri vb. kredilerdeki sektör payını özel bankaların iddia ettiği gibi yüksek oranlarda değil yalnızca bir puan artırdığı belirlendi. Bu çerçevede Akbank, İş Bankası ve Vakıfbank gibi toplam bireysel krediler içindeki payı yüzde 20'ler seviyesinde bulunan bankalar ile Ziraat Bankası'nın rakamları karşılaştırıldığında bankanın bireysel kredilerdeki atak politikasının özel bankalara zarar veremeyeceği ortaya çıktı. 
   Dünya Bankası'nın "kamu bankaları neden özelleştirmiyor" sorusuna yanıt bulabilmek için Türkiye'ye gönderdiği heyet, Ziraat Bankası'yla ilgili üç temel tespitte bulundu. Devlet Bakanı Ali Babacan'a da aktarılan söz konusu tespitlere göre, Ziraat Bankası "Popülist eğilim göstermiyor. Kredileri belli gruplara örneğin AKP hükümetine yakın görünen şirketlere yönlendirmiyor. Kaynak maliyetini dikkate almadan ertelenmiş talebi doyurmaya yönelik politika izlemiyor". 
   
   Sözleşmede değişiklik    Nisanın üçüncü haftasında toplanması beklenen Ziraat ve Halk Bankası genel kurullarında ise ana sözleşmede ciddi değişiklikler yapılmasının planlandığı öğrenildi. Genel kurul kararıyla organizasyon şeması içinde düzenlenen "Tarımsal krediler küçük ve orta ölçekli firmalara yönlendirilir" benzeri hükümler ana sözleşme dışına çıkarılarak yeniden tanımlanacak. 
   
   
</TEXT>
</DOC>
