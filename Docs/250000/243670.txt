<DOC>
<DOCNO> 243670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas17.html </URL>
<DATE> 2004/05/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Şakalaşırken hamile kaldı 
</HEADLINE>
<TEXT>

     İsmail AKDUMAN SAMSUN, DHA 

Samsun'da geçtiğimiz yıl 19 Mayıs kutlamalarında tanışan lise 1'inci sınıf öğrencisi 14 yaşındaki Ş.T. ile lise son sınıf öğrencisi 17 yaşındaki A.E.A., evde şakalaşırken cinsel ilişkiye girince mahkemelik oldu. Ş.T. ilişki sonrası bir çocuk dünyaya getirirken, tutuklanan A.E.A. ise mahkemede, "Ne olduğunu anlamadım. Nasıl hamile kaldı bilmiyorum. Biz sadece şakalaşıyorduk'' dedi. 
     Samsun Cumhuriyet Meydanı'nda geçen yıl 19 Mayıs Genç ve Spor Bayramı etkinliklerinde tanışan ve ayrı okullarda okuyan Ş.T. ve A.E.A. arkadaş oldu. Birbirlerinden hoşlanan gençler, 3 ay süren arkadaşlığın sonunda Ş.T., A.E.A.'nın evine gitti. Evde kimsenin olmamasını fırsat bilen iki genç, kendi ifadelerine göre şakalaşmaya' başladı, ardından cinsel ilişkiye girdi. Aylar geçtikçe karnı büyüyen Ş.T., ağrılardan şikayet edince ailesi tarafından doktora götürüldü ve hamile olduğu ortaya çıktı. Genç kızın ailesi Ş.T.'yi okuldan alıp başka bir kentteki yakınlarının yanına gönderirken, şikayetçi oldukları A.E.A. ise tutuklanarak cezaevine gönderildi. 
     Samsun 1'inci Ağır Ceza Mahkemesi'nde ırza geçmek' ve alıkoymak' suçlarından 10 yıl ağır hapis cezasıyla yargılanan A.E.A. savunmasında, her şeyin şakalaşırken' olduğunu söyledi. A.E.A., "Ş.T. ile tanıştıktan sonra 3 ay arkadaşlık yaptık. Daha sonra onu eve götürdüm. Oturup sohbet ettik. Şakalaşmaya başladık. Birbirimize dokunurken, sarıldık. İsteklerimize engel olamayınca, elbiselerimizi çıkarıp seviştik. Cinsel ilişkiye girdik mi bilmiyorum. Çok heyecanlandığım için anlamadım. Yaptığımız çocukluktan dolayı çok pişmanım. Ancak gerekirse onunla evlenirim'' dedi. 
     Duruşmaya gelmeyen ve olaydan sonra ailesi tarafından okuldan alınıp başka bir şehirdeki akrabalarının yanına gönderilen Ş.T. ise, yazılı verdiği ifadesinde sanıktan şikayetçi olduğunu söyledi. Liseli aşkıyla ilişkisinden bir erkek çocuk dünyaya getiren Ş.T. ifadesinde, "Şakalaşırken öpüşmeye başladık. Elbiselerimi çıkarmam için beni ikna etti. Ben soyunduktan sonra o da elbiselerini çıkardı. Daha sonra seviştik. Ancak cinsel ilişkiye girdik mi bilmiyorum. Sadece biraz canım yandı. Olaydan sonra karnımın sürekli ağırması, şişmesi ve adet görmediğim için doktora gittik ve hamile olduğum ortaya çıktı. Sonrada doğum yaptım. Beni kandırarak ilişkiye girdiği için sanıktan şikayetçiyim'' dedi. 
     Mahkeme Ş.T.'nin yaşının tespiti, doğan çocuğa DNA testi yapılması için duruşmayı erteledi. 
     
</TEXT>
</DOC>
