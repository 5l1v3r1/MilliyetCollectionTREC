<DOC>
<DOCNO> 200678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur22.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, 5. Uluslararası Atatürk Kongresi'nde... 
</HEADLINE>
<TEXT>

     Cumhurbaşkanı Ahmet Necdet Sezer, Atatürk'ün eylem ve söylemleriyle Türk ulusuna olduğu kadar insanlığa da mal olduğunu belirterek, ''Tüm dünya liderleri barış konusunda Atatürk'ün düşüncelerini temel alırsa, kalıcı dünya barışı uzak olmayacaktır'' dedi. 
     Cumhurbaşkanı Sezer, 5. Uluslararası Atatürk Kongresi'nin açılışında yaptığı konuşmada, katılımcılarla birlikte olmaktan duyduğu mutluluğu dile getirdi, katkısı olanları kutladı. 
     Tarihteki seçkin kişiliklerin yüksek ülküleri ve düşünce sistemleriyle her zaman yaşamayı sürdürdüklerini ve toplumların geleceğine yön verdiklerini ifade eden Sezer, bilgisi, sevgisi, hoşgörüsü, barışçılığı ve demokrat kimliğiyle tüm insanlığın saygı ve hayranlık duyduğu örnek bir önder olan Atatürk'ün böyle bir yüce kişilik olduğunu kaydetti. 
     
     GELECEĞE IŞIK 
     Sezer, Atatürk'ün kararlı ve azimli savaşımıyla ulusunu demokratik, bağımsız Türkiye ereği doğrultusunda seferber ederek zafere ulaştırdığını ve ulusal birliği gerçekleştirdiğini belirtti. 
     Atatürk'ün yıllar önce ortaya koyduğu düşünce ve gerçekleştirdiği devrimlerin bugün de Türkiye'nin geleceğine ışık tuttuğunu ifade eden Sezer, şunları söyledi 
     ''Yüce Önderimiz, Ulusumuzun içinde bulunduğu olanaksızlıklara boyun eğmemiş, yenilmiş bir imparatorluktan çağdaş bir devlet yaratma başarısını göstermiştir. İçinde yaşadığı toplumun yapısını çok iyi bilen Atatürk, bilimsel değerlendirmeler ışığında Türk Ulusuna en uygun yönetim biçiminin Cumhuriyet olduğuna karar vermiştir. Kapalı ve totaliter rejimlerin güçlendiği bir dönemde, demokratik açılımları olanaklı kılacak Cumhuriyet rejiminin kurulması, Yüce Önder'in engin ileri görüşlülüğünün ve bireyi temel alan çağdaş düşüncesinin sonucudur. 
     Cumhuriyet, ırk, cinsiyet, sınıf, din ve mezhep ayrımı yapmadan tüm yurttaşlar arasında hukuk eşitliğini sağlamış, bireyin özgür olmasını, yaratıcı gücünü ülke ve insanlık yararına kullanmasını sağlayacak yapısal dönüşümü gerçekleştirmiştir. Bireyin öne çıktığı, hak ve özgürlüklerin yasalarla güvenceye alındığı, ulusal egemenlik ilkesinin üstün olduğu, bireyi ümmet olmaktan kurtarıp yurttaş konumuna yükselten bu rejim, Türk toplumunu uygar dünyanın kavram ve olanaklarıyla tanıştırarak demokratikleşme sürecini başlatmıştır.'' Cumhurbaşkanı Sezer, Atatürk'ün, demokrasi kültürünün yerleşmesi ve toplumun tüm katmanlarına yayılması için çağdaşlaşmanın tüm araçlarını kullandığını, yaptığı devrimlerle, uygar bir toplum yaratmayı amaçladığını belirtti. 
     Çağdaş yaşamı benimseyen ve istencini yönetime yansıtarak ülke geleceğinde bizzat rol oynayacak özgür ve etkin yurttaşlar yaratmak isteyen Atatürk'ün, bireyi kendi başına bir değer yaptığını anlatan Sezer, batı demokrasilerinin çıkış noktasının da bu olduğuna işaret etti. 
     
     ''EN BÜYÜK ÇAĞDAŞLAŞMA HAREKETLERİNDEN BİRİ'' 
     Sezer, Türkiye Cumhuriyeti'nin kuruluş evresinde, yüzyıllardır yapılamayan dönüşümler gerçekleştirildiğini, ülkenin çağdaş uygarlık yarışına kendi gücüyle katılması amacıyla ekonomik, siyasal ve toplumsal alanda köklü reformlar yapıldığını kaydetti. 
     Atatürk'ün devrim sürecinde çetin savaşımlar verdiğini, değişim ve aydınlanma karşıtı gruplarla savaşımının, bağımsızlık savaşı kadar güç geçtiğini anlatan Sezer, ''Yüce Atatürk'ün bilgisizliğe, dogmalara ve geri kalmışlığa karşı açtığı savaş, Ulusumuzun evrensel değerleri özümsemesi ve çağdaş yaşamı kısa sürede benimsemesiyle kazanılmıştır'' dedi. 
     Savaştan çıkmış, yokluklar ve olanaksızlıklar içindeki bir ülkenin aydınlanma çabalarının, tarihin en büyük çağdaşlaşma hareketlerinden biri olduğunu belirten Sezer, ''Atatürk'ün ülkemizin kurtuluşu ve çağdaşlaşmasında oynadığı rol, tarihin akışına yön verecek büyüklüktedir. Atatürk, eylem ve söylemleriyle Ulusumuza olduğu kadar insanlığa da mal olmuştur. Onun özgürlük ve bağımsızlık savaşımı birçok ulusa örnek olmuştur'' diye konuştu. 
     Alman tarihçisi Herbert Melzig'in 1938'de Atatürk'ü öven sözlerine atıfta bulunan Sezer, Atatürk'ün yalnız bir asker, ileri görüşlü bir devlet adamı ve bir devrimci değil, aynı zamanda büyük bir düşünce adamı olduğunu vurguladı. 
     Sezer, Atatürk'ün olanaksız gibi görünen düşünceleri yaşama geçirerek, sağlam kuramların nasıl uygulamaya dönüştürülebileceğini de kanıtladığını, kafasında olgunlaştırdığı düşünceleri, eylem ve devrimleriyle dünyayı derinden etkilediğin kaydetti. Sezer, ''Atatürk'ün birçok çağdaş ülkeyi bile geride bırakan devrimleri dünyanın ilgisini çekmiştir'' dedi. 
     Türkiye'yi 1935 yılında ziyaret eden Uluslararası Kadın Birliği Avustralya Delegesi Cardell Oliver'in, özellikle kadın hakları alanındaki ilerlemenin dünya kadını için örnek olduğunu içeren sözlerine değinen Sezer, bunun Atatürk'ün ilerici ve evrensel yönünü ortaya koyduğunu belirtti. 
     
     ''ASIL SAVAŞI GERİCİLİĞE VE BİLGİSİZLİĞE KARŞI OLMUŞTUR'' 
     Atatürk'ün düşüncelerinin durağan değil, devingen olduğunu ve kaynağını bilimden ve akıldan aldığını ifade eden Sezer, şöyle devam etti 
     ''Atatürk savaş koşullarında bile sürekli okumaya ve araştırmaya özen göstermiş, tüm düşünce ve siyasal sistemleri en iyi biçimde çözümlemiştir. Düşüncelerinin evrenselliği ve sistematik bütünlüğü Atatürkçülüğü bilimsel bir öğreti durumuna getirmiştir. Atatürk ile ilgili yazılan binlerce kitap, yerli ve yabancı bilim adamlarının yaptığı akademik araştırmalar, Onun düşünce sisteminin derinliğini ve evrenselliğini göstermektedir. 
     Barışa daima önem vermiş, savaşmak zorunda kaldığı tüm devletlerle daha sonra barışçı ilişkiler kurmuş, barışçı kimliği ve barışın sürekli kılınması yönündeki çalışmalarıyla da dünyanın takdirini kazanmıştır. Atatürk'ün 'Yurtta barış, dünyada barış' ilkesinin yol göstericiliğinde barışçı bir dış politika izleyen Türkiye Cumhuriyeti, hiçbir zaman bu çizgisinden sapmamıştır. 
     Onun asıl savaşı gericiliğe ve bilgisizliğe karşı olmuştur. 'Yaşamda en gerçek yol gösterici, bilimdir' diyen Atatürk'ü anlamak, akıl ve bilimin rehber kabul edilmesiyle olanaklıdır. Engin deneyimi, bilgi birikimi, ayrıştırma ve birleştirme yeteneği sayesinde yaşamın her alanına ilişkin yalın ve etkili söylemleri bulunan Atatürk, söz söyleme sanatının ve Türkçe'nin inceliklerini de kullanarak toplumun her kesimi ile etkili bir iletişim kurmuştur. 
     Atatürk, bilgi birikimi, ileri görüşlülüğü, barışçılığı, halkçılığı, devrimciliği, insan ve çevre sevgisi, olaylara geniş bakış açısı ve etkili kişiliği ile dünyanın gelmiş geçmiş en büyük liderlerinden biridir. Tüm bu özellikleri ile yaşadığı çağı aşarak geleceğe ışık tutmuş, yüzyıla değil binyıla damgasını vurmuştur. Yüzlerce yılda bile başarılması zor olan dönüşümleri kısa yaşamına sığdırmıştır.'' Doğumundan ölümüne kadar hep bir şeyler üretmek ve Ulusuna yararlı olmak için savaş veren Atatürk'ün yaşamının, insanlığa örnek olacak olaylarla dolu olduğunu dile getiren Sezer, ''Atatürk ilke ve devrimleri her zaman Türk Ulusu'na yol göstermeyi sürdürecektir. Tüm dünya liderleri barış konusunda Atatürk'ün düşüncelerini temel alırsa, kalıcı dünya barışı uzak olmayacaktır'' diye konuştu. 
     Cumhurbaşkanı Sezer, eski İngiltere Başbakanı Winston Churchill'in, ''Savaşta Türkiye'yi kurtaran, savaştan sonra da Türk Ulusu'nu yeniden dirilten Atatürk'ün ölümü, yalnız yurdu için değil, Avrupa için de en büyük kayıptır. Her sınıf halkın onun ardından döktükleri içten gözyaşları, bu büyük kahramana ve modern Türkiye'nin Ata'sına layık bir tezahürden başka bir şey değildir'' şeklindeki sözlerini anımsatarak, Türk Ulusu'nun, 65 yıl önce sonsuzluğa uğurlamış olsa da, büyük kurtarıcısı Atatürk'ün, devrimleri, ilkeleri ve ülküleriyle yüreklerde ve düşüncelerde yaşamaya devam ettiğini vurguladı. 
     
</TEXT>
</DOC>
