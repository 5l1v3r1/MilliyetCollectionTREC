<DOC>
<DOCNO> 247025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/siyaset/axsiy02.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de '400'ler hareketi 
</HEADLINE>
<TEXT>


Muhalif milletvekilleri, tüzük kurultayı için gerekli 260 imza sınırını aşıp 400 delegenin onayını aldı. "30'lar hareketi"nin imzaları yönetime vermek için 10 günü var 

Ezelhan Üstünkaya 


Olağanüstü seçimli kurultay için tüzükte yer alan "651 imza" şartını değiştirebilmeye yönelik öncelikle tüzükte değişiklik yapmayı hedefleyen CHP'li muhalifler, ilk başarılarını elde etti. Kamuoyunda "30'lar hareketi" olarak bilinen muhalif milletvekilleri, tüzük kurultayı için gerekli 260 imza sınırını geçip 400 delegenin onayını aldı. Muhalifler, yine tüzük gereği, Meclis'teki odalarına çağırdıkları notere imzaları onaylattı. CHP İstanbul Milletvekili Kemal Derviş'e yakınlığıyla bilinen İstanbul milletvekilleri Zeynep Damla Gürel, Mehduh Hacıoğlu ile Karaman Milletvekili Fikret Ünlü'nün de tüzük kurultayı bildirgesini imzalamasının yankıları sürerken, bu kez Derviş'in tüzükle ilgili çalışma yaptığı iddia edildi. 

Avrupa tüzüğü 
Derviş'in tüzükteki antidemokratik hükümleri belirlediği, çalışmasının temelini Avrupa'daki sol ya da sosyal demokrat partilerin tüzüklerinin oluşturduğu ifade edildi. 
Öncelikle tüzük kurultayını toplamayı amaçlayan ve imzaları yönetime vermek için önlerinde 10 günleri bulunan muhalifler, genel başkanlığa aday olmayı ve seçimli kurultayı toplamayı zorlaştırıcı hükümleri de değiştirmeyi hedefliyor. Genel başkan adayı konusunda ismi doğrudan delegeye sormayı planlayan muhaliflerin yeni tüzüğe "Seçimi kaybeden genel başkan istifa eder ve bir daha başkanlık görevine gelemez" hükmünün konulması için çalışacakları kaydediliyor. 


</TEXT>
</DOC>
