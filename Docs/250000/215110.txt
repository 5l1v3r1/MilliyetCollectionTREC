<DOC>
<DOCNO> 215110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yazar/cemal.html </URL>
<DATE> 2004/02/14/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kıbrıs'ta doğru yol... 
</HEADLINE>
<TEXT>

   
   Evet, yine Kıbrıs'la ilgili bir yazı. Ama kar kış yüzünden bu satırlar dün öğle üzeri, erken yazılıyor. Yani BM Genel Sekreteri Annan'ın yapacağı nihai teklif öncesinde... 
   Kaza ihtimali var mı 
   Bir başka deyişle 
   İp kopabilir mi 
   Bu saatten sonra sanmıyorum. 
   Türk tarafı, Türk hükümeti sağlam durduğu sürece, Rum tarafının ben bu oyunda yokum demesi çok zor. Rum liderler bazı ayak oyunlarıyla ipe un sermek istediler. Kendi kamuoyları için ufak tefek diplomatik cambazlık yaptılar. Bu arada özellikle Türk tarafının kararlılığını sınadılar. Denktaş'ın sabrı taşabilir mi, bunu da yokladılar. 
   Fazla sonuç aldıkları söylenemez. 
   Çünkü Ankara kararlı. 
   Hükümet gerçekten çözüm istiyor. Bu açıdan siyasal iradesini masaya koymuş durumda. 
   Şu da söylenebilir 
   CHP sözcüsü Onur Öymen, Denktaş'ı da artık geri adım atmakla suçladığına göre Türkiye doğru yolda, Kıbrıs'ta işler rayına oturuyor. 
   Başbakan Tayyip Erdoğan'ın Davos zirvesinde vurguladığı gibi Ankara Rumların bir adım önünde gitmeyi sürdürüyor. Erdoğan'ın Davos'taki bu açıklamasını dinledikten hemen sonra bunun ne anlama geldiğini yakın çevresindeki bir Dışişleri yetkilisine sormuştum. 
   Yanıt çok açıktı 
   "Mesajımız çok açık. Biz Kıbrıs'ta çözüme hazırız, kararlıyız. Siz gidin Rumları ikna edin." 
   Rumlar neyi kabul etmiyordu 
   BM Genel Sekreteri Annan'ın hakemliğini, dolayısıyla referandumu. Annan planının özünü oluşturan bu iki noktayı Rum Cumhurbaşkanı Papadopulos geçen yıl reddetmişti. Başbakan Erdoğan ise Türk tarafının bunları kabul ettiğini Davos'ta açığa vurunca, büyük bir şaşkınlık yaşandı. 
   New York'a böyle gelindi. 
   Ama Rum tarafı sonunda, - Ankara'nın kararlılığında herhangi bir değişiklik olmadığı için - Annan planının özünü oluşturan yüksek hakemliği kabullenmek zorunda kaldı. 
   Bir başka deyişle 
   Denktaş'la Papadopulos önce baş başa verecekler. Mart ayı ortalarına kadar nasıl olsa işleri bitmeyecek. Sonra devreye bir hafta süreyle Ankara'yla Atina girecek. Yine anlaşılamayan noktalar varsa, bunları da BM Genel Sekreteri Annan yazacak. 
   Yani boşlukları hakem dolduracak. 
   Ve yeni devlet, 21 Nisan'da da Kuzey'le Güney'de nihai çözüm olarak referanduma sunulacak. 
   Evet, bu satırlar erken yazılıyor. Ama sonucun büyük ihtimalle böyle çıkacağı, Türk ve Rum taraflarının Lefkoşa'ya dönerek iş başı yapacaklarını sanıyorum. Bu saatten sonra ipin kopması büyük sürpriz olur. 
   İki taraf, bir tünele giriyorlar. Dar bir tünel bu. Fazla kıpırdanacak yerleri yok. Tünelin ucundaysa onları ışık bekliyor. İleriye doğru yürüdükçe bu ışığı daha çok görecekler. 
   Kimse geriye dönüp bakmasın. 
   Karanlıktan medet ummasın. 
   Acılar olgunlaştırır 
   Tarihte yaşanan acılar daha güzel bir geleceğin kurulmasına engel olsaydı, tarihin en büyük barış projesi olan Avrupa Birliği, İkinci Dünya Savaşı gibi bir cehennem sonrası tarih sahnesine çıkmazdı. 
   Herkes çözüm için çalışsın. 
   Herkes elini taşın altına soksun. O zaman hiç kuşkunuz olmasın, bu bahar Kıbrıs'ta portakal çiçekleri daha güzel açacak, daha güzel kokacak. 
   
   Sürpriz olmadı, ip kopmadı. 
   New York zirvesinden anlaşma çıktı. Türk tarafından sonra Rumlar da biraz nazlandıktan sonra BM Genel Sekreteri Annan'a evet dedi. İki taraf şimdi bir tünelde, yukarıda belirttiğim gibi, ucunda ışık yanıp sönen bir tünel... Kıbrıs nihayet doğru raya oturuyor. 
   Haydi hayırlısı. 
   İnşallah Kıbrıs'ta bu bahar bir başka bahar olur. 
   
      
   
   
</TEXT>
</DOC>
