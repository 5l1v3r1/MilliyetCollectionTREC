<DOC>
<DOCNO> 216462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun21.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro ''Adayı birleştirmek için son şans'' 
</HEADLINE>
<TEXT>

     Fransa'da yayımlanan Le Figaro gazetesi, Kıbrıs sorununa çözüm bulmak amacıyla başlatılan görüşmeleri, ''Lefkoşa'da adayı birleştirmek için son şans'' diye yorumladı. 
     Gazetenin haberinde, ''AB'ye üye olmak isteyen Türkiye'nin, müzakerelerin tekrar başlamasını kolaylaştırdığı'' bildirildi. 
     Kıbrıs Rum kesiminin AB'ye yalnız girmesinin Türkiye'yi zor durumda bırakacağını yazan Le Figaro, ''Ya Kıbrıs birleşecek ve Türkiye'nin AB'ye üye olma şansı devam edecek ya da Ankara, AB'nin kendisine kapılarını kapatma riskiyle karşı karşıya kalacak'' yorumunu yaptı. 
     Türkiye'de hükümetin bu nedenle çözüm için çabalarını artırdığı ifade edilen haberde, New York'ta BM bünyesinde yapılan son görüşmelere geniş yer verildi. 
     Kıbrıs'ta Türk ve Rum liderlerinin çözüme ulaşma konusunda BM, ABD ve AB'nin yoğun baskısı altında kaldığını yazan Le Figaro, ''AB'nin genişlemesi öncesi, Kıbrıs'ı birleştirmek bir şans daha... Ancak bu son şans olabilir'' ifadesini kullandı. 
     
</TEXT>
</DOC>
