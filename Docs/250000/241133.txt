<DOC>
<DOCNO> 241133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/yasam/axyas02.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Suikast için keşif yaptı 
</HEADLINE>
<TEXT>


'Dost' cinayetinin tutuklanan İBDA-C'li azmettiricisinin Erdoğan'ın mitinglerini izlediği ortaya çıktı... 

ERDAL KILINÇ, ESRA ALUS 

Dost tarikatı lideri olduğu iddia edilen emekli binbaşı İhsan Güven ile eşinin öldürülmesi olayını azmettirdiği iddiasıyla tutuklanan İBDA-C'li Abdulselam Tutal'ın, seçimler öncesinde Başbakan Erdoğan'ın Adana ve Niğde mitinglerinde keşif yaptığı ortaya çıktı. Tutal'ın Erdoğan'ın Zeytinburnu'ndaki mitingine de tahta silahla gittiği öğrenildi. Daha önce de PKK'lı olduğu gerekçesiyle gözaltına alınan Tutal'ın İBDA-C lideri İzzet Salih Erdiş'le aynı cezaevinde kalmak için İP'li bir kişiyi bıçakladığı iddia edildi. Zanlılar Burhanettin Yalçın, Emin Koçhan ve Selim Aydın'ın, Tutal'la 3 ay önce tanıştıkları da belirlendi. 

Tetikçi Ben öldürdüm 
Tetikçi olduğu öne sürülen Yalçın ifadesinde, "Eylemden bir gün önce Tutal iki silah getirdi. Bir silahı kullandım, diğerini gözcülük yapan Koçhan aldı. Aydın arabayı kullandı. Telefonda İhsan Güven'e kargo firmasından aradığımızı ve kendisine paket geldiğini söyledik. Bizi bekliyorlardı. Kapıyı açtılar. Önce Güven'i tek kurşunla öldürdüm. Eşini öldürmemiz konusunda talimat almamıştık. Ancak, o panikle onu da öldürdüm. Silahı denize attım" dedi. DGM'ye sevk edilen 13 kişiden, 8'i serbest bırakılırken, Tutal, Aydın, Burak Çileli, Koçhan, Yalçın tutuklandı. 


</TEXT>
</DOC>
