<DOC>
<DOCNO> 241098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/guncel/gun06.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'cnnturk.com' yayında 
</HEADLINE>
<TEXT>


ŞÜKRAN PAKKAN İstanbul 

CNN Türk Televizyonu'nun internet sitesi "cnnturk.com" dün akşam bir tanıtım partisiyle yayın hayatına başladı. CNN Türk Genel Müdürü Efe Önbilgin'in ev sahipliğinde "G by Karaf"ta gerçekleşen partide siteyi, internet projesini yürüten İş Geliştirme Yönetmeni Sarp Batur ve "cnnturk.com" Koordinatörü Fırat Kayakıran yayına soktu. 
Partiye, Doğan Holding Yönetim Kurulu Başkanı Aydın Doğan, Milliyet Gazetesi Genel Yayın Yönetmeni Mehmet Y. Yılmaz, Hürriyet Gazetesi Genel Yayın Yönetmeni Ertuğrul Özkök, CNN Türk Genel Yayın Yönetmeni Ferhat Boratav, Doğan Holding Yönetim Kurulu Başkan Vekili İmre Barmanbek'in yanı sıra çok sayıda davetli katıldı. 
"cnnturk.com"un Doğan Medya Grubu ile Turner Grubu ortak girişimiyle kurulduğunu belirten Sarp Batur, "Siteyi hazırlarken ilk hedefimiz kullanıcının rahat edeceği bir site yaratmaktı" dedi. Fırat Kayakıran ise "cnnturk.com'un rakipsiz haber ağı sayesinde, Türkiye ve dünyada yaşanan son dakika gelişmeleri anında görülebilecek" diye konuştu. 
"cnnturk.com", CNN International ve e-kolay işbirliğiyle hazırlandı. 



</TEXT>
</DOC>
