<DOC>
<DOCNO> 208251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/spor/spo03.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant şoku 
</HEADLINE>
<TEXT>

      
   GALATASARAY'DA Berkant'ın sakatlığı teknik heyeti şok etti. Genç oyuncunun sağ ayak arka adelesinde ağrıların artması üzerine dün MR'ı çekildi. Kulüp doktoru Berkant'ın sağ ayak arka adalesinde zorlanma tespit ettiklerini ve genç oyuncunun Spartak Moskova maçında da oynamasının mümkün olmadığını açıkladı. Berkant'ın tedavisine hemen başlanırken kesin durumunun 48 saat sonra yapılacak kontrolde belli olacağı belirtildi. 
   
   Florya'da mesai    FATİH Terim tarafından değişim ve sakatlar ndeniyle İstanbul'da bırakılan futbolcular Florya'da mesaiye başladı. Antrenör Ahmet Ceyhan yönetiminde yapılan antrenmanda, Hakan Şükür ile Mülayim düz koşuyla yetinirken, Bülent, Baliç, Arif, Frank De Boer ve Emrah bir süre salonda, sonra da sahada kondisyon idmanı yaptı. Antrenmana, grip olan Hakan Ünsal ile tedavileri süren Hasan ve Prates katılmadı. 
   
      Volkan'dan puma dövmesi    VOLKAN Arslan, dün sağ bacağındaki dövmesiyle dikkatleri üzerine topladı. Sarı - Kırmızılı futbolcu puma resmi yaptırırken, idmanlarda yaptığı klas hareketlerle de ikinci yarıya hazır olduğunu da gösterdi. 
   
   Necati'ye Uzan engeli    ADANASPORLU Necati'nin transferine Uzan grubunun engel olduğu ortaya çıktı. Mehmet Cansun'un seçimi kazanması sonrasında Galatasaray ile ihtilafa düşen grup, Sarı - Kırmızılılar'ın Telsim'e açtığı davayı kaybetmiş, tazminat ödemeye mahkum edilmişti. İşte bu olayın Aslan'ın önüne set çektiği ifade edildi. 
   
   'Transfer çok zor'    GALATASARAY 2. Başkanı ve Basın Sözcüsü Ali Dürüst, "Yabancı transferi yapamıyoruz, yerli oyuncu da zor gözüküyor. Transfer yapacağımızı tahmin etmiyorum" diye konuştu. Dürüst, Necati için Adanaspor'un transfere yanaşması gerektiğini vurguladı, "Herhalde bırakmayı düşünmüyorlar" dedi. 
   
   Serkan Koşa koşa gelirim    SERKAN Aykut, eski takımı Galatasaray'ı unutamadı. Samsunspor formasıyla ilk yarıda 12 gol bulan ve krallık yarışında ikinci sırada yer alan golcü, "Eğer Fatih hocamın ve Galatasaray'ın bana ihtiyacı olursa, çağırdıkları anda koşa koşa geri dönerim. Şu an toplam 165 golüm var. İnşallah 200. golü Sarı - Kırmızılı formayla atarım" diye konuştu. 
   
   
</TEXT>
</DOC>
