<DOC>
<DOCNO> 205789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonsiy18.html </URL>
<DATE> 2004/12/31/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Bahçeli'nin yeni yıl mesajı... 
</HEADLINE>
<TEXT>

     MHP Genel Başkanı Devlet Bahçeli, AK Parti Hükümeti'nin, 2004 yılında Türkiye'nin üzerine ekonomik, sosyal ve milletlerarası ilişkilerde ''ağır yük'' yüklediğini kaydederek, ''Türkiye'nin milli varlığını tehdit eden sorumsuz, işbirlikçi ve Türkiye karşıtı anlayışın savunulacak hiçbir gerekçesi olamaz'' dedi. 
     Bahçeli, yayınladığı yeni yıl mesajında, Türkiye'nin milletler arası ilişkiler, sosyal ve ekonomik şartlar itibariyle ağır problemlerle karşı karşıya kaldığı bir yılı geride bıraktığını ifade etti. 
     Türkiye'nin 21. yüzyıla büyük ümitlerle hazırlandığını, ancak ülkeyi yöneten anlayışın uyguladığı politikalarla Türkiye de Kurtuluş Savaşı'ndan bu tarafa elde edilen bütün kazanımların tehlikeye sokulduğunu savunan Bahçeli, şunları kaydetti 
     ''20. yüzyılın başında büyük Türk milleti, sömürge olmayan milletler arasında ilk bağımsızlık savaşı verip, bunu zafere dönüştürerek bütün mazlum milletlere sömürgeciliğin ve emperyalizmin mağlup edilebilir olduğunu göstermişken, 21. yüzyılın başında teslimiyetçi ve Türkiye'nin istiklalini tehlikeye düşürecek politikalar yüzünden büyük bir buhranla karşı karşıya kalmıştır. 
     AKP Hükümeti'nin, Avrupa Birliği AB ile ilişkiler sürecinde teslimiyetçi ve işbirlikçi anlayışa kayması, Türkiye'nin AB ile sağlıklı bir zeminde ilişki kurmasını engelleyerek, dış ilişkilerde yürütülmesi gereken sağlıklı bütün zeminleri ortadan kaldırmış ve tahrip etmiştir.'' Bahçeli, AK Parti yönetiminin 17 Aralık tarihine kadar izlediği politikalarla Kıbrıs Rum kesiminin AB'ye üyeliğini kolaylaştırdığını, Kıbrıs'taki Türk varlığını tehlikeye düşürecek yaklaşım benimseyerek, Kıbrıs'ı AB ile pazarlık meselesi haline getirdiğini ileri sürdü. 
     ''2004 yılında AKP Hükümeti'nin Türkiye'nin üzerine yüklediği ağır yük, Türkiye'nin milli varlığını tehdit eden bu sorumsuz, işbirlikçi ve Türkiye karşıtı anlayışın savunulacak hiçbir gerekçesi olamaz'' diyen Bahçeli, mesajında daha sonra şu görüşlere yer verdi 
     ''Yeni bir yılın başında, Türkiye'nin karşı karşıya bulunduğu sorunları hatırlatmadan, yeni yılı heyecanla beklediğimizi ifade etmenin zor olduğu bir dönemden geçiyoruz. Bugün Türkiye'yi yöneten iktidar, içeride işbirliği yaptığı unsurlarla, dışarıda desteğini aldığı güçlerle, Türkiye karşıtı bir anlayışı ısrarla sürdürmek istemektedir. 
     2005 yılının, Türkiye'yi yeniden harekete geçirecek, Türkiye'nin milli varlığını güçlendirecek, milletlerarası ilişkilerimizi teslimiyetçilikle değil, karşılıklı münasebet kurma esasında ele alacak bir dönemin başlangıcı ve bölgemizde başta Irak, Filistin olmak üzere dökülen kanların durduğu ve barışın hakim olduğu bir yıl olmasını diliyorum. Bütün Türk-İslam aleminin yeni yılını kutluyoruz.'' 
     
</TEXT>
</DOC>
