<DOC>
<DOCNO> 202675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun03.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Önyargılı değilim... Talat'ın yeni imajını beğenmedim'' 
</HEADLINE>
<TEXT>

     KKTC Cumhurbaşkanı Rauf Denktaş, hükümet kurma görevi verme konusunda bir önyargısının olmadığını, görev alacak partinin devlete inanması ve devleti koruyan yaklaşım içinde olması gerektiğini söyledi. 
     Bayrak Televizyonu'nda bu akşam yayımlanan Akis programına katılan Denktaş, önceki gün yapılan genel seçimlerin ardından meclise giren parti liderleriyle yarın tek tek görüşeceğini, parti liderlerine düşünmeleri için birkaç gün süre vereceğini belirtti. 
     Parti liderlerinin kendi aralarında temas kurması gerektiğini de kaydeden Denktaş, parti liderlerinden biri kendisine ''çoğunluğu temin ettim' derse ve kendisi de tatmin olursa görevi vereceğini söyledi. 
     Görev verme konusunda önyargısının olmadığını söyleyen Denktaş, ''Yeter ki o partiler devletine inanmış bir parti olsun'' dedi. 
     Hükümeti kurma görevini alacak partinin devleti savunması gerektiğini vurgulayan Denktaş, ''Kendilerine soracağım, şimdiden bilsinler, devlete inanıyor musunuz, koruyacak mısınız Devleti koruyan bir yaklaşım içinde olacak mısınız Bunu bana garanti etmezlerse bu memlekette idareye nasıl talip olurlar '' diye konuştu. 
     
     DÖRTLÜ KOALİSYON 

     Halkın verdiği mesajın dörtlü koalisyon kurulması yönünde olduğunu kaydeden Denktaş, kendisinin gönlünde yatanın da dörtlü koalisyon olduğunu belirtti. 
     Denktaş, halkın, partilere, ''dikkatli olun, halkın geleceğini koruyarak uzlaşma yoluna gidin, maceraya atılmayın'' mesajı verdiğine işaret ederek, ''Onu sağduyuyla değerlendirirlerse bir araya gelerek müşterek bir plan, program, yol çizebilirler. Benim beklentim bu'' dedi. 
     Cumhurbaşkanı Denktaş, seçim sonuçlarıyla ilgili olarak ortada kilitlenmiş bir durum olduğunu, bu kilidi açmanın kendisine değil, partilere bağlı olduğunu vurguladı. 
     
     ''YENİ TALAT'I BEĞENMEDİM'' 

     Cumhuriyetçi Türk Partisi CTP Genel Başkanı Mehmet Ali Talat'ın, seçimlerden önce görünüşünü değiştirmesine değinerek, ''Yeni Talat'ı beğenmedim. Ben eski Talat'ı daha çok beğeniyorum'' dedi. 
     Talat ile yarın yapacağı görüşmede konuyu gündeme getireceğini belirten Denktaş, ''Bu makyaj sana hiç yakışmadı diyeceğim. Değiştir, eski kılığına gel ki seni tanıyalım diyeceğim. Hiç yakışmadı makyaj imaj kendine. Bambaşka bir şey oldu. Ben beğenmedim doğrusu. Gözüm eski Talat'a alıştığı için bu yeni Talat'ı beğenmedim, onun için bunu söyleyeceğim, şimdiden haberi olsun da cevabını hazırlasın'' diye konuştu. 
     Denktaş, Talat'ın kendisine benzemek için imaj değişikliği yaptığı yönünde eleştirilere maruz kaldığının anımsatılması üzerine ise ''Saçlarını kestiği için mi Yok canım, o zannedersem bana değil de, benden çok daha yüksek kişilere benzemek istedi'' dedi. 
     
     ''TÜRKİYE VE YUNANİSTAN GÜVENLİK KONUSUNDA ANLAŞMALI'' 

     Denktaş, müzakere masasında rahat oturması için, Türkiye ile Yunanistan'ın garantiler ve güvenlik konusunda anlaşmasının şart olduğunu söyledi. 
     Avrupa Birliği'nin Kıbrıs'ı stratejik çıkarları için istediğini yineleyen Denktaş, AB, ABD ve İngiltere'nin Kıbrıs'ta stratejik çıkarlarını öne çıkardığını, Annan planının da bu çıkarlara hizmet ettiğini kaydetti. 
     Denktaş, Annan planının, zaman içinde Türkiye'yi adanın dışına çıkardığını işaret ederek, ABD Dışişleri Bakanlığı Kıbrıs Özel Koordinatörü Thomas Weston ile perşembe günü görüşeceğini ve görüşmede seçim sonuçlarını ele alacağını belirtti. 
     Cumhurbaşkanı Denktaş, ''Kıbrıs Türkleri'nin tamamı çözüm istiyor. Denktaş da istiyor'' dedi. 
     Seçimden önceki süreçte söylenen sözler nedeniyle kimseye kırgın olmadığını, içinin rahat olduğunu belirten Denktaş, ''Ama halkın, devletini, bayrağını, anavatanın tanımayanlar karşısında oldukça hassasım, oldukça öfkeliyim'' diye konuştu. 
     Denktaş, Türkiye'nin Kıbrıs konusunda hazırladığı programdan haberi olduğunu, ancak bu konuda birşey söylemeyeceğini ifade etti. 
     
</TEXT>
</DOC>
