<DOC>
<DOCNO> 203253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo16.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Devre arasında burnumdan ameliyat olacağım 
</HEADLINE>
<TEXT>

     Galatasaray'ın golcü futbolcusu Hakan Şükür, zor ve kötü bir dönemden geçtiklerini belirterek, ''Gerçek Galatasaraylılar'ın sadece iyi günümüzde değil, kötü günümüzde de yanımızda olmasını istiyoruz'' dedi. 
     Hakan Şükür, ''www.hakan-sukur.com'' adlı internet sitesinde yaptığı açıklamada, üzerlerinde kara bulutlar dolaştığını, futboldaki şans faktörünün de yanlarında olmadığını vurgulayarak, ''Bir de tüm bunlara Galatasaray düşmanları eklenince bugünkü durum ortaya çıkıyor'' diye konuştu. 
     ''Liderden 12 puan geri kalmış olmamız, ikinci yarıda bunu kapayamayacağımız anlamına gelmez'' diyen Hakan, şöyle devam etti 
     ''İkinci yarı çok farklı bir Galatasaray bulacaksınız. UEFA Kupası'nda hedef yine final olacak. Türkiye Kupası'nı müzemize götürmememiz için hiçbir neden yok. Gerçek Galatasaraylılar'ın sadece iyi günümüzde değil, kötü günümüzde de yanımızda olmasını isitiyoruz ve bekliyoruz. Bu takımın ve hala bu takım çatısı altında bulunan bir çok futbolcunun büyük başarılara imza attığının unutulmamasını istiyoruz. Bize inananlarla ikinci yarıda tüm bu olumsuzlukların sona ereceğine ve başarıyı yakalacağımıza eminiz.'' 
     
     ''TRABZONSPOR MAÇINDA ÖZVERİYLE OYNADIM'' 
     Hakan, Real Sociedad maçı sonrası ayağından ciddi şekilde sakatlandığını vurgulayarak, ''Kemiğimde ezilme ve büyük bir ödem var. Normal şartlarda Trabzonspor maçında oynamamam ve dinlenmem gerekiyordu. Ama ben takımımı yalnız bırakmamak adına özveri göstererek takımdaki yerimi aldım. Ancak şimdi ayağımın durumu daha da kötü'' dedi. 
     Burnundaki kırık nedeniyle hala nefes alıp vermekte güçlük çektiğini ve bu durumun futbolunu olumsuz etkilediğini kaydeden milli futbolcu, devre arasında hocasının izin vermesi ve zaman bulması durumunda burnundan ameliyat olacağını bildirdi. 
     Hakan, takımın yarısından fazlasının gönderileceği biçimindeki haberleri dikkate almadıklarını ifade ederek, şunları ifade etti 
     ''UEFA Kupası'nı kazandığımızda bile bu tür haberler yapılmıştı. Galatasaray'ı basın değil, kulüp yöneticileri yönetir. Geçtiğimiz günlerde birkaç televizyon kamerasına takım olma ruhu hakkında yaptığım konuşma, sanki ben aksine birtakım değerleri savunuyormuşum gibi yorumlandı. Bu nedenle bundan sonra basınla ilişkilerimi oldukça sınırlayacağım.'' 
     
</TEXT>
</DOC>
