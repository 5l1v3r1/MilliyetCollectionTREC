<DOC>
<DOCNO> 242125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun27.html </URL>
<DATE> 2004/05/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Arap Birliği zirvesi... Liderler siyasi ve sosyal reform sözü verdi... 
</HEADLINE>
<TEXT>

     Arap Birliği zirvesi kapsamında biraraya gelen Arap liderler, ülkelerinde siyasi ve sosyal reform yapma sözü verdi. 
     Arap dışişleri bakanlarının, Tunus'un başkenti Tunus'ta dün başlayan Arap Birliği zirvesinin kapanış oturumunda yayımladıkları Tunus Deklarasyonu'nda, demokrasiyi geliştirme, halkın siyasete ve kamu işlerine katılımını artırma, sivil toplumu genişletme ve kadın haklarını güçlendirme sözü verildi. 
     ABD'nin uygulama kararı aldığı ekonomik yaptırımlar karşısında Suriye'ye destek verilen zirvede, Arap-İsrail çatışmasının BM kararlarına danışılmadan çözülmesine yönelik girişimler de eleştirildi. 
     Arap ülkelerinin liderleri, Irak'ta işgalin sona erdirilmesi ve iktidarın Irak halkına devredilmesine ilişkin aşamaların düzenlenmesi için BM'nin merkezi ve etkin bir rol üstlenmesi gerektiği konusunda görüş birliğine vardılar. 
     İşgal güçlerinin ve birliklerinin Iraklı mahkumlara yaptığı ''insanlık dışı'' ve ''gayri ahlaki'' muamelenin de eleştirildiği zirvede, işkence yapanlar ve işkenceden sorumlu olanların yargılanması gerektiği belirtildi. 
     Zirve toplantısı, reform belgelerinin imzalanmasına yönelik uygulama ve gelecek ay yapılacak G-8 ülkeleri toplantısında Arap ülkelerinin temsili konusunda çıkan tartışmalar nedeniyle tahmin edilenden yarım saat geç sona erdi. 
     
</TEXT>
</DOC>
