<DOC>
<DOCNO> 226877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko30.html </URL>
<DATE> 2004/03/30/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Unakıtan Belediye başkanlıklarına aynı yakınlıktayız 
</HEADLINE>
<TEXT>

     Maliye Bakanı Kemal Unakıtan, seçim öncesi belediye başkanları konusundaki sözlerinin yanlış anlaşıldığını belirterek, ''Biz, herkese aynı yakınlıktayız ve hizmetleri için aynı şekilde davranacağız'' dedi. 
     Bakan Unakıtan, seçim öncesi yanlış anlamaların meydana geldiğini, ancak seçim atmosferinde bunların üzerinde durmanın çok da önemli olmadığını belirterek, neticelerin Türk milletine hayırlı olmasını diledi. 
     Seçilen belediye başkanlarının, bu milletin başkanları olduğunu ve millete hizmet edeceklerini söyleyen Unakıtan, hükümetin de 70 milyonun hükümeti ve aynı zamanda, belediye başkanlarının da hükümeti olduğunu kaydetti. Bakan, herkese aynı yakınlıkta ve hizmetleri için aynı şekilde davranacaklarını bildirdi. 
     
     BELEDİYE BORÇLARI 
     Belediyelerin borçlarına ilişkin bir soruya karşılık Maliye Bakanı, belediye borçları ile ilgili çalışmanın, Hazine'den sorumlu Devlet Bakanı tarafından yürütüldüğünü, kanun hazırlıklarının da, aynı kurum tarafından yapıldığını kaydetti. 
     Maliye Bakanlığı olarak, mali disiplinden ödün vermek istemeyeceklerini ifade eden Unakıtan, ''Herhangi bir şekilde mali disiplinden taviz vermeyecek bir tutumu izlerim ben...'' diye konuştu. Belediye borçlarının ve gelirlerinin bütçede yer almadığını ancak belediye gelir ve giderlerinin, kamu maliyesini ilgilendirdiğini söyleyen Bakan, seçim öncesinde belediye başkanlarına ''Aman yanlış harcama yapmayın'' uyarısında bulunduğunu hatırlattı. 
     Maliye Bakanı Unakıtan, şöyle devam etti 
     ''Belediye gelirleri yeniden yapılandırılacak. Onunla ilgili çalışmalar var. Belediye gelirleri iki kısımda dikkate alınır bir, merkezi hükümet gelir kalemlerinden alacakları pay vardır. İki, yeniden bulacakları birtakım gelir kaynakları olabilir. Onlarla ilgili geniş çaplı, Başbakanlıkta çalışmalar yapılıyor. Bu çalışmaların neticesinde bize düşen mahalli idarelerin gelir kaynaklarının daha da artırılması meselesidir. Çünkü, en önemli husus, mahalli idarelerin sağlıklı gelirlere ulaşmasıdır. Yoksa, yardımlarla, taşıma suyla değirmen dönmez.'' 
     
</TEXT>
</DOC>
