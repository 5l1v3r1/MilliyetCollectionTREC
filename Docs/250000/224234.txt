<DOC>
<DOCNO> 224234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy08.html </URL>
<DATE> 2004/03/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Meclis bu haftayı aç-kapa yaparak geçirecek... 
</HEADLINE>
<TEXT>

     28 Mart seçimleri nedeniyle 9 Mart'ta çalışmalarına 15 günlüğüne ara veren TBMM Genel Kurulu bu haftayı aç-kapa yaparak geçiştirecek. Seçim sonrasında ise Meclis'i yoğun bir gündem bekliyor. Milletvekillerinin neredeyse tamamı seçim bölgelerinde seçmenlerle tames ederek, adayları için propaganda faaliyeti yürüttüğünden, Meclis Genel Kurulu 24 ve 25 Mart'ta "aç-kapa" yapacak. Hemen arkasından yapılacak yerel seçimlerden çıkacak sonuçların da kısmen yansıyacağı Meclis'te ayrıca yoğun bir yasama faaliyetine geçilecek. Hükümetin önceki açıklamaları dikkate alındığında, son olarak TBMM'ye sevkedilen yerel yönetimler yasa tasarılarının komisyonlarda görüşülmesinin ardından Genel Kurul'da, Kamu Yönetimi Temel Kanunu Tasarısı ile birlikte geçirilecek. Bu arada mayıs ayında ise, hükümetin bir süredir nabız yokladığı Anayasa değişiklikleri için düğmeye basılması ve ikinci yasama yılının bitimine doğru bu değişikliklerin de TBMM'den geçirilmesi bekleniyor. Hükümet, DGM'lerin kapatılması, Anayasa Mahkemesi üyelik kompozisyonunun değiştirilmesi, Yüce Divan görevinin Yargıtay Ceza Genel Kuruluna bırakılması ana başlıklarını içeren değişiklikleri, AB Üyelik müzakeresi sürecinin başlatılması açısından önemli olan Aralık ayından önce gerçekleştirerek yürürlüğe sokmak istiyor. 

ANKA 
     
</TEXT>
</DOC>
