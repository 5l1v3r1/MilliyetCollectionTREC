<DOC>
<DOCNO> 241554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/magazin/amag.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Müstakbel yengeye Erdoğan dizisi 
</HEADLINE>
<TEXT>


Yılmaz Erdoğan'ın şirketi BKM Film, Gülben Ergen'in dizisine yapımcı olacak 

Birsen Altuntaş 

Yıldızı 'Dadı' isimli diziyle parlayan Gülben Ergen, 'Savcının Karısı' isimli yeni bir dizide başrol oynamaya hazırlanıyor. Dizinin yapımcısı ise, Ergen'in birlikte olduğu Mustafa Erdoğan'ın kardeşi Yılmaz Erdoğan'ın ortağı olduğu BKM Film. Senaryosunu Nuran Devres'in yazdığı dizinin yönetmeni olarak da, 'Sultan Makamı' dizisinin yönetmeni Aydın Bulut düşünülüyor. Tek eksik ise, dizide Ergen'e eşlik edecek 35 - 40 yaşlarında karizmatik bir erkek oyuncu. 
Yaz aylarında çekilmesi planlanan dizinin erkek oyuncu karakteri için Yargıtay Başsavcılığı makamını model aldığını belirten Devres, diziyi şöyle anlattı "Dizinin başrol erkek oyuncusu hortumcularla mücadele eden karizmatik ve yakışıklı biri olacak. Gülben Ergen ise bu oldukça ciddi, biraz da aksi olan cumhuriyet savcısının sonradan eşi olan hostesi canlandıracak. Gülben Hanım senaryoyu okur okumaz rolü kabul etti." 





</TEXT>
</DOC>
