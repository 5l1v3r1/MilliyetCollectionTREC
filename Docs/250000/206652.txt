<DOC>
<DOCNO> 206652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur37.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Algan "Bu durum sürpriz oldu" 
</HEADLINE>
<TEXT>

     Yüksek Seçim Kurulu YSK Başkanı Tufan Algan, Yargıtay'da YSK üyeliği için yapılacak seçimlerde aday olmayacağını bildirdi. 
     AA muhabirinin, yaş tahsisinden kaynaklanan nedenlerle emekliliğinin 6 ay ertelenmesine ilişkin sorularını yanıtlayan Algan, nüfus kaydında 11 yaşındayken düzeltme yapıldığını, bugüne kadar da doğum tarihi olarak 1 Ocak 1939'u kullandığını belirtti. Algan, yapılan düzeltmenin Emekli Sandığı'nda bulunduğunu ve emeklilik işlemleri başlatıldığında da ortaya çıktığını anlattı. 
     Kararın sürpriz olduğunu ifade eden Algan, ''Kendimi tamamen emeklilik yaşamına alıştırmak için planlamıştım. Bu durum sürpriz oldu. Pek arzu etmediğim bir sonuç oldu. Ama görevime devam edeceğim'' dedi. 
     Algan, bir soruyu yanıtlarken, 298 sayılı Seçimlerin Temel Hükümleri ve Seçmen Kütükleri Hakkında Kanun gereğince YSK başkanlığı görev süresinin Ocak ayının 15'inde sona ereceğini belirterek, bu nedenle Yargıtay'a yeni üye seçimi için yazı yazdıklarını ve bu ayın sonunda Yargıtay'da seçim yapılacağını kaydetti. 
     Bu ayın sonunda YSK'da boşalacak üyelikler için Yargıtay'tan 3 ve Danıştay'dan 2 üye seçileceğini belirten Algan, ''Yeni üyeler görevine başlayana kadar görevimi sürdüreceğim'' dedi. 
     Yargıtay'da YSK üyeliği için yapılacak seçimlere katılıp katılmayacağı sorusu üzerine Algan, aday olmayacağını açıkladı. 
     1 Temmuz 2004 tarihinde yaş haddinden emekli olacağını anımsatan Algan, Mahalli İdareler Genel Seçimi'ne az bir zaman kaldığını ve seçim işlerinin de yüzde 90'ına yakınının bitirildiğini kaydetti. 
     Algan, ''Bu görevi yeteri kadar yaptım. Arkadaşlarımın çoğu da 3.5 yıldır bu görevdeler. 3 Kasım Milletvekili Genel Seçimi'ni de birlikte yaptık. Tecrübe edindiler. Seçim konusunda deneyimliler. Gözümüz arkada kalmaz'' diye konuştu. 
     Emeklilik için plan yapıp yapmadığı sorusunu yanıtlarken Algan, ''Daha pek bir plan yapmamıştım. 2 ay dinlenmeyi düşünüyordum, artık Temmuz ayından sonraya kaldı'' dedi. 
     Bu durumda Tufan Algan'ın, 15 Ocak'tan sonra YSK Başkanlığı, 1 Temmuz 2004'ten sonra da Yargıtay 16. Hukuk Dairesi üyeliği sona erecek. 
     
</TEXT>
</DOC>
