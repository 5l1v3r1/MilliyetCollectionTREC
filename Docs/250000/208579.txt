<DOC>
<DOCNO> 208579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko08.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye enflasyonda hala lider... 
</HEADLINE>
<TEXT>

     Türkiye'nin enflasyonla mücadelede son iki yılda elde ettiği başarıya rağmen, yıllık enflasyon oranlarında diğer OECD ülkeleriyle aradaki uçurum kapanmadı. 
     Türkiye OECD ülkeleri içerisindeki "enflasyon lideri" konumunu 2003'te de sürdürdü. 
     Türkiye'nin, yaklaşık 30 yıl aradan sonra ilk kez geçen yıl yüzde 20'nin altında gerçekleşen tüketici enflasyonunda OECD ülkeleri içinde en yakın takipçisi yüzde 9.8'le Slovakya, yüzde 5.6 ile Macaristan oldu. Japonya'da fiyatlar eksi değerlerde seyrederken, diğer OECD ülkelerinin yıllık fiyat artışlarının ise neredeyse Türkiye'nin bir aylık enflasyonu düzeyinde olduğu belirlendi. 
     
     SON İKİ YILDAKİ GERİLEME 
     Tüketici fiyatlarında yıllık artış oranı 2003'te 11.3 puan gerileyerek yüzde 18.4'e indi. Yıllık TÜFE artışı 2001 yılında yüzde 68.5, 2002'de yüzde 29.7 düzeyinde gerçekleşmişti. Buna göre tükeitci enflasyonunda son iki yılda 50 puandan fazla düşüş kaydedildi. Böylece yıllık enflasyonu oranı 1970'li yıllardaki düzeylere geriledi. 
     Enflasyondaki düşüş, ekonomide güven unsurunu artırarak, ileriye yönelik belirsizlik algılamasını önemli ölçüde ortadan kaldırdı. Ancak Türkiye'nin yıllık enflasyonda geldiği bu "başarı" düzeyi, diğer ülkeler için adeta bir felaket düzeyini ifade ediyor. 
     
     OECD ÜLKELERİNİN ENFLASYONU 
     Yıllık enflasyon oranlarının ekonomide geçiş süreci yaşayan eski sosyalist Slovakya ve Macaristan dışındaki ülkelerde, neredeyse Türkiye'nin bir aylık enflasyonu düzeyinde kaldığı dikkati çekti. 
     Geçen yıl tüketici enflasyonunda Türkiye'yi yüzde 9.8'le Slovakya, yüzde 5.6 ile Macaristan izledi. Yıllık 
     enflasyon Meksika'da yüzde 4, Güney Kore'de yüzde 3.4 düzeyinde gerçekleşti. AB ülkeleri içinde Yunanistan'da yüzde 3.4'le en yüksek, Finlandiya'da ise yüzde 0.5'le en düşük düzeyde gerçekleşti. Yıllık enflasyonun İzlanda ve İspanya'da yüzde 2.8, İtalya, Portekiz ve İngiltere'de yüzde 2.5, Fransa'da yüzde 2.3, İrlanda'da yüzde 2.2, Hollanda'da yüzde 2, Lükemburg'da yüzde 1.8, Belçika'da yüzde 1.7, Danimarka'da yüzde 1.5, Avusturya, Almanya ve İsveç'te yüzde 1.3 olduğu belirlendi. Avustralya'da yüzde 2.6, ABD yüzde 1.8, Kanada ve Polonya'da yüzde 1.6, Yeni Zelanda'da yüzde 1.5, Norveç'te yüzde 1.4, Çek Cumhuriyeti'nde yüzde 1, İsviçre'de yüzde 0.6 olan yıllık enflasyon, Japonya'da ise eksi değerlerde seyrediyor. Üretim fazlası ve talebin artmaması nedeniyle durgunluk yaşanan, dış ticaret fazlası sorunu yaşayan Japonya'da tüketici fiyatlarının yıllık bazda yüzde 0.5 gerilediği dikkati çekiyor. 
     
</TEXT>
</DOC>
