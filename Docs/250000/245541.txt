<DOC>
<DOCNO> 245541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun21.html </URL>
<DATE> 2004/06/05/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bush, Papa'nın cezaevi skandalıyla ilgili öfkesini paylaşıyor... 
</HEADLINE>
<TEXT>

     ABD Başkanı George Bush, bazı Amerikan askerlerinin Iraklı tutuklulara işkence uygulamasıyla ilgili olarak Papa İkinci Jean Paul'ün ifade ettiği öfkeyi paylaştığını belirtti. 
     İkinci Dünya Savaşı'nın sonunu getiren Normandiya çıkarmasının 60. yıldönümü kutlamalarına katılmak üzere Avrupa'da bulunan Bush, İtalya Başbakanı Silvio Berlusconi ile görüştü. 
     Bush, görüşmenin ardından Fransa'ya hareketinden önce düzenlenen ortak basın toplantısında, ''Iraklı mahkumlara bazı askerlerimizin uyguladığı muamelenin fotoğraflarından iğrendim'' dedi. 
     Bush, Vatikan'a ziyareti sırasında Papa'nın yanında otururken, Papa, cezaevi skandalının ''çok kötü'' olduğunu ifade etmiş ve Irak'ın bağımsızlığının acilen geri verilmesi çağrısında bulunmuştu. 
     
     ''ASKERLER IRAK'TA KALACAK'' 
     ABD Başkanı, basın toplantısında ayrıca Irak'ta ''bağımsız hükümetin talebiyle, iktidarın devredilmesinin ardından Amerikan askerlerinin Irak'ta kalacağını'' kaydetti. Bush, ''Berlusconi, bağımsız hükümetin talebiyle askerlerimizin orada olması gerektiğini tam olarak anlıyor'' dedi. 
     Roma ziyareti nedeniyle aleyhinde yapılan büyük protesto gösterilerinin üzerinde durmayan Bush, ''Demokrasi güzel bir şey. Halkın görüşlerini ifade edebildiği bir ülkede olmaktan memnunum. Dünyanın, Ortadoğu'da özgür bir Irak'ın ortaya çıkmasının önemini anlayacağına inanıyorum'' diye konuştu. 
     İtalya Başbakanı Berlusconi de ocak ayında yeni hükümet seçilene kadar Irak'taki 2 bin 700 İtalyan askerinin geri çekilmesinin söz konusu olmadığını vurguladı. 
     İtalyan askerlerinin Bosna, Kosova ve Afganistan'da olduğu gibi Irak'ta barışı korumaya çalıştığını belirten Berlusconi, ''Irak'tan askerlerimizin çekilmesinin makul olduğunu düşünen varsa, diğer ülkelerde de aynı şeyi yapmamız gerekir. Bunun, barışı güvence altına almak için yapmamız gerektiğinin tersi olduğunu düşünüyoruz'' diye konuştu. 
     
</TEXT>
</DOC>
