<DOC>
<DOCNO> 201013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/guncel/gun01.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek erkeğe talim 
</HEADLINE>
<TEXT>

   Milli Eğitim politikasında kilit kurum Talim Terbiye Kurulu'nda kadın üye kalmadı. Kurulda, "Babababa demiyorsak, anneanne de dememeliyiz" tartışması yaşanıyor 
   Bahar Atakan 
   
   Atatürk'ün emriyle kurulan Milli Talim Terbiye Dairesi bugünkü adıyla Talim ve Terbiye Kurulu Başkanlığı'nda TTKB kadın üye kalmadı. Uzun yıllar sonra ilk kez kadın üyeye görev verilmeyen TTKB'de, AKP'nin iktidara geldiği günden bu yana görevine son verilenlerin sayısı da 11'e ulaştı. 
   Halen TTK Başkanı Doç. Dr. Ziya Selçuk dahil 12 kişinin görev yaptığı TTKB'de, son yıllarda erkeklerin sayısına yaklaşan kadın üyelerin tamamı kurul dışında kaldı. Üçlü kararname ile TTKB'ye atanan ve 5 yıl boyunca üyelik görevini sürdüren Füsun Köksal, Jale Çolakoğlu, Esmihan Özbal ile Güler Şenünver'in TTKB üyeliğine AKP iktidarı döneminde son verildi. "Atatürkçü ve çağdaş" kimliğiyle tanınan Köksal ve eşi bir dönem CHP milletvekilliği yapan Çolakoğlu, kuruldan alınarak Çıraklık ve Yaygın Eğitim Genel Müdürlüğü'nde görevlendirildi. DSP'li Necdet Tekin'in Milli Eğitim Bakanlığı döneminde TTKB'de görevlendirilen Özbal, Kız Teknik Öğretim Genel Müdürlüğü'ne gönderildi. 65 yaş dolayısıyla emekli olan Şenünver'in de, "görevlendirme" yapılması durumunda üyeliğe devam edebileceği kaydedildi. 
   TTKB çalışanları arasında "buharlaştı" diye bahsedilen görevden alınanların adları şöyle Sürmeli Ağdemir, Ahmet Sönmez, Nazım İrfan Tanrıkulu Danıştay kararıyla geri döndü. Şu anda TTKB'de üye , Ömer Özüduru, Nurettin Başer, Güler Şenünver, Jale Çolakoğlu, Selahattin Meydan, Füsun Köksal, Esmihan Özbal, Kemal Ateş. AKP'nin iktidara gelmesiyle cuma günleri düzenlenen toplantıların genellikle yapılmadığı belirtildi. 
   
   Anneanne tartışması 
   Kurul toplantılarında zaman zaman üyeler arasında ikili tartışmaların yaşandığı belirtilirken, Necati Canbek'in bir kitap incelenirken "anneanne" yerine "nine" yazılmasını ısrarla istediği ifade edildi. Canbek'in "Nasıl 'babababa' diyemiyorsak, 'anneanne' de diyemeyiz" sözleri üzerine diğer üyeler "nine" sözcüğüne karşı çıktı. Atatürk'ün fotoğrafından oluşan bir duvar afişi de, üzerindeki "devrimleri anlatan yazı" nedeniyle oyçokluğuyla reddedildi. 
   
   Atatürk döneminde kuruldu    TTKB'yi kuran 1926 tarihli Maarif Teşkilatı Hakkında Kanun'la bugünkü eğitim sisteminin temeli atıldı. "Eğitim ilke ve politikalarının belirlenmesi" 
   amacıyla Milli Talim Terbiye Dairesi kuruldu. TTKB, ders programları ile müfredat hazırlıyor. Okullarda okutulacak ders kitapları TTKB onayından geçiyor. 
   
   
   
   
</TEXT>
</DOC>
