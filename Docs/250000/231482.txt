<DOC>
<DOCNO> 231482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/dunya/adun.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush meydan okudu 
</HEADLINE>
<TEXT>

   Irak'ta işlerin "sarpa sarması"nın seçimleri kaybetmesine mal olacağı imasına, "İşimi kaybetmeye niyetim yok" karşılığını veren ABD Başkanı Bush, "Gerekirse daha fazla asker göndereceğim"dedi 
      Yasemin Çongar 

   
   ABD Başkanı George W. Bush, Irak'ta şiddetin tırmanması ve Amerikan kayıplarının artması konusunda halka seslendiği dünkü basın toplantısında, "Hiç kuşku yok ki, Amerikan halkı açısından zor mu zor birkaç hafta geçirdik. Bunu anlıyorum. Yönetimimiz için de zor olmuştur. Ama doğru olanı yapıyoruz" dedi. Bush, son gelişmelerin kasım ayında yapılacak başkanlık seçimlerine olası olumsuz etkisini ima eden bir soruya "İşimi kaybetmeye niyetim yok. Amerikan halkına teröre karşı savaşı kazanacak bir planımın olduğunu söylemeyi amaçlıyorum" diye yanıt verdi. Irak'taki ayaklanmacıların ABD'yi "güvenli, bağımsız, özgür Irak" hedefinden vazgeçirmeyeceğini belirten Bush, "Daha fazla asker gerekirse, göndereceğim. Daha fazla kaynak gerekirse, sağlayacağız" dedi. 
   Göreve gelişinden bu yana üçüncü kez televizyonların en çok izlendiği akşam kuşağında basın toplantısı düzenleyen Bush, gazetecilerin soruları öncesinde, "Amerikan halkına Irak'la ilgili bir şeyler söyleyeceğim" diyerek uzun bir yazılı açıklama okudu. Bush'un bu açıklamasındaki ana mesaj, "Irak'ta zorluklardan yılmayacağız" diye özetlendi. ABD Başkanı, "Uygar dünyanın düşmanlarının uygar dünyanın iradesini sınavdan geçirdiği zaman şimdi, yer de Irak'tır. Yılmamalıyız" dedi. 
   
   'Takvime sadığız' 
   Irak halkının Saddam Hüseyin'den kurtulduğuna memnun olduğunu, ancak işgal altında yaşamayı da istemediğini vurgulayan Bush, "Biz emperyalist bir güç değiliz. Almanya ve Japonya bunun tanığıdır. Biz özgürleştirici bir gücüz. Doğu Avrupa ve Asya bunun tanığıdır. İstediğimiz, özgür ve bağımsız bir Irak kurmak" dedi ve işgali "gereğinden bir gün bile fazla sürdürmeye niyetleri olmadığını" vurguladı. 
   Bush, 30 Haziran'da egemenliğin Iraklılara devri hedefine bağlı olduklarını, egemenliği nasıl bir oluşuma devredeceklerinin ise BM'nin katkısıyla belirlenmeye çalışıldığını söyledi. ABD Başkanı ayrıca, Dışişleri Bakan Yardımcısı Richard Armitage'ı, geçiş dönemini kolaylaştırma göreviyle bölgeye göndereceğini açıkladı. Armitage'ın, 30 Haziran'da Paul Bremer'ın görevini bırakması sonrasında Irak'ta "koordinatör" olarak kalması bekleniyor. 
   
   'Irak, Vietnam değil' 
   Irak'ta ABD askerleriyle çatışanların "Irak halkının demokratik umutlarını yıkmak isteyen aşırılık yanlıları" olduğunu söyleyen Bush, bir soru üzerine, Irak'ı Vietnam'la kıyaslayanlara da karşı çıktı ve "Bu yanlış bir benzetme. Aynı zamanda, hem askerlerimize, hem de düşmana yanlış mesaj gönderen bir benzetme" dedi. Durumun bir "halk ayaklanması" ya da "iç savaş" olmadığını savunan Bush, terörle mücadelenin dünya çapında başarıya ulaşması için Irak'ta başarılı olmanın şart olduğunu kaydetti. 
   Basın toplantısının Irak dışındaki tek konusu ise, 11 Eylül Soruştuma Komisyonu'nun çalışmalarına ilişkindi ve Bush, bu kapsamdaki ısrarlı sorular karşısında, 11 Eylül öncesinde teröre karşı gerekli önlemleri almadıkları yönündeki eleştirileri reddetti ve kurbanların yakınlarından "özür dilemekten" uzak durdu. 
   
   
   
</TEXT>
</DOC>
