<DOC>
<DOCNO> 249514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/ekonomi/eko07.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ÖTV'de kararlı 
</HEADLINE>
<TEXT>


MEHMET DEMİRKAYA İstanbul 

Başbakan Recep Tayyip Erdoğan, "Otomotivde aldığımız tedbirleri maalesef anlatamıyoruz. Bazı kararları ülkemizin çıkarları için almak durumundayız" dedi. İstanbul'da dün Rize Kültür ve Sosyal Yardımlaşma Vakfı'nın balosuna katılan Erdoğan krizlerin yaşandığı dönemin geride bırakıldığını söyledi. 
Erdoğan, geçen yıl 49 milyar dolarlık ihracat yapıldığını belirterek, şöyle devam etti "Büyümenin sebepleri içinde lüks tüketim maddelerinden öte daha çok ihracata yönelik adımlar var. Bunun yanında, maalesef lüks diyebileceğimiz noktada sadece otomotiv ithalatında ciddi bir sıçrama var. Otomotivde aldığımız tedbirleri anlatamıyoruz. Danıştay'ın aldığı kararlar var. Ama bazı kararları ülkemizin çıkarları için almak durumundayız. Alacağız bu kararı. Biz '1600 cc üstü otomobil şu kadar vergiye tabi olmalıdır' dedik, ama maalesef 'hayır' dediler. Bundan dolayı şimdi geri döndü ve biz yürütme olarak buna karşı bazı tedbirler almak zorundayız." 


</TEXT>
</DOC>
