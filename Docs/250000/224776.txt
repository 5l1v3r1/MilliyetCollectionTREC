<DOC>
<DOCNO> 224776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun60.html </URL>
<DATE> 2004/03/23/ </DATE>
<TIME> 21.56 </TIME>
<AUTHOR>  </AUTHOR>
<HEADLINE>
NASA Açıkladı "Merih'te bir zamanlar tuzlu deniz vardı" 
</HEADLINE>
<TEXT>

     Merih'te bir zamanlar tuzlu deniz bulunduğu, bunun da yaşama olanak vermiş olabileceği bildirildi. 
     Amerikan Ulusal Havacılık ve Uzay Dairesi NASA yetkilisi Steve Squyres, Merih'te bulunan Opportunity Fırsat adlı robotun, bir zamanlar gezegen üzerinde tuzlu sudan oluşan deniz bulunduğunu kanıtladığını bildirdi. 
     Squyres, robottan gelen verilerin, denizde kayaçlar oluştuğunu, bunun da hayatın gelişmesine fırsat vermiş olması gerektiğini gösterdiğini kaydetti. 
     NASA uzmanı, ''Tahminimize göre, Opportunity'nin bulunduğu bölge, bir vakitler tuzlu denizdi. O zamanki ortamın yaşamın gelişmesine elverişli olduğunu görüyoruz'' dedi. 
     Robotun incelediği bazı kayaçların tuzlu su çökeltilerinden kaynaklandığını belirten uzman, boyutlarını bilemedikleri denizin ne zaman oluşup yok olduğunu da bilemediklerini anlattı. 
     NASA yetkilisi Ed Weiler de ''Bu sonuçlar, Merih'teki iddialı keşif programını daha da geliştirmek için bizi kışkırtıyor. Bir zamanlar Merih'te mikropların yaşayıp yaşamadığını öğrenmek istiyoruz. Şunu da öğrenmeye can atıyoruz orada yaşayabilir miyiz '' dedi. 
     NASA'nın elde ettiği sonuçların, bu akşam açıklanmadan önce bağımsız uzmanlarca doğrulandığı kaydedildi. 
     
</TEXT>
</DOC>
