<DOC>
<DOCNO> 221111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/guncel/gun01.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizcilikte sertifika şartı 
</HEADLINE>
<TEXT>

   1 Temmuz'dan itibaren denetimden geçecek gemi ve limanlara sertifika verilecek. 'Güvenlik' sertifikası yoksa gemiye de, limana da ceza yağacak 
      PINAR AKTAŞ İstanbul 
   
   Uluslararası Denizcilik Örgütü, 11 Eylül saldırıları, kaçakçılık ve korsan faaliyetlerin artması üzerine tüm gemi ve limanlara 1 Temmuz'dan itibaren sertifika zorunluluğu getirdi. Türkiye'nin de üyesi olduğu örgüt, son yıllarda deniz yoluyla silah, uyuşturucu ve özellikle insan kaçakçılığı olaylarının artması, Güney Afrika, Endonezya ve Avustralya hatlarında korsan faaliyetler sonucu 2002 ve 2003'te 5 geminin kaybolması ve 11 Eylül olaylarının patlak vermesiyle Uluslararası Gemi ve Liman Tesisleri Güvenliği ISP Kodu hazırladı. 
   1 Temmuz'dan itibaren dünyadaki 40 bin gemi ve 20 bin liman, bağlı oldukları devletlerce belirlenen Tanınmış Güvenlik Organizasyonu RSO adlı kuruluşların denetimine tabi tutulacak. RSO'ların hazırladıkları planlar bir başka RSO tarafından onaylanarak sertifikalandırılacak. 
   
   Türkiye'de 3 yetkili 
   Güvenli sertifikalı gemi, güvensiz limana gitmeyecek. Güvensiz limana gidip güvenli limana geldiğinde demirleyerek tekrar RSO tarafından denetimden geçmek zorunda kalacak. Denetim yaptırana kadar gemi, limanda tutuklu kalacak. Güvensiz limandan gelen gemiyi kabul eden liman, 25 bin dolar cezaya çarptırılacak. Türkiye'de RSO olmak üzere yetkilendirilen 3 firmadan biri olan Etkin Gözetim A.Ş.'nin Genel Müdürü Oryal Ünver, terör önlemleri konusunda şunları söyledi 
   
   Terör alarmları 
   "Gemiler içinde bulundukları durum ve aldıkları istihbarata göre alarm seviyelerini 1, 2 ve 3 seviyesine yükseltebilecek. Kaptan, alarm seviyesi 3'e yükseltildiğinde geminin etrafında güvenlik kordonu, dalgıçların denetim yapması gibi önlemleri para karşılığında isteyebilecek." 
   
   
   
   
</TEXT>
</DOC>
