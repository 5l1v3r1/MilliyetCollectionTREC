<DOC>
<DOCNO> 234823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun24.html </URL>
<DATE> 2004/04/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Landaburu Türkiye'ye net bir mesaj vermek lazım 
</HEADLINE>
<TEXT>

     AB Komisyonu Dış İlişkiler Genel Müdürü Eneko Landaburu, AB'nin Türkiye'ye net bir mesaj vermesi gerektiğini söyledi. 
     AB'nin genişlemesi konusunda Belçika'nın muhafazakar ''Le Libre Belgique'' gazetesinin sorularını yanıtlayan İspanyol Landaburu, AB Komisyonu'nun sonbaharda açıklayacağı Türkiye raporu hakkında henüz yorum yapılamayacağını belirttikten sonra, özetle şöyle konuştu 
     ''Bu ülkenin Avrupa demokrasi standartlarına saygı konusunda çok ilerlemeler kaydettiği şimdiden söylenebilir. Bence önemli olan, Türklere açık bir mesaj vermektir. Eğer AB'de kaderimizi onlarla paylaşmak istiyorsak bunu söylemeliyiz. İstemiyorsak bunu da en kısa zamanda söylemeliyiz. Uzun bir müzakere sürecini başlattıktan sonra Türklerin yüzüne kapıyı kapatmak büyük zarar verir. O zaman tansiyon çok yükselir. Aralık zirvesinden bir karar bekliyorum. Karar çok ciddidir. Konuyu gerçek bir şekilde tartışmak gerekiyor.'' Landaburu, Kıbrıs'taki referandumların sonucundan duyduğu hayal kırıklığını da dile getirerek, ''Biz Rumlarla tam üyelik müzakerelerini başlatarak, adanın birleşme iradesini hızlandıracağımızı zannediyorduk'' dedi. 
     
</TEXT>
</DOC>
