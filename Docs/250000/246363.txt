<DOC>
<DOCNO> 246363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/guncel/axgun01.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı kapakçıktan bir hastanede yedi ölüm 
</HEADLINE>
<TEXT>


SSK'lılara takılan ucuz kalp kapakçığından ölen yedi kişi daha ortaya çıktı. Bazı hastaların da beyin hücreleri ölmüş 

ŞÜKRAN ÖZÇAKMAK İstanbul 

Ucuz olduğu için özellikle SSK'lı hastalara takılan TRI marka suni kalp kapakçığıyla ilgili skandal büyüyor. Sağlık Bakanlığı, bu kapakçıklardan takılan 227 hastadan 8'inin öldüğünü açıklarken, sadece Ankara'daki özel bir hastanede ameliyat olan 29 hastadan 7'sinin öldüğü ortaya çıktı. Hayatta kalan hastaların bir kısmı da, ameliyat sonrası geçirdikleri rahatsızlık nedeniyle şimdi isimlerini bile hatırlamıyor. Bazı hastalar da yeniden ameliyat masasına yatmayı bekliyor. 
Ulaştığımız SSK'lı hastaların çoğu, hastanede kuyruğa giremedikleri ve telefonla randevu alamadıkları için kontrollerini yaptıramadıklarını anlatıyor. Sağlık durumu iyi olanlar da psikolojilerinin bozulduğunu belirterek, "Kalbimizde her an patlamaya hazır bir bombayla yaşamaya mahk m edildik" diyerek isyan ediyor. Ölen hastaların yakınları da dava açmaya hazırlanıyor. 
Ankara Keçiören'de oturan ve TRI marka kapakçık takılan Zülfikar Kaya 72 , adını dahi hatırlayamıyor. Yakınları, ameliyattan bir yıl sonra pıhtı atması nedeniyle hastaneye yatan Kaya'nın beyin hücrelerinin öldüğünü ifade ediyor. TRI marka kapakçık takıldıktan sonra beyninde hasar oluşan bir başka hasta da, 70 yaşındaki İsmail Çamönü. 

18 ay sonra uyardılar 
Sağlık Bakanlığı, "Her hastaya tek tek ulaştık ve 3 ayda bir kontrollerinin yapılmasını sağlıyoruz" derken, Hamiyet Doğan 47 kapakçıkların yasaklanmasından 18 ay sonra uyarıldığını belirtiyor. Doğan, yeniden ameliyat olmaya hazırlanıyor. Kapakçığı takan özel hastanenin yetkilileri, sorunun ameliyattan değil, SSK'nın ihaleyle verdiği kapakçıktan kaynaklandığını öne sürüyor. 


</TEXT>
</DOC>
