<DOC>
<DOCNO> 228772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sontur31.html </URL>
<DATE> 2004/04/05/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
KKTC'de siyasi partiler karar aşamasında... 
</HEADLINE>
<TEXT>

     Kıbrıs'ta Annan Planı temelindeki çözüm sürecinin dönüm noktasını oluşturan referanduma doğru resmi ve teknik hazırlıklar sürerken, siyasi partiler de tutumlarını netleştirmeye çalışıyor. 
     New York'ta 13 Şubat'ta mutabakata varılan ortak takvim ve ardından İsviçre'de kesinleşen tarih uyarınca 24 Nisan'da yapılması öngörülen referandum için, mecliste grubu bulunan siyasi partilerin tutumları merakla bekleniyor. 
     Koalisyonun büyük ortağı Cumhuriyetçi Türk Partisi CTP , referanduma yönelik tutumunu resmileştirmek amacıyla yarın akşam olağanüstü kurultay yapıyor. Kurultay, Lefkoşa Atatürk Spor Salonu'nda saat 19.30'da başlayacak. 
     CTP Parti Meclisi, cumartesi günü Genel Başkan ve Başbakan Mehmet Ali Talat başkanlığında yaptığı toplantıda oybirliğiyle ''referanduma evet'' kararı almış ve bu kararı kurultaya tavsiye etmeyi karara bağlamıştı. CTP, kurultaydan da oybirliğiyle ''evet'' kararı çıkarmayı hedefliyor. 
     
     DP belirsiz 
     Koalisyonun küçük ortağı Demokrat Parti'nin DP referanduma yönelik tutumu ise netleşmedi. Geçtiğimiz cuma akşamı Parti Meclisi'ni toplayan Demokrat Parti, süreçle ilgili değerlendirme yapmış ancak herhangi bir karar almamıştı. 
     Referandumda tutumu en fazla merak edilen partilerden biri olan Demokrat Parti'nin karar sürecinin ne zaman tamamlanacağı ve kesin tutumunu ne zaman açıklayacağı da netleşmedi. 
     
     UBP çarşamba günü 
     Mecliste 18 sandalye ile ikinci parti konumundaki ana muhalefet Ulusal Birlik Partisi'nin UBP ise konferans için Giresun'da bulunan Genel Başkan Derviş Eroğlu'nun adaya dönüşünün ardından çarşamba günü kararını resmen açıklaması bekleniyor. 
     Annan Planı'nın son versiyonunu anlaşma için yeterli bulmayan UBP, çarşamba günü sabah Genel Yönetim Kurulu ile Meclis Grubu'nu, öğleden sonra da Parti Meclisi'ni toplayarak tutumunu netleştirecek. 
     
     BDH ve TKP "Evet" demişti 
     Mecliste temsil edilen siyasi partilerden Barış ve Demokrasi Hareketi BDH ile Toplumcu Kurtuluş Partisi TKP ise ''evet'' diyerek referanduma yönelik tutumlarını açıklayan ilk iki parti olmuştu. 
     Bu arada, Başbakanlık ile Dışişleri Bakanlığı'nın işbirliğiyle Annan Planı'nın ekleriyle birlikte Türkçe'ye çevirisinin tamamlandığı öğrenildi. 
     Referanduma hazırlanan halkın daha geniş bilgi edinebilmesine olanak sağlamak amacıyla Türkçe'ye çevrilen planın, yarından itibaren 5 bin adet çoğaltılması planlanıyor. 
     
</TEXT>
</DOC>
