<DOC>
<DOCNO> 234418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy02.html </URL>
<DATE> 2004/04/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Bundan sonrası KKTC'nin lehine olacaktır... 
</HEADLINE>
<TEXT>

     Başbakan Recep Tayyip Erdoğan, Kıbrıs'ta barışın özendirilmesi isteniyorsa Kuzey Kıbrıs Türk Cumhuriyeti'nin de ödüllendirilmesi gerektiğini belirterek, bundan sonrasının KKTC'nin lehine gelişmelerle dolu olacağını söyledi. 
     Erdoğan, CNN Türk televizyonunda canlı yayınlanan ''Eğrisi Doğrusu'' programında Taha Akyol'un sorularını yanıtladı. 
     Kıbrıs'ta yarın yapılacak referandumla ilgili görüşlerini açıklayan Erdoğan, bu konudaki kanaatinin başından beri belli olduğunu ifade ederek, ''Kıbrıs'ta çıktığımız yol iyi niyet yolu. Bu, 'evet'e giden bir yol'' dedi. 
     Barış Harekatı'nın üzerinden 30 yıl geçtiğini ve çözümsüzlüğün aşılamadığını anlatan Erdoğan, ''Ömürler, kuşaklar geçiyor. Hala bir umut, bir umut... Maalesef umut gerçekleşmiyor. Masadan kaçan KKTC olmasın. Çözümsüzlüğü çözüm olarak gören KKTC olmasın. Ortaya öyle bir sinerji koysun ki dünyada da model olsun'' diye konuştu. 
     KKTC'nin, sadece Türkiye'nin tanıdığı bir devlet olmaktan çıkarak, dünya devletleri arasındaki yerini almasına büyük önem verdiklerini vurgulayan Erdoğan, Kuzey Kıbrıs'taki 'hayır'cıların bu inceliği farkedemediklerini söyledi. Erdoğan, asıl üzerinde durulması gereken noktanın iki egemen devlet olduğunu ifade ederek, ''Mal-mülk meselesi halledilecek şeyler. Kimse Türklerin de mal-mülk sahibi olabileceğini konuşmuyor'' dedi. 
     
     ''YATIRIMLAR BAŞLAYACAK'' 
     Erdoğan, daha sonra şunları kaydetti 
     ''Tanındıktan sonra yatırımlar başlayınca orada neler olabileceğini kimse düşünmüyor mu Plan kabul edilirse yatırımlar hemen başlar. Türk yatırımcılar Asya ve Doğu Avrupa'ya kadar gitti. Birleşik Kıbrıs Cumhuriyeti ile birlikte Türk müteşebbisi oradaki yerini alacaktır. Yukarıda 'evet' aşağıda 'hayır' da çıksa oraya yatırım yapacaktır. Bu adımı da atmaları lazım. 
     Güneyden 'hayır', kuzeyden 'evet' çıkması halinde, Türkiye olarak görevini yapmanın rahatlığı içinde olacağız. KKTC halkı, tavrını hangi istikamette koyacağını ifade etmiş olacak. Bu tabii Avrupa Birliği'ne, ABD'ye, BM'ye mesaj olacak. 
     Ben inanıyorum ki, bundan sonrası KKTC'nin lehine gelişmelerle dolu olacaktır. Dünyadan olumlu mesajlar gelmeye başladı. Aceleci olmamak lazım. Bizim de beklentimiz bu. Gereği yapılmıştır. Gereği yapıldıktan sonra gereğini yapmak onlara kalmıştır. Burgenstock'ta Kuzey Kıbrıs'tan Annan Planı'nın gereği istendi. Süreçte ortaya bir metin çıktı. Kuzey Kıbrıs halkı 'evet' diyorsa gereğini yapmıştır. Bundan sonra gereğini BM Genel Sekreteri başta olmak üzere bu konuda devreye giren diğer devletlerin yapmaları gerekir.'' 
     
     ''RUMLAR ALACAKLARINI ALDI'' 
     Rumlar'ın referandumda ''hayır'' demekle herhangi bir şey kaybetmeyeceğini belirten Erdoğan, ''Rumlar alacaklarını aldılar. Artık 1 Mayıs'ta AB ile ilgili süreç başlayacak. 1 Mayıs'ta Güney Kıbrıs'ın sadece merasimi yapılacak. Kuzey için yeni bir süreç başlayacak'' dedi. 
     KKTC'den referandum öncesi havaya bakıldığında ''evet'' sonucu çıkacağını belirten Erdoğan, bu durumda KKTC halkının barış ve uzlaşmadan yana olduğunu ortaya koymuş olacağını ifade etti. Erdoğan, AB ülkelerinin KKTC ile ilgili olumlu değerlendirmeler yaptığını, özellikle ambargo konusunda farklı adım atacaklarına inandığını söyledi. Erdoğan, ''İnsan hakları, hukukun üstünlüğü, eğitim, ticaret, siyaset.. Tüm bu konularda yıllardır Kuzey Kıbrıs böyle bir yanlışa mahkum edildi. Artık barışın özendirilmesini istiyorsak, Kuzey'in de ödüllendirilmesi lazım'' diye konuştu. 
     
     REFERANDUMUN ERTELENMESİ 
     Başbakan Erdoğan, referandumun ertelenmesi ya da yenilenmesi konularındaki görüşlerin hatırlatılması üzerine de şunları kaydetti 
     ''Çıkartana kadar devamlı referandum yapalım. Bu, referandum müessesesini de yıpratır, iyice gevşetir, sulandırır. Bundan sonra yapılacak olan, bu işi bu haliyle çözmektir. Bu haliyle çözemezsek o zaman asıl sıkıntı başlar. Demek ki Güney Rum kesiminin yapısında, ruhlarında barış yok. Barış olsa olumlu yaklaşırsınız. Barış olmadığına göre zorla da bunu buraya yapalım, buraya bunu yerleştirelim, böyle de bir gayretin içine girmeye gerek yok. Özgürlük içinde, barış içinde, yaşayan iki ayrı devlet olur. İki kurucu devlet bu defa Birleşik Kıbrıs Cumhuriyeti olarak değil, iki ayrı devlet olarak yaşamaya devam eder.'' 
     
     KKTC'YE DESTEĞE DEVAM 
     Türkiye olarak KKTC'ye bugüne kadar yapılan yardımların artarak devam edeceğini bildiren Erdoğan, su ve enerji projesiyle Kuzey Kıbrıs'a farklı bir güç ve zenginlik katılacağını, altyapı çalışmalarına da önem verileceğini söyledi. 
     Erdoğan, ambargonun kalkması konusunda, ''Herşey eskisi gibi olmayacak. Timing itibariyle şu anda uygun değil ama daha iyi olacak. Çok daha güçlü, dünyaya açık bir Türkiye var. Bu konuda şu anda kendimi huzurlu hissediyorum'' diye konuştu. 
     Rum kesiminin ''AB'ye üye olduktan sonra AB üyeliği konusunda Türkiye'ye karşı eline koz geçeceği'' tezine katılmadığını dile getiren Erdoğan, Yunanistan'ın önceki ve şimdiki başbakanlarının Türkiye'nin müzakere süreci almasına hiçbir zaman 'hayır' demeyeceklerini ifade ettiklerini, aynı şeyin güney Kıbrıs için de geçerli olduğunu kaydetti. 
     
     KKTC'DE KUTUPLAŞMA KÖRÜKLENDİ 
     KKTC'de referandum sürecinde ''evet'' ve ''hayır'' cephesinin kutuplaşmasını körükleyenler ve Türkiye'den gidip olumsuzlukları tahrik edenler olduğunu ifade eden Erdoğan, şöyle devam etti 
     ''Sayın Denktaş'a saygım sonsuz. İsterdim ki, Sayın Denktaş'ın rolü çok daha farklı olsun. Cumhurbaşkanı olarak herşeyin üstünde kalsın. 
     Kuzey Kıbrıs halkının iradesine saygısının olacağını ifade etmiş olsaydı, inanıyorum ki, Kuzey Kıbrıs halkının üzerindeki ağırlığı daha da artacaktı. Bir köyden çıkarken arkasından atılan sloganları duyunca gerçekten dertlendim. Çünkü bu işi başından beri alıp buralara kadar taşımış olan Cumhurbaşkanı, bu duruma gelemezdi, gelmemeliydi. Bu bizim için üzüntü verici. Buradaki hükümete yönelik eleştirilerin içine girmesi ayrı bir yanlışlık. 
     Referandumdan sonra ne yapacağı kendi takdiri ve kararıdır. Tavsiyede bulunmaya cüretim, hakkım yok. Böyle bir referandumda taraf olmak, Sayın Denktaş'ı yaralamış olacaktır çünkü cumhurbaşkanlığı taraf makamı değil. Yanınıza koalisyon ortağı oğlunuzu alıp siyasi parti lideri gibi mitingler yapmaya yönelirseniz, bu hoş bir manzara değil. Temenni ederim ki, bu olaydan sonra iş süratle toparlanır ve Kuzey Kıbrıs buradan da bir ders çıkarmak suretiyle geleceğe daha güçlü yürür.'' Erdoğan, bir soruyu yanıtlarken de Serdar Denktaş'ın metnin hazırlanması sürecinde hiçbir muhalefet şerhi koymadığını, ancak Kıbrıs'a dönünce 'hayır' demesinin anlaşılır olmadığını ifade etti. 
     Başbakan Erdoğan, ''Biz hazırlıklarımızı 'evet' üzerine geliştirdik ama Türkiye olarak her türlü sonuca hazırlıklıyız. Halkın kararına saygılıyız. Referandumdan sonra Kuzey Kıbrıs'ı bundan sonra nasıl ele alacağımızı tekrar konuşmamız lazım. Bardağın dolu tarafına bakmak zorundayım'' diye konuştu. 
     
</TEXT>
</DOC>
