<DOC>
<DOCNO> 233202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy24.html </URL>
<DATE> 2004/04/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Çiçek'ten anayasa değişiklikleri hakkında bilgi... 
</HEADLINE>
<TEXT>

     Adalet Bakanı Cemil Çiçek, Anayasa değişikliği paketiyle ilgili olarak AK Parti MYK üyelerine bilgi verdi. 
     AK Parti Merkez Yürütme Kurulu, Genel Başkan Yardımcısı Dengir Mir Mehmet Fırat başkanlığında TBMM'de toplandı. 
     Edinilen bilgiye göre Cemil Çiçek, yaklaşık iki buçuk saat süren toplantıda 10 maddelik anayasa değişikliği paketiyle ilgili bilgi verdi. Toplantıda yapılan değerlendirmede, kadın-erkek eşitliğine ilişkin madde dışındaki diğer maddelerde uzlaşı sağlandı. Kadın-erkek eşitliğine ilişkin maddenin nasıl kaleme alınacağı konusunda ise teknik bir çalışma yapılması amacıyla Adalet Bakanlığı yetkililerinin dinlenmesi kararlaştırıldı. 
     Sözkonusu maddenin yazımının tamamlanmasından sonra Anayasa değişikliği paketinin imzaya açılarak bu hafta içinde TBMM Başkanlığı'na sunulacağı bildirildi. 
     
     CHP'LİLERE BRİFİNG 
     Bu arada AB Genel Sekreteri Murat Sungar ve AB'den Sorumlu Müsteşar Yardımcısı Volkan Bozkır'ın aralarında yeraldığı bir grup Dışişleri Bakanlığı bürokratı da CHP Milletvekillerine, ''Anayasa değişiklikleri'' konusunda brifing verdi. 
     Genel Başkan Yardımcısı Onur Öymen, Hatay Milletvekili İnal Batu ile İstanbul Milletvekili Şükrü Elekdağ ile bürokratların çalışmaları yaklaşık iki saat sürdü. Bürokratların, Adalet Bakanı Cemil Çiçek tarafından kamuoyuna açıklanan değişikliklerin AB üyeliği çerçevesinde gerçekleştirilmesinin zorunluluğu hakkındaki görüşlerini dile getirdikleri bildirildi. 
     
</TEXT>
</DOC>
