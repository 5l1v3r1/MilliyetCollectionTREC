<DOC>
<DOCNO> 223397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun26.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'dan Kosova'da güç kullanımına yeşil ışık 
</HEADLINE>
<TEXT>

     Kosova'nın doğusunda bulunan Urosevaç'ta, Kosova'daki Barış Gücü KFOR bünyesinde görev yapan Amerikan askerleriyle Arnavut göstericiler arasında gerginlik meydana geldi. 
     Bölgedeki AFP muhabiri, Amerikan askerlerinin, kentte Sırpların yaşadığı bir binaya yağma amacıyla girmeye çalışan yüzlerce Arnavut göstericiyi engellemeye çalışması üzerine iki taraf arasında gerginlik çıktığını belirtti. 
     Bu arada resmi kaynakların doğrulanmayan açıklamasına göre, binanın içinde Sırpların yanında Yunanlı KFOR askerleri bulunuyor. 
     Öte yandan KFOR komutanı Alman General Holger Kammerhoff'un, Kosova'daki şiddetli çatışmaların önlenmesi için güç kullanımına yeşil ışık yaktığı bildirildi. 
     KFOR'un bildirisine göre, General Kammerhoff, ''Askerlerimiz ile masum insanların güvenliği ve Kosova'nın tüm bölgelerinde hareket özgürlüğünü yeniden sağlamak amacıyla komutanlara, uygun bir şekilde güç kullanma yetkisi verdim'' dedi. 
     Kammerhoff ayrıca, ''Kosova'da istikrarın yeniden sağlanmasına katkıda bulunmak için'' bölgedeki yedek birliklere hazır olmaları emri verdiğini kaydetti. 
     
</TEXT>
</DOC>
