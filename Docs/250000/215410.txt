<DOC>
<DOCNO> 215410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/yazar/akyol.html </URL>
<DATE> 2004/02/16/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Lozan'da diplomatik savaş 
</HEADLINE>
<TEXT>

   
   
   KIBRIS müzakereleri vesilesi ile, Andaç Uğurlu'nun yayımladığı bir kitabı tanıtacağım size Rıza Nur'un hatıralarının Lozan bölümü ile, Lozan'da Amerikan temsilcisi Joseph Grew'ün yazdıklarından oluşan "Lozan Barış Konferansı'nın Perde Arkası" adlı eser. Örgün Yayınevi, Nuruosmaniye Cad. No. 28, Cağaloğlu İstanbul 
   Lozan'da Türk heyetinde İsmet Paşa'dan sonra 'ikinci adam' olarak büyük emeği geçen Rıza Nur'un eleştirileri vardır ama kitaba İsmet Paşa'nın Lozan anıları da eklenmiştir. 
   Ben tipik bir 'diplomasi olayı'nı, müzakerelerin kesilmesini Grew'ün kaleminden aktaracağım. 
   Tıkanılan konu şudur Kapitülasyonların kaldırılmasına karşılık, Avrupalılar bazı Türk mahkemelerinde yabancı gözlemci bulundurulmasını istiyor. İsmet Paşa 'bağımsızlığa aykırı' diye reddediyor. Lord küplere binmiştir 
   "Milli egemenlik, bağımsızlık Bu sözleri duymaktan hepimize gına geldi " 
   Grew, defterine şu notu düşmüştür 
   "Lord Curson'un zeka derecesinden şüphe etmeye başladım." Sf. 334 
   
   AMERİKALI Grew'e göre 
   "İsmet muzaffer bir devleti temsil ediyor, fakat yenilmiş bir düşman gözüyle bakılıyor..." Sf. 315 
   Fakat İsmet boyun eğmiyor, gerektiğinde savaşı ve zaferi hatırlatıyor. 
   Adli kapitülasyonlar görüşülürken ipler kopma noktasına gelmiştir. Lord Curson Londra'ya dönmek için eşyalarını toplamaktadır. 
   Türk heyeti müzakerelerin kesilmesini önlemek için yeni bir teklif getirir 
   Anlaştığımız bölümleriyle barış andlaşmasını imzalayalım, kalan birkaç meseleyi sonra görüşelim. 
   Grew "İsmet'in çok zeki manevrası " diyor. Sf. 352 
   Bunun üzerine konferans yeniden başladı. Herkes imzaların atılacağından emin, bekliyor. 
   "Kapı açıldı, İsmet Paşa, arkasında delege arkadaşları olduğu halde merdivenden inmeye başladı. Son basamaklara gelince melon şapkasını çıkardı, neşeli bir insan tavrı ile gülerek, başını sağa sola çevirerek, nezaketle salondaki kalabalığı selamladı ve otelden çıkıp gitti. Bu sahneyi ömrüm oldukça unutmayacağım. Her şey bitmişti..." Sf.353 
   
   HERKESTE telaş tabii... Çükü herkes harp yorgunu, herkes barış istiyor. Bilhassa Amerikalılar İsmet Paşa'ya bir 'orta yol' önerirler 
   - Biz araya girelim, ekonomik meselelerde Türkler lehine değişiklik yapılsın, siz de İstanbul, İzmir, Samsun ve Adana mahkemelerinde yabancı gözlemci bulunmasını kabul edin... 
   Dehşetli pazarlıklar yapılır, İnönü defalarca arkadaşlarıyla görüşür ve "üç il kabul, Adana hariç" diye cevap verir. Pazarlık tabii... 
   Arabulucular tren garına koşarlar Curzon'a haber vermek için fakat onun treni saatlerce Paşa'dan cevap bekledikten sonra kalkmıştır. Sf. 355 vd. 
   Böylece Lozan müzakereleri 4 Şubat 1923 akşamı sona ermiştir. 
   Fakat uzlaşma için "uygun ortamın oluştuğu" görüldüğü için, 23 Nisan 1923'te müzakereler tekrar başlayacaktır. 
   Bu ikici dönem müzakerelerde herkes 'nihai sonuc'u lehine çevirmek için daha çetin ve serttir ama iplerin kopmaması için daha dikkatlidir. Sf. 359 
   İmzalar 24 Temmuz 1923'te atılacaktır. 
   Denktaş'ı hatırladınız, değil mi 
   
      
   
   
</TEXT>
</DOC>
