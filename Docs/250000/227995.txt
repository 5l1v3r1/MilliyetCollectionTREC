<DOC>
<DOCNO> 227995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo08.html </URL>
<DATE> 2004/04/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Formula 1'de Sakhir pisti görücüye çıkıyor 
</HEADLINE>
<TEXT>

     Formula 1 Dünya Şampiyonası'nda sezonun 3. yarışının yapılacağı Bahreyn Grand Prix'si, 4 Nisan Pazar günkü yarışla görücüye çıkıyor. 
     Bahreyn'in başkenti Manama'da bulunan Sakhir Pisti'nin 2004 sezonunda yarış takvimine dahil edilmesiyle birlikte, 1999 yılında takvime giren Malezya Grand Prix'sinin ardından 5 yıl sonra ilk kez yeni bir pistte yarış yapılmış olacak. 
     Formula 1'e Çin ile birlikte kabul edilen ve en yeni 2 pistten biri olan Sakhir, ilk kez bir yarışa evsahipliği yapacak. Toplam 5 bin 417 metre uzunluğundaki pistte, pilotlar yarış boyunca 57 tur atarken, toplam 308.769 kilometre yol katedecek. 
     
     PİSTİN ÖZELLİKLERİ 
     Bahreyn Grand Prix'sinin yapılacağı Sakhir Pisti, toplam 250 milyon dolara maloldu. 
     17 Mart tarihinde açılışı yapılan ve Ortadoğu Bölgesi'ndeki tek Grand Prix olan Bahreyn, 1958 yılında Fas'ta bir kez yapılan yarışın ardından Formula 1'e evsahipliği yapacak 2. Arap ülkesi olacak. 
     Büyük bölümü çöl üzerine inşa edilen Sakhir Pisti'nin bir kısmı ise denize dolgu yapılarak düzenlenmiş durumda. Bahreyn'de yapılacak yarışı 28 bin kişi izleyebilecek. 
     Bu arada 16 ayda tamamlanan pistin yapımında, 12 bin ton taş kullanıldığı ve her gün 650 ton asfalt döküldüğü belirtildi. 
     
     PİSTİN PROJESİ HERMAN TILKE'YE AİT 
     Bahreyn Grand Prix'sinin yapılacağı Sakhir Pisti'nin projesini, Türkiye'deki Formula 1 yarışlarının yapılacağı Kurtköy Pisti'nin de mimarı olan Herman Tilke hazırladı. 
     Türkiye, Bahreyn ve Çin gibi yeni takvime alınan Grand Prix pistlerinin pojelerini hazırlayan Tilke, bundan önce de Sepang, Nürburgring, A1 Ring, Barcelona ve Hockenheim pistlerini de çizen isim olarak tanınıyor. 
     Tilke'nin projelerini hazırladığı diğer pistler gibi Sakhir de de uzun düzlüklerin fazla olduğu, ancak bu düzlükleri düşük vitesle geçilebilecek sert virajların kestiği, pilotları zorlayacak özelliklere sahip bulunuyor. 
     
     İLK 2 YARIŞI SCHUMACHER KAZANMIŞTI 
     Formula 1'de sezonunun ilk 2 yarışı olan Avustralya ve Malezya Grand Prix'lerinde, Ferrari'nin Dünya Şampiyonu pilotu Michael Schumacher ipi göğüsleyen isim olmuştu. 
     Avustralya Grand Prix'sinde, Michael Schumacher'i, Brezilyalı pilot Rubens Barrichello ve Renault'un İspanyol pilotu Fernando Alonso izlerken, Malezya'da ise BMW Williams'ın Kolombiyalı pilotu Juan Pablo Montoya ikinciliği, Bar Honda'dan Jenson Button da üçüncülüğü elde etmişti. 
     Bahreyn Grand Prix'sinin sıralama turları TSİ 14.00'de, yarış ise pazar günü 14.30'da NTV'den naklen yayınlanacak. 
     
</TEXT>
</DOC>
