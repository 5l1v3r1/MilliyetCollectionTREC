<DOC>
<DOCNO> 230978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko50.html </URL>
<DATE> 2004/04/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Reklam Kurulu ceza yağdırdı...3 firmaya 45'e milyar lira ceza kesildi 
</HEADLINE>
<TEXT>

     Reklam Kurulu Başkanı ve Tüketicinin ve Rekabetin Korunması Genel Müdürü Özcan Pektaş, kırışıklık giderici kremlerin reklamlarını yapan 3 firmaya 45'er milyar liralık ayrı ayrı idari para cezası verildiğini açıkladı. 
     Pektaş, bugün düzenlediği basın toplantısında, Reklam Kurulu'nun Nisan ayı aylık olağan toplantısını gerçekleştirdiğini ve alınan kararları kamuoyuna açıklama kararı aldığını bildirdi. 
     Pektaş, toplantıda, bir otelin 2 yıldızlı olduğu halde 3 yıldızlı olduğunu göstererek, fiyat yükselttiğinin tespit edildiğini bildirdi. 
     Bitkisel çay ve benzeri ürünlerin satışını yapan 13 firmanın da yasalara aykırı işlem yaptıklarının saptandığını kaydeden Pektaş, bu firmalara da yasalara aykırı hareketlerinden dolayı 4'er milyar lira ayrı ayrı para ceza verildiğini ifade etti. Pektaş, ''Bitkisel ürün satan firmaların reklamlarına göre neredeyse ülkedeki bütün hastaneleri kapatıp bitkisel ilaçlarla her türlü hastalığın tedavi edilebileceği imajı yaratılıyor'' dedi. 
     
     KIRIŞIKLIK GİDERİCİ KREMLER 

     Basın yayın organlarında ve televizyonlarda da aynı biçimde kırışık önleyici krem adı altında satılan ürünlerin yasalara aykırı reklam verdiklerinin belirlendiğini söyleyen Pektaş, şunları kaydetti 
     ''Reklam Kurulu şu anda piyasada satılan ve kırışıklık önleyici olduğu ileri sürülen kremlerden Retinol, Clarins ve Vichy'den alınan örnekler Hacettepe Üniversitesi'nde test edildi. Gelen raporlar üzerine söz konusu kremlerin reklamlarda belirtildiği gibi herhangi bir etki yaratmadığı sonucuna varıldı. Halen sırada 5-6 daha krem firması incelemede bulunuyor. Bu firmalara gerekli tebligatlar yapıldıktan sonra idari para cezası uygulanacak. Clarins reklamlarını yapan Çarşı, Tekin Acar ve Clarins firmasına ayrı ayrı 45'er milyar lira para cezası verilmiştir. Bu arada firmalara reklam durdurma ve düzeltme cezası da verildi. Firmalar reklamlarını düzeltme yoluna gitmezlerse ayrıca durdurma ve düzeltme cezasıyla da karşı karşıya kalacaklar. Bu davalarda dava süresi açık olacak. Yargıda Reklam Kurulu kararından farklı bir karar çıkarsa da bunu kamuoyuna yine açıklayacağız.'' Pektaş, ayrıca gerek yazılı gerekse ve görsel basında İstikbal Mobilya'nın kişiye özel yatak yaptığına dair reklamın da daha önce diğer firmalarca üretildiğinin saptandığını söyledi. 
     Bu konuda Türk Patent Enstitüsü'nden de görüş sorulduğunu hatırlatan Pektaş, İstikbal Mobilya'ya da ceza verildiğini kaydetti. 

     
</TEXT>
</DOC>
