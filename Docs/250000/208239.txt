<DOC>
<DOCNO> 208239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/siyaset/siy04.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP para basıyor 
</HEADLINE>
<TEXT>

   AKP, İstanbul'da belediye başkanlıkları ve meclis üyeliği aday adaylığı için başvuran 3181 kişiden 850 milyar lira topladı... 
   SERHAT OĞUZ İstanbul 

   
   Yerel seçimin gözde partisi AKP'ye İstanbul'da belediye başkan ve meclis üyelikleri aday adaylığı için toplam 3181 kişi başvurdu ve partinin kasasına 850 milyar lira bıraktı. 
   AKP'nin aday adaylığı için son başvuru tarihi geçen cuma olmasına rağmen, talep yoğunluğu nedeniyle isim listeleri ancak dün gece tamamlanabildi. Büyükşehir Belediye Başkanlığı için altı, ilçe belediye başkanlıkları için 235, belde belediye başkanlıkları için 140 kişi başvuruda bulunurken, il ve ilçe belediye meclisi ve İl Genel Meclisi üyelikleri için 2800 başvuru yapıldı. 
   Başvuruların çokluğundan memnun olan AKP İstanbul İl Başkanı Mehmet Müezzinoğlu, aday adaylarının başvuru için yaklaşık 850 milyar lira yatırdıklarını ve bunu seçimlerde kullanacaklarını söyledi. Müezzinoğlu, İstanbul'da yerel seçim için 3 trilyon liralık bir bütçe öngördüklerini, Genel Merkez'den de 2 trilyonun önümüzdeki günlerde aktarılacağını belirtti. 
   
   
</TEXT>
</DOC>
