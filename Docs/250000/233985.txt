<DOC>
<DOCNO> 233985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas21.html </URL>
<DATE> 2004/04/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Uzun süre dersin başında oturmak çocuğun yaşama sevincini azaltır 
</HEADLINE>
<TEXT>

     Eskişehir Anadolu Üniversitesi Beden Eğitimi ve Spor Yüksek Okulu Müdürü Prof. Dr. Coşkun Bayrak, ''Uzun süre dersin başında oturmak, akıcı ve planlı ders çalışmadan zamanı harcamak, çocuğun yaşama sevincini azaltır'' dedi. 
     Bayrak, TED Aydın Koleji'nin ''Eğitim günleri'' etkinlikleri kapsamında, öğrenci ve velilere yönelik ''Anne babanın çocuğa desteği'' konulu konferansta, ilköğretim çağlarından itibaren anne ve babanın çocuğun yaşamını programlaması gerektiğini söyledi. 
     Her çocuğun odasında çalışma masası bulunması gerektiğini ifade eden Bayrak, şöyle konuştu 
     ''Çocuk, çalışma odasında yalnız ders çalışmalı, orayı yemek yemek, mektup yazmak, kitap okumak, resim yapmak için kullanmalıdır. Çocuğun karşısında dikkatini dağıtacak resim, poster asılmamalı ortam sessiz olmalıdır. Uzun süre dersin başında oturmak, akıcı ve planlı ders çalışmadan zamanı harcamak çocuğun yaşama sevincini azaltır. Bu nedenle bölünmüş zamanlarda planlı verimli çalışılmalı ve her çocuk dinlenme, eğlenme ve diğer faaliyetlere yeterince zaman ayırmalıdır. Bu noktada anne ve baba desteği çok önemlidir.'' Anne ve babaların çocuklarına zaman ayırması gerektiğini vurgulayan Bayrak, ''Çocukları küçük yaşlarda dinlemek, ergenlik yıllarında onların da anne ve babasının sorunlarını paylaşmasına etki yapar'' diye konuştu. 
     
</TEXT>
</DOC>
