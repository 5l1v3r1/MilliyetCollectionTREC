<DOC>
<DOCNO> 231633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun61.html </URL>
<DATE> 2004/04/15/ </DATE>
<TIME> 22.52 </TIME>
<AUTHOR>  </AUTHOR>
<HEADLINE>
Annan, Irak'taki rehin alınaların sona ermesini istedi 
</HEADLINE>
<TEXT>

     BM Genel Sekreteri Kofi Annan, Irak'ta İtalyan bir rehine ile İranlı bir diplomatın öldürülmesini kınayarak, insanların kaçırılmasına son verilmesini istedi. 
     Annan, gazetecilere açıklamasında, bazı rehinelerin serbest bırakılmasından memnun olduğunu, ancak İranlı diplomat Halil Naimi ile İtalyan rehine Fabrizio Quattrocchi'nin öldürülmesinden derin üzüntü duyduğunu kaydetti. 
     Kofi Annan, rehine eylemine son verilmesini isteyerek, bunun doğru bir yol olmadığını, birçok insanın rehin alındığı bir noktaya gelinmesine şaşırdığını, bunun çözülmesini ümit ettiğini söyledi. 
     BM sözcüsü Marie Okabe de ayrıca, Annan'ın tüm rehinelerin serbest bırakılması çağrısını yinelediğini ve rehin almanın insan hakları hukukunu ihlal ettiğini söylediğini aktardı. 
     
</TEXT>
</DOC>
