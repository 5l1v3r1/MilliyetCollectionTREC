<DOC>
<DOCNO> 220850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/magazin/amag.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki ilk gösterimde tam not aldı 
</HEADLINE>
<TEXT>
   Duvara Karşı, gala sınavını verdi 
   İstanbul'daki galaya bin kişi katıldı. Gözler Sibel Kekilli'deydi. İzleyenlerin olumlu yorumlarının ardından yönetmen Fatih Akın, salondan yorgun ama mutlu ayrıldı 
      BAYRAM KAYGUSUZ 
   
   Berlin film Festivali'nde "Altın Ayı" ödülünü kazanan "Duvara Karşı" filminin galası dün İstanbul'da yapıldı. Küçükçiftlik Parkı'ndaki Sinebonus Sinemaları'ndaki galaya yaklaşık bin kişi katıldı. Film, cuma günü Türkiye'de 56 sinemada vizyona girecek. 
   Geceye katılan Kültür ve Turizm Bakanı Erkan Mumcu, filmi çok beğendiğini söyledi. Mumcu, "Filmin hangi yönünü çok beğendiğiniz " sorusu üzerine, yanındaki eski bakanlardan İsmet Sezgin'in kızı Seynan Levent'e dönerek, "Böyle soru mu sorulur Nasıl soru soruyor bunlar" diye tepki gösterdi. İsmet Sezgin de filmi çok beğendiğini kaydetti. Oyuncu Mehmet Ali Alabora ise, "Film hayatı anlatıyor. Hayatın içerisinde de bu kadar açık kesitler var. Çok dilli olduğu için de ayrıca beğendim" dedi. Oyuncu Ceyda Düvenci de "Harika bir film" diyerek filmi beğendiğini söyledi. 
   
   Sibel konuşmadı 
   Yönetmen Fatih Akın, basın toplantısında da, Türkiye'de çok sıcak karşılandığı için herkese teşekkür etti. Galaya katılan ve filmin en çok tartışılan isimlerinden Sibel Kekilli de, soruları yanıtsız bıraktı. 
   
   
</TEXT>
</DOC>
