<DOC>
<DOCNO> 248994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/soneko30.html </URL>
<DATE> 2004/06/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Dünya Bankası Türkiye'deki bankacılık sektörü eskiye göre daha sağlam 
</HEADLINE>
<TEXT>

     Dünya Bankası Baş Ekonomisti Rodrigo Chaves, Türkiye'deki bankacılık sektörünün eskiye kıyasla çok daha istikrarlı, çok daha sağlam olduğunun görüldüğünü belirterek, ''Ancak artık reform sürecinde ilerleme vakti geldi'' dedi. 
     Chaves, ''Aktif Satış ve Varlık Yönetim Şirketleri'' konferansında yaptığı konuşmada, dünyada 1.3 trilyon dolar civarında tahsili gecikmiş alacakların söz konusu olduğunu, bu rakamın Türk ekonomisinin 6 katı düzeyinde bulunduğunu söyledi. 
     Rodrigo Chaves, 1970'li yıllardan 1990'ların sonuna kadar 93 ülkede 112 mali krizin meydana geldiğini, bazı ülkelerde bu dönemde 2 hatta 2'den fazla kriz yaşandığını belirtti. 
     Dünya Bankası'nın söz konusu 93 ülkede düzenleme ve denetleme çerçevesinin zayıf olduğunu gözlemlediğini vurgalayan Chaves, kriz yaşayan bu ülkelerde sermaye veya sermaye yeterlilik rasyosunun otomatik hesaplandığını, banka bilonçosundaki varlıkların risk yapısına hiç bakılmadığını söyledi. 
     Chaves, bu bakımdan risk yönetim sisteminin finans yönetiminde güçlendirilmesine önem verilmesi gerektiğini vurguladı. 
     Rodrigo Chaves, Dünya Bankası ile çalışan birçok bankanın 2007'ye kadar Basel kriterlerini uygulamayı kabul ettiklerini, bu çerçevede Dünya Bankası olarak düzenleyici kurumlar ile bankacılık kurumlarına yardımcı olduklarını ifade etti. 
     Bankacıların aslında başkasının parasıyla bahse girdiğini, bu nedenle de bahis oynarken dikkat etmeleri gereken noktalar bulunduğunu dile getiren Chaves, düzenleyicilerin bağımsızlığı ve özerkliğinin de çok önemli olduğunu vurguladı. Chaves, ''Bu kurumlar birçok ülkede özel çıkar gruplarının elinde bulunabiliyor. Yönetim vasıtasıyla veya doğrudan ele geçiriyorlar. Bu ülkelerde halkın bankacılık sistemine herhangi bir güveninin kalmadığını görüyoruz'' şeklinde konuştu. 
     
     ''İSTİKRARIN DEVAM EDECEĞİ GÖRÜLÜYOR'' 

     Türkiye'nin mali krizin etkisinden çıkma konusunda iyi bir gelişme kaydettiğini, pazarda belirli bir istikrar sağlandığını ifade eden Chaves, şöyle konuştu 
     ''Pazardaki bu istikrarın devam edeceği görülüyor. Türkiye'deki bankacılık sektörünün eskiye kıyasla çok daha istikrarlı, çok daha sağlam olduğu görülüyor. Ancak artık reform sürecinde ilerleme vakti geldi. Kriz bir anlamda acil reformlar için katalizör görevi gördü. Özellikle uluslararası mali kurumlar tarafından öngörülen bir çok gündem maddesi tamamlandı. 
     Ancak Türkiye'nin bir an önce yürürlüğe sokması gereken bir takım noktalar var. Gelecekte bir bankacılık krizi olmayacağını kimse garanti edemez. İster bu ülkede olsun ister dünyanın başka bir ülkesinde olsun...En azından Türk yetkilileri ve bankacılık sektörünün şu ana kadar gösterdiği çabalar, böyle krizleri önlemede son derece önemliydi. Eğer böyle bir kriz yeniden meydana gelirse, çok büyük bir felaket yaratmaktan uzak olacaktır.'' 

     
</TEXT>
</DOC>
