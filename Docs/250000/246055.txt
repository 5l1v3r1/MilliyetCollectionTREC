<DOC>
<DOCNO> 246055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur19.html </URL>
<DATE> 2004/06/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Antalya'ya Haziran'da da turist yağdı .. 
</HEADLINE>
<TEXT>

     Antalya'ya yılbaşından bu yana havayoluyla gelen turist sayısı 1 milyon 748 bin 526'ya ulaştı. 
     Kultür ve Turizm İl Müdürlüğü'nden alınan bilgiye göre, dün Antalya Havaalanı Dış Hatlar Terminali'ne 32 bin 266 turist girişi oldu. Haziran ayının 6 günlük bölümünde ise bölgeye havayoluyla 146 bin 954 turist geldi. 1 Ocak-6 Haziran tarihlerinde Antalya'ya gelen turist sayısı 1 milyon 748 bin 526'ya ulaştı. 
     Bu rakamlarla Antalya'ya Haziran ayının 6 günlük bölümünde gelen turist sayısı yüzde 47, 1 Ocak-6 Haziran döneminde de geçen yıla göre yüzde 65 oranında artış oldu. 
     Devlet Hava Meydanları İşletmesi Antalya Başmüdürü Osman Serdar, AA muhabirine yaptığı açıklamada, dün Antalya Dış Hatlar Terminali'ne 423 uçağın iniş ve kalkış yaptığını söyledi. Turizm sezonunun hareketli geçtiğini belirten Serdar, ''Durum gayet iyi gidiyor. Yolcu sayımız da artıyor. Geçtiğimiz yıllara göre yüzde 300 oranında yolcu kapasitesini artıran bir başka havaalanı yok'' dedi. 
     Antalya turizm sektörü, bu yıl sonuna kadar bölgeye 6 milyon turist getirmeyi hedefliyor. Geçen yıl Antalya'ya yaklaşık 5 milyon turist giriş yapmıştı. 
     
</TEXT>
</DOC>
