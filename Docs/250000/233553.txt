<DOC>
<DOCNO> 233553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo11.html </URL>
<DATE> 2004/04/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Doğan Beşiktaş-Fenerbahçe maçının berabere bitmesini isterim... 
</HEADLINE>
<TEXT>

     Trabzonspor Teknik Direktörü Ziya Doğan, Beşiktaş ile Fenerbahçe arasında yapılacak karşılaşmanın beraberlikle bitmesini istediklerini söyledi. 
     Ziya Doğan, Mehmet Ali Yılmaz Tesisleri'nde düzenlediği basın toplantısında, Beşiktaş-Fenerbahçe maçının her türlü sonucunun kendileri için bir avantaj olacağını belirterek, ''Ancak bu maçın berabere bitmesini isterim'' dedi. 
     Karşılaşmanın beraberlikle bitmesi durumunda Fenerbahçe'yi puan olarak yakalayacaklarını, Beşiktaş ile aralarındaki puan farkının da 5'e yükseleceğini dile getiren Doğan, ''Önce Avrupa Şampiyonlar Ligi'ni garantilememiz lazım. Fenerbahçe ile de şampiyonluk için yüzde 50 şanslarımız olacak. Zirvedeki iddiamızı da iyi bir şekilde sürdürmüş olacağız'' diye konuştu. 
     
     DİYARBAKIRSPOR MAÇI 

     Diyarbakırspor ile sezonun en önemli karşılaşmasını yapacaklarını kaydeden Doğan, şöyle konuştu 
     ''Diyarbakırspor maçı çok kolay olmayacak. Diyarbakırspor, takım oyununu iyi oynayan bir takım. Stresli değiller, rahat çıkacaklar. Bizim de moral motivasyonumuz iyi. Seyircimizin de yanımızda olacağını biliyoruz. 90 dakika golü bulmaya çalışacağız. Taraftarlar gol gecikse bile takımı desteklesinler. Biz de bu maçtan 3 puan alıp çıkışımızı sürdürmek istiyoruz.'' Doğan, birlik ve beraberlik içinde tek yumruk olarak yollarına devam ettiklerini de belirterek, şöyle devam etti 
     ''Trabzonspor, bileğinin hakkıyla bu konuma gelmiştir. Yine bilek gücüyle çıkıp rakiplerimizi yenmek istiyoruz. Sonuç alamadığımız zaman da bu dünyanın sonu değil. Şampiyonluk için en çok efor sarfeden biziz ve önce başarıyı biz yakalamak istiyoruz. Biz en iyisini yapmak istiyoruz. Teşvik primi gibi söylentileri de konuşmak istemiyorum.'' Medyanın özellikle son dönemlerde kendilerini çok büyüttüğünü ifade eden Doğan, ''Futbolcular halen yüzde 70 performansla oynuyorlar. Daha iyisini de yapabilirler. Yine de ayaklarımızın yere basması gerekiyor. Ligi şampiyon da, 2. veya 3. sırada da tamamlayabiliriz. Kimse kendini şartlandırmasın. Yenilgi namussuzluk değil, ancak şehrin 20 yıllık beklentisi de biliyoruz. İnşallah şampiyon biz oluruz.'' 

     
</TEXT>
</DOC>
