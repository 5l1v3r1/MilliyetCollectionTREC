<DOC>
<DOCNO> 219984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun12.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta içki satıcıları Saddam'ı özlüyor 
</HEADLINE>
<TEXT>

     Irak'ta içki satıcıları, Saddam Hüseyin dönemini özlemle anıyor. 
     Saddam zamanında içki satarken hiç rahatsızlık duymayan büfe sahipleri, savaş bitti biteli rahatsız. 
     Bağdat'ta Hıristiyanların çoğunlukta olduğu bir mahallede içki büfesi işleten Muvaffak el Mekdesi, AFP muhabiriyle konuşurken, ''Eskiden izniniz varsa gönül rahatlığıyla içki satabilirdiniz'' diyor. 
     Savaştan sonra içki satışlarının iki kat arttığını söyleyen el Mekdesi, Baas rejiminin devrilmesiyle gümrük vergisinin kalktığını ve fiyatların tepetaklak olduğunu, örneğin 16 dolara sattığı bir kasa biranın fiyatının, bugün 8 dolar civarında olduğunu anlatıyor. 
     Iraklılar daha ziyade bira, viski ve rakı içiyor. 
     Savaşın bitmesiyle güvenlik sorununun ortaya çıktığını anlatan büfeci el Mekdesi, aşırı uçtaki Müslümanlar olduğu söylenen kimselerin, içki fabrikaları ve büfeleri talan ettiklerini söylüyor. ''Bugün Irak'ta bira üretilmiyor. Bağdat ve Musul'daki fabrikaların kapısına kilit vuruldu, çünkü hepsi yağmalandı. Aşırı dinci Müslümanlar, üç içki büfesine bomba attılar. Bir arkadaşımız öldü, ikisi yaralandı.'' Adının Yusuf olduğunu söyleyen büfeci de el Mekdesi'yi doğruluyor ''Ben de korkudan büfemi kapadım. İşimiz, ziyadesiyle tehlikeli olmuştu çünkü...'' Yusuf, ''Saddam zamanında Bağdat'ta 100'e yakın büfe vardı, şimdi bu sayı 30'a falan indi'' diye anlatıyor. 
     
</TEXT>
</DOC>
