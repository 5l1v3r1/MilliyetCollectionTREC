<DOC>
<DOCNO> 201429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur07.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoförlükten Müdürlüğe bir başarı öyküsü... 
</HEADLINE>
<TEXT>

     Sinop Kültür ve Turizm Müdürü Nurettin Çolak, 25 yıl önce şoför olarak işe başladığı kurumun şimdi makam koltuğunda oturuyor. 
     Alınan bilgiye göre, Nurettin Çolak, 1978 yılında ilkokul mezunu bir şoför olarak Sinop Müze Müdürlüğü'nde göreve başladı. 
     Aradan geçen zaman içinde dışardan bitirme sınavlarına girerek, önce ortaokul, sonra da lise diploması alan Çolak, daha sonra da Açık Öğretim Fakültesi'nin Sosyal Bilimler Bölümü'nü kazandı. 
     Öğrenim süresi içinde de çeşitli görevlerde bulunan Çolak, yüksekokul diplomasını aldıktan sonra ise emekli olan İl Kültür ve Turizm Müdürü'nün yerine vekaleten atandı. 
     48 yaşındaki evli ve 2 çocuk babası Çolak, başarısında en önemli etkenin, ''okuma azmi ve çalışma disiplini'' olduğunu söyledi. 
     Makam şoförü olarak ilk işe başladığında, yıllar sonra aynı kurumda müdür olabileceğini hiç düşünmediğini belirten Çolak, ''İnsan azmedince, istediği birçok şeye sahip olabilir. Ben de bunu başardığım için çok mutluyum'' dedi. 
     Çolak, şoförlük dışında ambar memurluğu, müdür yardımcılığı gibi görevlerde bulunduğunu, Kültür ve Turizm Müdürlüğü'nün birleşmesinin ardından da bu göreve getirildiğini söyledi. 
     
</TEXT>
</DOC>
