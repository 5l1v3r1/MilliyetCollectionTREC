<DOC>
<DOCNO> 234763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/aspo.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖSTERİ UÇUŞU 1-3 
</HEADLINE>
<TEXT>


Fenerbahçe, İnönü'de şov yaptı. Kartal'ı Serhat 2 ve Tuncay'ın golleri avladı.Sarı-Lacivertliler bu galibiyetle zirveyi yeniden geri aldı. Beşiktaş havlu attı 


90 dakika 

BİLAL MEŞE 

Sezonun son derbisinde iki takımın sahaya yayılış ve taktik anlayışı aynıydı. Beşiktaş'ta Serdar önde, hemen arkasında Tümer ve Sergen... Fenerbahçe'de ise Nobre forvette tek, hemen arkasında Serhat ve Van Hooijdonk... 
Sarı - Lacivertli ekipte Kartal'a oranla tek farklı değişiklik Serhat ile Van Hooijdonk'un orta saha ağırlıklı oynamalarıydı. Kim ne derse desin, maçın 90 dakikasına bakacak olursak sahaya ağırlığını koyan ve Beşiktaş'a oranla daha iyi top yapan Fenerbahçe idi... Serhat ile Tuncay'ın kanatlardaki çabukluğu dünkü farklı galibiyette bize göre en büyük faktördü. 
Lucescu'yu anlamakta zorluk çekiyoruz. Dünkü derbide savunmanın göbeğinde oynayacak en son isim Yasin'di. Sadece Yasin mi suçluydu Tabii ki hayır... Fenerbahçe'nin attığı üç golde orta sahanın çökmesi ve savunma blokunun çabuk adamlara yakalanması büyük faktördü. 
Kartal için kurtuluş, Fenerbahçe için zirveyi garantiye alma maçıydı. Fenerbahçe önce Beşiktaş'ı sindirdi, ardından uzun toplarla Beşiktaş kalesini yokladı ve toplam üç gol üretti. 
24. dakikada Serhat'ın attığı gol Beşiktaş'ın savunmasının ne kadar perişan bir durumda olduğunu gösteriyordu. Düşünün ölü top değil, Luciano savunmasından çıkıp sıfırdan topu altıpasa kesiyor ve Serhat kafayla perdeyi açıyor 0 - 1. 
Bu gol bir işaretti... Ne var ki, Lucescu da bizim gibi seyretti. 
İlk yarıyı önde kapatan Fenerbahçe 57. dakikada rahat nefes aldı. Giunti'den topu kapan Ümit'in ara pasıyla hareketlenen Serhat sağdan süratle indi. Savunmayı tek yakaladı... Çarprazdan Yasin'e rağmen sert vurdu. Cordoba topu filelerde gördü 0 - 2. 
60. dakikada yine Ümit Özat orta sahadan uzun topla Tuncay'ı kaçırdı. Zago yetişemedi, Cordoba çıktı. Genç futbolcu sert vurdu. Kaleciden sekti, boşta kalan topu Tuncay tamamladı 0 - 3. 
Tuncay'ın golünden sonra tamamen çöken, tribün desteğini de kaybeden Beşiktaş'ta yapılan değişiklikler dünkü derbinin kaderini değiştirecek güçte değildi. 
63. dakikada yine Tuncay soldan indi, arka direğe kesti. Nobre vuramayınca, defans uzaklaştırdı. 
66. dakikada soldan kazanılan korneri İlie kullandı. Serdar ön direkte kafayla aşırdı. Volkan topu kornere tokatladı. 
89. dakikada Okan sağdan indi. Altı pasa kesti. İlie topukla topu Volkan'ın altından filelere gönderdi 1-3. 
Fenerbahçe korkarak geldiği İnönü'den rahat bir galibiyetle ayrılırken, Beşiktaş'ı da karanlığa sürükledi. Siyah - Beyazlılar kalan üç maçı kazanır mı, kazanamaz mı bilemeyiz. Ama üçüncülükten bu futbolla, bu teknik direktörle yukarı çıkması mümkün değil... 

Mucize adam Daum 

Fenerbahçe Teknik Direktörü, İnönü Stadı'ndaki Beşiktaş derbisi öncesinde orta kulak iltihabına yakalandı. Ateşi yükselen, ayakta zor duran Alman hoca, iğneyle sahaya çıktı 

Toplantı yapamadı 
FENERBAHÇE, Beşiktaş karşısında kolay bir galibiyet alırken, Daum belki de hayatının en zor derbisini yaşadı. Maç öncesinde orta kulak iltihabına yakalanan Alman çalıştırıcı, kulübede acılar içinde oturdu. Ateşi yükselen, ayakta durmakta bile zorluk çeken Daum, ancak iğne olarak sahaya çıkabildi. Fenerbahçe'nin hocası, maç sonunda basın toplantısı bile yapamadı. 

'Hiç halim yok' 
BASIN mensuplarından özür dileyen Alman hoca, "Hiç halim yok. Konuşmakta bile zorluk çekiyorum. Basın toplantısı yapamayacağım" dedi. Daum maç sonunda yeniden sahaya çıkarak, Sarı - Lacivertli taraftarların yanına gitti. Alman çalıştırıcı, kendisine tepki gösteren Beşiktaş tribünlerini bir süre alkışladı, ardından da "Ben ne yapayım " anlamında bir işaret yaptı. 

Eğlence izni 
DAUM otobüste futbolcularına 3 - 0'lık galibiyet nedeniyle teşekkür ederken, "Gidip dilediğiniz gibi eğlenin. Hasta olduğum için dinleneceğim. Hatta benim için de eğlenin" dedi. Futbolcular, bu sözlere alkışlarla karşılık verdi. Bu arada Fenerbahçe yönetimi, soyunma odasında zaferi kutladıktan sonra taraftarları selamladı. Yöneticiler daha sonra kafile otobüsüyle Samandıra'ya gitti. 

Yıldırım'dan tepki 

Fenerbahçe Başkanı, kendisine yapılan kötü tezahüratı eleştirdi, "Oyuncuları hata yapıyorsa, yanlış pas verip, gol attırıyorsa bunda benim suçum ne " diye konuştu 

'En büyük adayız' 
FENERBAHÇE Başkanı Aziz Yıldırım, derbinin sinir harbi şeklinde geçtiğini, aldıkları galibiyetle şampiyonluğun en güçlü adayı olduklarını gösterdiklerini söyledi. Futbolcularının emeklerinin hakkını aldığını belirten Yıldırım, "Kendilerine çok teşekkür ederim. Ligin ikinci yarısının başından beri yükselen grafiğimiz devam ediyor. Geçen hafta kaza yapmıştık. Bunu telafi ettik. Kalan 3 maçı da kazanarak, şampiyon olmak istiyoruz" diye konuştu. 

Bilgili'ye destek 
BEŞİKTAŞLI taraftarların kendisi hakkında yaptıkları kötü tezahüratı da eleştiren Başkan Yıldırım, "Çok ayıp ettiler. Bizim stadımızda seyircimiz başka kulübün başkanına küfür etmiyor. Hem ben ne yaptım ki. Oyuncular hata yapıyorsa, oyuncu kendi geri pası verip, gol attırıyorsa Aziz Yıldırım'un suçu ne Bu kişileri Beşiktaş'ın içinden ayıklaması lazım. Ayrıca, Beşiktaş seyircisinin Serdar Bilgili'ye yaptıklarını da kınıyorum" dedi. 

Maçın hakemi 
Dereli iyiydi 
HAKEM Selçuk Dereli, atandıktan sonra aldığı eleştirilerin aksine iyi bir maç yönetti. Tüm pozisyonları yakından izledi. Birçok faulde düdüğünü doğru çaldı ve sarı kartlarında yanılmadı. Beşiktaş'ın ilk golünde, Cordoba ile Luciano'nun mücadelesindeki devam kararı yerindeydi. Luciano'nun topu çevirdiği yer ise yardımcısının sorumluluğundaydı. Bu pozisyon tartışmalıydı. 

Göze çarpanlar 
CORDOBA Çalkantılı bir hafta geçirdi. Oynayıp oynamayacağı belli değildi. Yan toplardaki zayıflığı bu maçta yine ortaya çıktı. 
YASİN Oyunda kaldığı süre içinde savunmasına hayat veremedi. Çok sırıttı. Rakibin üç golünde de son adam olarak öne çıktı 
KAAN Bırakın kulvarını korumayı ne savunmasına, ne de ofansa destek verebildi. Vasat bir futbol oynayarak hayal kırıklığı yarattı. 
SERGEN Kartal'da ayakta kalan tek isimdi. Çok koştu, ikili mücadelelere girdi, pas dağıttı, pozisyon aradı. Ama maçı kurtaramadı. 
ALİ GÜNEŞ Fenerbahçe'nin bu sezon çok aksayan sol savunmasına ilaç oldu. Beşiktaş'ın kanat adamlarına geçit vermedi. 
AURELİO Orta sahanın kilit ismi yaptığı savunma ve dağıttığı toplarla Beşiktaş'ı bitiren isimlerin başında geldi. 
HOOİJDONK Hücumdan çok savunma görevi vardı. İş bitirici özelliğini gösteremese bile kalesini korumakta başarılıydı. 
SERHAT Dönüşü muhteşem oldu. Fırsatçı, süratli ve attığı iki golle Fenerbahçe'nin en etkili oyuncusuydu. 

Rakamlar diyor ki 
1 Daum, meslektaşı Lucescu karşısında görev yaptığı beşinci maçta ilk kez galibiyet aldı. Lucescu ise Beşiktaş'ın başındaki sekizinci derbisinde ilk kez yenildi. Rumen hoca 7 karşılaşmada 5 galibiyet, 2 de beraberlik almıştı. 
5 Fenerbahçe ligde 94. kez karşılaştığı Kara Kartal'a 5. kez bir maçta 3 gol atmayı başardı. 
2 İlk kez derbi heyecanını Galatasaray karşısında yaşayan ve bir gol yiyen Volkan, çıktığı ikinci derbi de Beşiktaş'lı golcülere bir kez mağlup oldu. 
3 Siyah-Beyazlı formayla çıktığı 8 derbi maçının 5'inde tek gol yemeyen diğer iki maçta ise kalesinde toplam 3 gol gören Oscar Cordoba, ilk kez bir derbide rakip golcülere 3 kez mağlup oldu. 
4 Zago ve Sergen'le bu sezon Beşiktaş'ta ikinci kez sarı kart cezalısı durumuna düşen futbolcu sayısı 4'e yükselirken, Fenerbahçe'de ise bu durum Serhat'la birlikte bu sezon ilk kez yaşandı. 
5 Siyah - Beyazlı ağları dün iki kez havalandıran ve ligdeki 8. golüne imza atan Serhat Akın, bu sezon Fenerbahçe'de bir deplasman maçında 90 dakikaya 2 gol birden sığdıran 5. futbolcu oldu. 
6 1997-1998 sezonundan bu yana İnönü'de oynanan 6 derbi maçında da beraberlik çıkmadı. En son 6 Aralık 1997'de 2-2 berabere kalan iki ezeli rakip arasında oynanan son 6 karşılaşmada sahadan 3 kez Kara Kartal, 3 kez de Fenerbahçe üç puanla ayrılan taraf oldu. 
6 Beşiktaş'taki 6. golüne ulaşan Adrian İlie, attığı bu gollerinin 5'ini İnönü'deki maçlarda kaydetti. 
8 İnönü'de son olarak berabere biten Galatasaray derbisinde rakibine gol sevinci yaşatmayan Kartal, ardından sahasında çıktığı 8 karşılaşmada da gol yedi. 
16 Serhat'ın ilk golünde verdiği pasla bu sezonki ilk asistini yapan Luciano, Fenerbahçe'de bu sezon asist yapan 16. futbolcu oldu. 

Maçtan notlar 
İki kayıp 
BEŞİKTAŞ'TA sakat ve cezalılar kervanına Zago ve Sergen de eklendi. Fenerbahçe derbisinde dördüncü sarı kartlarını gören iki yıldız cezalı duruma düştü. Zago ve Sergen önümüzdeki hafta Adana-spor maçında forma giyemeyecek. 

Fatih'e tepki 
SİYAH - Beyazlı taraftarlar, maçtan önce ısınmaya çıkan Fenerbahçeli oyunculardan en çok Fatih Akyel'e tepki gösterdi. Tecrübeli futbolcu, tribünlerin uzun süren protestolarına gülerek karşılık verdi. 

Şipşak anons 
İNÖNÜ Stadı'ndaki derbide en erken anons rekoru da kırıldı. Siyah - Beyazlı tribünlerden atılan meşale nedeniyle, hakem Selçuk Dereli 40'ıncı saniyede maçı durdurdu ve 3 nolu anonsu yaptırdı. İlk yarının son bölümünde tribünlerin küfürlü tezahüratını da duyan Dereli, bu kez 1 nolu anonsu istedi. İki anonsa rağmen Beşiktaş'a büyük olasılıkla uyarı ve para cezası geleceği ifade edildi. 

Yüzler dönük 
İSTANBUL Emniyeti bu kez İnönü Stadı'nın içinde de güvenlik tedbirlerini artırdı. Polisler 90 dakika boyunca yüzleri tribünlere dönük şekilde görev yaptı. Derbide toplam 4 bin 200 emniyet gücü hazır bulundu. 

Destek çağrısı 
EZELİ rakipler Beşiktaş ve Fenerbahçe eğitime destek çağrısı yaptı. Her iki takım oyuncuları da sahaya ellerinde "Eğitime yüzde 100 destek kampanyasına siz de katılın" yazılı pankartlarla çıktı. 

Bomba paniği 
DERBİDEN önce polis kontrolü sırasında ilginç anlar yaşandı. İki tarafın üzerinde yakalanan ve dinamiti andıran cisimler nedeniyle panik yaşandı. Bu cisimlerin el yapımı sis bombası olduğu daha sonra ortaya çıktı. 

Karaborsa krizi 
DERBİ maçının biletlerinin hafta içinde tükenmesi karaborsacıları harekete geçirdi. Maç biletlerinin 3 - 4 kat fazla fiyata taraftarlara satıldığı öğrenildi. Polis birçok karaborsacıyı da gözaltına aldı. 



</TEXT>
</DOC>
