<DOC>
<DOCNO> 211199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun05.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yunan TV'sinde "Tarihi kararları geciktirmeyelim" 
</HEADLINE>
<TEXT>

     Başbakan Recep Tayyip Erdoğan, Türkiye'nin, ''Kıbrıs konusunun çözümü için Annan planı temelinde çalışmaların sürdürülmesini arzu ettiğini'' söyledi. 
     Başbakan Erdoğan, Yunan özel Mega televizyonuna verdiği demeçte, Kıbrıs konusu ve Türk-Yunan ilişkilerine değindi. 
     Türkiye'nin, Kıbrıs'ta çözümden yana olduğunu belirten Erdoğan, ''Biz, Kıbrıs'ta çözümsüzlüğü çözüm olarak kabul etmiyoruz. Bu konudaki iyi niyetimizi defalarca sergiledik. BM Genel Sekreteri'nin iyi niyet misyonunu kabul ediyoruz'' dedi. 
     Kıbrıs'ta çözüme varabilmek için bir yerlerden başlayarak çaba sarf etmek gerektiğini belirten Erdoğan, KKTC Cumhurbaşkanı Rauf Denktaş'ın da bu konuda gerekeni yapacağına inandığını söyledi. 
     Türkiye'de, Kıbrıs konusunun çözümüne ilişkin farklı yaklaşımlar bulunup bulunmadığına ilişkin soruyu da yanıtlayan Erdoğan, bu konuda Türkiye'de olduğu gibi, Yunanistan'da farklı düşünenler çıkabileceğini söyledi. 
     Başbakan Erdoğan, ''Önemli olan yönetimde bulunanların alacakları tarihi kararlardır. Küçük hesaplar ve popülist yaklaşımlarla bu tarihi kararları geciktirmeyelim. Bunu çözelim ki, barış kazansın'' dedi. 
     Türk-Yunan ilişkilerine de değinen Erdoğan, bu konuda önemli adımlar atıldığını ve iki ülke arasındaki ilişkilerin daha da ileriye gitmesi için çabaların sürdürüleceğini kaydetti. 
     Başbakan Erdoğan, Ege'deki anlaşmazlıkların Uluslararası Lahey Adalet Divanı'na götürülüp götürülmeyeceğine ilişkin soruya da, bu konunun iki ülke arasında çözümü için görüşmelerin sürdürüldüğünü ve karar vermek için henüz erken olduğu yanıtını verdi. 
     Erdoğan, ''Bu görüşmelerin neticeleri henüz bize yansımış değil. Taraflar yemeği önce bir pişirsinler bakalım, önümüze getireceklerdir. Biz, iki taraf da bunu afiyetle yeriz'' dedi. 
     Başbakan Erdoğan, Yunanistan Dışişleri Bakanı Yorgo Papandreu'nun savunma harcamalarının azaltılmasına ilişkin önerisini konu alan soruyu da, ''Dışişlerimiz bu konuda aynı ortak görüşü paylaşıyor. Zaten birçok konuda olumlu adımlar atıldı'' yanıtını verdi. 
     Başbakan Erdoğan, Yunanistan'da 7 Mart tarihinde yapılacak seçimlerle ilgili bir soru üzerine de seçimlerin galibi kim olursa olsun Türkiye'nin, Yunanistan ile iyi ilişkileri sürdürmekte kararlı olduğunu belirtti. 
     Erdoğan, ''Papandreu da Karamanlis de sıcak ilişkilerimiz olan dostlarımızdır. Olumsuz bir önyargımız yok. Bizler hep bardağın dolu tarafına bakıyoruz. İnanıyorum ki, artık dostlarımız da bardağın dolu tarafına bakacaklardır'' diye konuştu. 
     
</TEXT>
</DOC>
