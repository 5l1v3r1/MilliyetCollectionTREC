<DOC>
<DOCNO> 229764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/guncel/agun.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette, ihtiyaçtan satılık organ ilanları 
</HEADLINE>
<TEXT>

   İnternet artık, organ satışına da aracı oluyor. Her gün onlarca kişi 'ihtiyaçtan' organlarını satışa çıkarıyor. Tabii, organ mafyası da bu borsadaki yerini alıyor 
      Bülent Özdemir 
   
   'Acil satılık böbrek', 'İhtiyaçtan satılık karaciğer'... Yoksulluk ve çaresizlikten her gün onlarca kişi ilan vererek böbrek, karaciğer ve kornealarını, 10 ile 150 bin dolar arasında satılığa çıkarıyor. Üstelik çoğunun yaşı 30'un altında... Ve organ satışı artık çağın iletişim harikası, internet üzerinden yapılıyor. Yasal olmayan bu satış, sanal ortamda kendine büyük pazar buldu. Birçok kişi hiç çekinmeden telefon numaralarını bile verirken daha ihtiyatlı olanlar ise alıcılara mail yoluyla ulaşmayı tercih ediyor. Organ mafyası ve simsarlar da 'organ alınır - satılır, aracılık yapılır' gibi ilanlarla borsadaki yerini aldı. 
   
   Ah şu borçlarım olmasa... 
   Organ pazarını yakından tanımak amacıyla alıcı gibi harekete geçtik. Verilen numaralardan birini aradığımızda karşımıza Zonguldak'tan M.Z. çıktı. Bir yakınımız için aradığımızı söyledik. Borçları nedeniyle böbreğini 30 milyar liraya satacağını belirten M.Z., "Nüfus idaresinden göstermelik bir akrabalık belgesi almanız lazım. Bu iş yasal olmadığı için sonradan sorun olmasın. Kan testini ve diğer altyapıları hazırlayın. İsterseniz İstanbul'a gelir işlemlerde yardımcı olurum. Bana güvenmeniz için ileride hiçbir şey talep etmeyeceğim konusunda noterden belge de alabiliriz" dedi. 
   
   Organ simsarı çıktı 
   Daha sonra aradığımız kişi ise organ simsarı çıktı. Ankara'da yaşayan M. T. birkaç arkadaşı için aracı olduğunu öne sürerek, şunları söyledi "Türkiye'de resmi kanaldan bu iş olmaz. Gürcistan ve Romanya'da bağlantılarımız var. Verici arkadaşımızı ve hastanızı hijyenik hastanelere götüreceğiz. Doktorların hepsi işinin ehli. Risk sadece yüzde 2. Böbrek dahil masraf 30 bin doları bulur." 
   
   Pazarlık ve taksit var 
   Telefonla ulaştığımız 36 yaşındaki H.Ö., sigara ve alkol kullanmadığını, sağlıklı bir bünyeye sahip olduğunu anlattı. Borçları nedeniyle böbreğini 50 bin dolara satacağını söyledi. 
   Kastamonu'dan A.Ç. ise 60 bin dolar istedi. Pazarlık sonucu 40 bin dolara indi. Türk olmadığından daha önceki alıcılarla böbreğinin uyuşmadığını anlatan A.Ç., ilanı verdikten sonra organ mafyası tarafından da sürekli arandığını belirterek, "Haftaya İstanbul'a geleceğim. Hastayla tanışalım. Kan ve doku testi uyuşursa hemen böbreğimi veririm" dedi. 
   Satıcılar arasında en ilginç teklif Ankara'dan T.Ç.'den geldi. Hastayla gidip hastanede test yaptırabileceğini söyleyen T.Ç, "Fiyatta anlaşırız. 80 milyar lira istiyorum. Hepsini peşin vermenize gerek yok. 50 milyarını peşin alırım, 30 milyarı için de çek verebilirsiniz" dedi. 
   
   Oğlumun tedavisi için 
   Yine Ankara'dan üç çocuk annesi O.S. ise oğlunun 150 bin doları bulan acil tedavisi için korneasını satacağını söyleyerek, "Hem oğlum hem de alıcı kurtulsun. Tek isteğim 150 bin dolar" dedi. 
   
   Tek ricam ameliyattan sonra bana iş bulmanız    İstanbul Kartal'dan M.Y. ise yüz yüze görüşmek istediğini belirterek Kadıköy Rıhtımı'na randevu verdi. Bir çay bahçesinde konuştuğumuz Y., 24 yaşında olduğunu ve hayatında hiç sigara içmediğini söyleyerek, böbreğini borçları nedeniyle satmak istediğini anlattı. Böyle bir pazarlık yaptığı için utanç duyduğunu söyleyen Y., "Ailemin haberi yok. Lütfen bunu sadece siz bilin. Tek ricam ameliyattan sonra bana bir iş bulmanız" dedi. Hastane masrafları hariç 17 bin 500 euroya anlaştığımız Y., organını satma nedenini ise "Çocukluk aşkımla nişanlandım. Ev kiralayıp eşyalarını döşedik. Çok masrafa girdim. Sonra haciz geldi. Annem babam, benim yüzümden sefalet çekiyor. Tek kurtuluşum bu para" diye açıkladı. 
   
   
   
</TEXT>
</DOC>
