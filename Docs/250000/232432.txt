<DOC>
<DOCNO> 232432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/siyaset/siy02.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz geldi Semra Özal gitti... 
</HEADLINE>
<TEXT>

   Turgut Özal, ölüm yıldönümünde törenle anıldı. Mesut Yılmaz gelince, Özal ailesi töreni terk etti 
      ŞÜKRAN PAKKAN İstanbul 

   
   Sekizinci Cumhurbaşkanı Turgut Özal, ölümünün 11. yıldönümü nedeniyle, İstanbul Topkapı'daki Anıtmezar'da devlet töreniyle anıldı. Özal ailesi, eski ANAP Genel Başkanı Mesut Yılmaz'ın törene katılıp taziyelerini sunmasından birkaç dakika sonra Anıtmezar'ı terk etti. Semra Özal bir açıklama yapmazken, devlet törenini izleyen, ancak parti tarafından organize edilen anmayı terk eden Özal ailesinin gidişi "tepki" olarak yorumlandı. Anıtmezar'da dün sabah 10.00'da başlayan törende, Cumhurbaşkanı Ahmet Necdet Sezer'i temsilen Cumhurbaşkanlığı Genel Sekreteri Kemal Nehrozoğlu çelenk bıraktı. Hükümet adına Sanayi ve Ticaret Bakanı Ali Coşkun ve İstanbul Valisi Muammer Güler, Özal'ın eşi Semra Özal, oğulları Ahmet ve Efe Özal'a taziyelerini sundu. Törene, Özal'ın torunları Turgut ve Naz ile gelini Elvan Özal'ın yanı sıra ANAP Genel Başkanı Nesrin Nas, çok sayıda eski bakan ile vatandaşlar katıldı. 
   
   'Dede seni özlüyorum' 
   Anıtmezar'a, Özal'ın torunları Turgut ve Nazlı bir buket çicekle birlikte birer mektup bıraktı. Oyuncak köpeğine iliştirdiği yazısında Naz Özal, "Sevgili Dede, seni çok seviyorum. Her gün seni daha da özlüyorum. Bir gün cennete gelirsem buluşalım" dedi. 
   
   
</TEXT>
</DOC>
