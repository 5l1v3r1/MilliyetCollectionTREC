<DOC>
<DOCNO> 210858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/soneko01.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Davos'ta "KKTC, G.Kıbrıs'tan daha hoşgörülü olacak" 
</HEADLINE>
<TEXT>

     Başbakan Recep Tayyip Erdoğan, Güney Kıbrıs Rum yönetiminin göstereceği hoşgörünün çok daha fazlasını Kuzey Kıbrıs Türk Cumhuriyeti'nin KKTC göstereceğini söyledi. 
     Erdoğan, Dünya Ekonomik Formu toplantılarına katılmak üzere geldiği İsviçre'nin Davos kentinde kalacağı Victoria Otel'in girişinde gazetecilerin sorularını yanıtladı. 
     Bir gazetecinin, BM Genel Sekreteri Kofi Annan ile öğleye doğru yapacağı görüşmeye ilişkin sorusu üzerine, ''MGK basın bildirisinde iyi niyet yatıyor. Bu iyi niyetimizi sonuna kadar sürdüreceğiz. Güney Kıbrıs Rum yönetiminin göstereceği hoşgörünün çok daha fazlasını KKTC gösterecektir'' dedi. 
     Erdoğan, gerek ekonomik gerekse siyasi anlamda Türkiye'nin 2003 yılı ile 2004 yılında üzerinde konuşulan, tartışılan, ısrarla üzerinde durulan bir ülke konumunda olduğunu kaydetti. Bu durumun artarak devam edeceğine inandığını belirten Erdoğan, şunları söyledi 
     ''Ekonomik alandaki çalışmalar olsun, AB ile ilgili süreç olsun, bunlar bizim için çok önem arz ediyor. Tabii 2004'ün en önemli özelliği Aralık ayında Türkiye'nin, AB ile ilgili müzakere sürecine yönelik tarih alma konusu gündemde... bir de bu yıl tabii Türkiye bir çok uluslararası toplantıların adeta merkezi konumunda bulunduğu için, başta NATO Zirvesi olmak üzere OECD toplantısı ile İslam Konferansı Örgütü toplantısı var. Bunun yanı sıra sonbaharda Dünya Ekonomik Forumu'nun Avrupa bazında bir toplantısının İstanbul'da olması söz konusu. Türkiye 2004'i çok haraketli geçirecek.'' Erdoğan, sabah yapacağı temasları konusunda da bilgi verdi. Başbakan Erdoğan, Davos'ta sabah saat 09.30'da İsviçre Cumhurbaşkanı Joseph Deiss ile biraraya gelecek. Daha sonra BM Genel Sekreteri Kofi Annan ile görüşecek olan Erdoğan Dünya Ekonomik Forumu'nun öğle yemeğine katılacak. Erdoğan, öğleden sonra Dünya Ekonomik Forumu'nun kapanış konuşmasını da yapacak. 
     Akşam saatlerinde Hollanda Başbakanı Jan Peter Balkenende ile bir araya gelecek olan Erdoğan, daha sonra yurda dönecek. 
     
</TEXT>
</DOC>
