<DOC>
<DOCNO> 248338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun06.html </URL>
<DATE> 2004/06/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
NATO, İstanbul zirvesine Awacs gönderiyor... 
</HEADLINE>
<TEXT>

     Sıtkı Uluç 

NATO, İstanbul'da, 28-29 Haziran tarihlerinde gerçekleşecek zirvede alınacak güvenlik önlemleri çerçevesinde, 3 AWACS radar uçağını Türkiye'ye gönderiyor. 
     NATO Avrupa Kuvvetleri Komutanı SACEUR General James Jones tarafından alınan ve müttefikler tarafından onaylanan karara göre AWACS uçakları, zirve boyunca Türkiye hava sahasını kontrol edecek ve güvenlik desteği sağlayacak. 
     İttifak kaynakları, NATO'nun Kimyasal, Biyoljik, Radyolojik ve Nükleer Taburu'nun CBRN da zirve güvenlik önlemlerine katkı amacıyla İstanbul'a ekip göndereceğini, bu ekibin 30 ila 40 uzmandan oluşacağını bildirdiler. 
     NATO'nun, Almanya'nın Geilenkirchen bölgesinde konuşlandırılmış 17 adet AWACS uçağı bulunuyor. 
     AWACS uçakları, 12 Haziran'dan 4 Temmuz'a kadar, Portekiz'deki Avrupa Futbol Şampiyonası nedeniyle alınacak güvenlik önlemlerine de katkıda bulunuyor. 
     NATO, 13-29 Ağustos tarihlerinde, Atina'da gerçekleşecek Olimpiyat Oyunları sırasında da AWACS uçaklarını ve deniz birimlerini, olası terörist saldırılara karşı korunmak amacıyla hizmete sunacak. 
     İstanbul'daki NATO zirvesine, 26 İttifak üyesi ülkenin ve 20 işbirliği ortağının devlet ve hükümet başkanları, dışişleri ve savunma bakanları ile delegasyonlarından toplam 3 bin 500 kişi katılacak. Bu rakama, gazeteciler, güvenlik görevlileri ve çeşitli etkinliklerde hazır bulunacak sivil toplum örgütleri temsilcileri de eklenecek. 
     
</TEXT>
</DOC>
