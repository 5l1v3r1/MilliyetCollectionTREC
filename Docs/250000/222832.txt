<DOC>
<DOCNO> 222832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo10.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını Hertha, Türk antrenör Terim'in peşinde... 
</HEADLINE>
<TEXT>

     Almanya'nın başkenti Berlin'de yayınlanan B.Z gazetesi, Hertha BSC Berlin takımının, teknik direktör Fatih Terim'in peşinde olduğunu öne sürdü. Gazetede, ''Gizli Hertha Türk antrenör Terim'in peşinde'' başlığıyla verilen haberde, Hertha BSC Berlin'in antrenörü Hans Meyer'in yaz sezonunda kulüpten ayrılmayı istediği, kulübün de Terim'i almayı düşündüğü belirtildi. 
     Fatih Terim'in yurtdışında da tecrübesi olduğu hatırlatılan haberde, Terim'in arkadaşı ve danışmanı Harun Arslan'ın, ''Evet, Hertha'nın Terim'in peşinde koştuğu şeklinde söylentiler var. Ben kendisine bu konuda güvenirim. Terim, Alman liginde mücadele edebilecek bir kişi'' şeklinde konuştuğu kaydedildi. 
     Galatasaray ile olan sözleşmesini fesheden Terim'in de ''Galatasaray'da 20 Mart'a kadar antrenörüm. Ondan sonra görüşmelere hazırım'' şeklinde konuştuğu hatırlatıldı. Fatih Terim'in 2000 yılında Galatasaray ile birlikte UEFA kupasını kazandığı da hatırlatılan haberde, Terim'in Hertha BSC'ye gelmesi durumunda, Berlin'de yaşayan Türklerden dolayı kulübün en az 5 bin taraftar daha kazanacağı ifade edildi. 
     Terim'in Ümit Karan ya da Volkan Arslan gibi futbolcuları da beraberinde getirebileceği, Hertha'nın uzun zamandan bu yana peşinde olduğu Karan için sözleşmesini 3 yıl süre ile uzatmasından dolayı transfer ücreti ödenmesi gerekeceği kaydedildi. 
     Hertha'nın 2. lige düşme tehlikesinin bulunduğuna da dikkat çekilen haberde, Terim'in sadece 1. lig takımlarında antrenörlük yapacağı, bu nedenle antrenör Meyer'in takımdan ayrılmadan önce Hertha BSC Berlin'i 1. ligde tutmasının zorunlu olduğu belirtildi. 

     
</TEXT>
</DOC>
