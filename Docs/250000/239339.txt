<DOC>
<DOCNO> 239339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko21.html </URL>
<DATE> 2004/05/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
BAT, TEKEL için şartların açıklanmasını bekliyor... 
</HEADLINE>
<TEXT>

     Dünyanın en büyük uluslararası tütün şirketlerinden biri olan British Amerikan Tobacco'nun Kurumsal İlişkiler Direktörü David Wilson, Tekel'in özelleştirilmesinde, hükümetin belirleyeceği şartlara göre hareket edeceklerini söyledi. 
     Kervansaray Termal Otel'de düzenlenen toplantıda Bursalı gazetecilerle bir araya gelen Wilson, British Amerikan Tobacco'nun 100 yıllık deneyimi, 300'ü aşkın markası ve dünya çapında yüzde 15'i aşan payı ile 180 pazarda faaliyet gösterdiğini bildirdi. 
     Türkiye'deki faaliyetlerine, 2002 yılının ekim ayında İzmir'in Tire İlçesi'nde kurdukları ve en son teknoloji ile donatılan fabrikada başladıklarını kaydeden Wilson, aradan geçen süre içinde çok sağlam bir yer edindiklerini, yüzde 2'ye varan bir pazar payını ellerinde bulundurduklarını belirtti. 
     Wilson, ''Tekel'in özelleştirilmesi Türk pazarını nasıl etkileyecek. Özelleştirme ile ilgili siz nasıl bir yol izleyeceksiniz '' sorusu üzerine, şöyle konuştu 
     ''Bu, Türk hükümetinin uhdesinde bir durum. Özelleştirmeyle ilgili bir yönlendirme vermelerini bekliyoruz. Türk pazarının yüzde 57'sini elinde bulunduran Tekel'in özelleştirilmesi için hükümetin şartlarını bekliyoruz. Bekleyeceğiz ve göreceğiz, ona göre hareket edeceğiz. Satış şartları açıklanmadan cevap vermemiz doğru olmaz. Tekel, Türkiye pazarında önemli bir oyuncu, güçlü rakiplerden bir tanesi. Dolayısıyla, bunun özelleştirilmesi de Türk pazarı üzerinde önemli bir etki sağlayacaktır.'' British Amerikan Tobacco olarak, faaliyetlerinin ilk yılının sonunda, yatırım programında hedefledikleri noktada olduklarını anlatan Wilson, ilk beş yıl için 250 milyon doların üzerinde bir yatırım programıyla yola çıktıklarına değindi. 
     Wilson, gelecek yıl hedefleriyle ilgili olarak da, ''Türkiye pazarı, bildiğim kadarıyla 110 milyar adetlik bir pazar. Bu da, bizim rakamlarımıza göre 6.3 milyar dolarlık bir rakam. Faaliyetimizin ilk yılında, bu pazarın yüzde 2'si elimizde. Performansımızdan son derece memnunuz ve Türkiye'deki geleceğimizin bize büyüme fırsatları sunacağından eminiz'' dedi. 
     
</TEXT>
</DOC>
