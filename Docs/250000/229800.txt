<DOC>
<DOCNO> 229800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/spor/spo05.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne tesadüf 
</HEADLINE>
<TEXT>

   Haluk Ulusoy'un sert açıklamalarının ardından Şenes Erzik, Ayhan Bermek, Abdullah Kiğılı, Emin Cankurtaran, Levent Bıçakcı ve Şenol Güneş öğle yemeğinde buluştu 
      BİLAL MEŞE 

   
   Borsa'da buluştular 
   FUTBOL Federasyonu Başkanı Haluk Ulusoy'un, Şenes Erzik'i suçlayan ağır açıklamalarının ardından Borsa Lokantası'nda ilginç bir buluşma yaşandı. Şenes Erzik, federasyon eski yöneticilerinden Ayhan Bermek, Abdullah Kiğılı, UEFA Tahkim Kurulu'ndaki temsilcimiz Levent Bıçakcı, işadamı Emin Cankurtaran ve Milli Takım'ın eski hocası Şenol Güneş ile bir araya geldi. 
   
   'Biz hep buluşuruz' 
   BU sürpriz toplantının tamamen tesadüf olduğunu iddia eden Şenes Erzik, gazetecilerin toplu resim çekme ricasını sinirli bir şekilde geri çevirdi. Erzik, "İlk defa birlikte yemek yemiyoruz. Garsonlara da sorabilirsiniz. Biz hep buluşuyorduk. Neden bugün fotoğraf çekmek istiyorsunuz bunu anlayamadım" dedi. Erzik, restoranttan ünlü işadamı Emin Cankurtaran ile birlikte ayrıldı. 
   
   'Aday değilim ki' 
   ÇIKIŞTA gazetecilerin, "Seçimle mi ilgili " sorusuna Erzik, "Hayır... Eğer adaylığımı koyacaksam, çıkar açıklarım" yanıtını verdi. Ayhan Bermek, "Bu bir dost yemeğidir. Gizli buluşma olsaydı, burayı tercih etmezdik" derken, Şenol Güneş, "Seçimle ilgisi yok. Karışmak da bana yakışmaz" diye konuştu. Bu arada yemeğe katılanlar lokantayı farklı kapılardan terk etti. 
   
   
</TEXT>
</DOC>
