<DOC>
<DOCNO> 209569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/spor/ysenay.html </URL>
<DATE> 2004/01/19/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Hesaplaşma gecesi 
</HEADLINE>
<TEXT>

   
   İlk yarının olaylı tekrar kararı ile dün gece yeniden oynanan lig sınavında çok şey, ilk maça hiç mi hiç benzemiyordu... 
   Önce Fenerbahçe, pabucun öyle kolay olmadığını bilerek, çok da temkinli bir oyun ciddiyeti sergiliyordu Rize önünde... Antalya'dan gelmiş Sarı - Lacivertli kadroda öyle göz alıcı bir futbol ve iç yenilenmesi gündemde değildi gerçi... Ancak rakibi ciddiye alıp, futbolun gereğini yerli yerine koyduğunuz zaman, neticede önce sahadaki oyunu, sonra da sonucu kazanmanız çok doğaldır bu tip puan yarışmalarında... Nobre, Fenerbahçe'de forma giymeye layık bir futbolcu... Gençliği başta olmak üzere, topla fiziksel ilişkileri ve topsuz alanlara yaptığı doğru hamleler bu oyuncunun uçta iyi işler yapacağını işaretliyordu tribünlere... Yalnız Demirlek'in, Nobre'nin attığı golden sonra taraftarlara koşması sıcaklığına sarı kart çıkarması buz gibi soğuk bir hakem kabahatıydi tüm tribünlere karşı... 
   Ümit Özat, Fenerbahçe'de tam bir "joker adam" oldu artık... Sahadaki bütün yararlı çıkışlarda onun ayak izleri sarıp, sarmalıyor oyunu... Orta alandaki pas aldı verdileri daha da oturabilse, Ümit'in verimi çok daha artılara çıkacaktır bizce... Defans düzeninde sol çizgiye İsmail Güldüren'in yerleşimi bir maçlık Daum fikri mi, yoksa ilk yarıdaki Mahmut - Petkov gibi isimlerin önüne çıkan gerçek bir operasyon mu .. Bunu önümüzdeki haftalarda çözebileceğiz sanırım... 
   Tomas - Luciano ikilisinin göbek ve kanatlara yardım anlayışları artık oturmuş bir görünüme büründü Fenerbahçe formasında... Hiç konuşmadan duygularıyla paylaşıyorlar rakibin hücum risklerini... "Fenerbahçe, Antalya'da iyi çalışmış mı" şeklinde düşünenleriniz varsa, fikrimce cevap olumsuzdur... Öyle ya, biz yukarıdaki yorumlarımızı Rize'nin oldukça soğuk oyununa karşı seyrettiğimiz Fenerbahçe'ye yapıyoruz... İkinci yarıdaki "fırtına rakipler" önünde bu kondisyon ne kadar dayanıklı olabilir .. Böylesine yavaş oynayan bir orta saha pas kıvamlarını hangi ölçeklerde zenginleştirebilir .. Bunlar ikinci yarının zorlu maçlarında gelecektir gündeme... Dün gece Fenerbahçe, puan firesi vermeden kapadı ya ilk yarı perdesini, buna şükretmek yeterlidir şimdilik. 
   
      
</TEXT>
</DOC>
