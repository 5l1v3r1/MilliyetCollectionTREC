<DOC>
<DOCNO> 234408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/soneko07.html </URL>
<DATE> 2004/04/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Ergezen 100 trilyon liralık yolun 42 trilyonunu vermeden iş yapıyoruz 
</HEADLINE>
<TEXT>

     Bayındırlık ve İskan Bakanı Zeki Ergezen, yol çalışmalarının para olmamasına rağmen iyi gittiğini belirterek, ''100 trilyon liralık yolun 42 trilyon lirasını vermeden iş yapıyoruz'' dedi. 
     Ergezen, Türkiye Tekstil Sanayii İşverenleri Sendikası'nın Antalya'nın Kemer ilçesine bağlı Tekirova beldesinde düzenlediği, ''Ticarette Çin Tehdidi'' konulu toplantıda yaptığı konuşmada, Türkiye'nin iyi yolda olduğunu, muhalefetin görevinin de iktidara yol göstermek olduğunu belirtti. Fevri muhalefetin Türkiye'ye yararının bulunmadığının anlaşıldığını kaydeden Ergezen, kendisinin de dört dönemdir milletvekili olduğunu ve muhalefetteyken çok konuştuğunu söyledi. 
     Hükümetin politikalarının doğru olduğunun 28 Mart'ta teyid edildiğini kaydeden Ergezen, faiz ve enflasyonun düştüğünü, zam yapılmadığını belirtti. Ergezen, salondaki bir kişinin ''zam yok para da yok'' sözüne de, ''Doğru ama o da olacak. Başbakan iktidara geldiğinde iki yıl süre istemişti'' karşılığını verdi. 
     Ergezen, para olmamasına rağmen yol çalışmalarının sürdürüldüğünü de vurgulayarak, şunları söyledi 
     ''Parasız pulsuz Kemer yolunu yapıyoruz. Kemer yolunu kısa sürede bitireceğiz. Kolay mı o kayaları delmek, devirmek... Para yok, pul yok. Para varken herkes iş yapar, mühim olan, yokken iş yapmak. 43 kilometrelik Kemer yolunun 30 kilometresini ben 6.5 trilyon liraya yapıyorum. Bir milleti mahveden israftır. Sizin milyar dolarlar verip aldığınız teknoloji ürünü makineler orada yatacak, devlete aylık 2.5 milyar liraya mal olan 100 bin işçi yan gelip yatacak, para alacaklar, siz bunları çalıştıramayacaksınız. Siz yol yapmak için gidip Japonya'dan ABD'den para bulacaksınız öyle mi İki yakamız bir araya gelir mi Şu anda benim çalıştırdığım işçilerin yol yapımına maliyeti yüzde 42 oranındadır. Yani 100 trilyonluk iş için 42 trilyon lirayı vermeden yol yapıyoruz. Zaten işçi maaşını alıyor o dozer o greyder orada yatıyor.'' Bakan Ergezen, daha sonra çeşitli açılış törenlerine katılmak üzere Antalya'nın Kumluca ilçesine gitti. 
     
</TEXT>
</DOC>
