<DOC>
<DOCNO> 222450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko09.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Kıbrıs'ta sürdürülen müzakere sürecini yakından izleyen piyasaların gündemine, ay sonunda yapılacak yerel seçimle ilgili gelişmelerin de gelmesi bekleniyor. 
     Gedik Yatırım Menkul Değerler tarafından hazırlanan haftalık strateji raporunda, IMF ile 7. Gözden Geçirme çalışmalarının sonuçlandırılmasının piyasalara olumlu yönde yansımasının beklendiği kaydedildi. 
     Raporda, ''Kısa vadede bundan sonra piyasaların ağırlıklı olarak Kıbrıs'ta sürdürülen müzakere süreci ve Mart sonunda gerçekleştirilecek yerel seçim sonuçlarına odaklanmasını bekliyoruz'' denildi. 
     Başbakan Recep Tayyip Erdoğan'ın başkanlığında İstanbul'da yapılan Yatırım Danışma Konseyi toplantısına değinilen raporda, ''Yatırım Danışma Konseyi'nin, siyaset ve ekonomide istikrarın yakalandığı bir dönemde, Türkiye'ye doğrudan yabancı yatırımların gelmesi açısından orta vadede olumlu sonuçlar doğurabileceğini tahmin ediyoruz'' görüşüne yer verildi. 
     Endeksin teknik değerlendirmesinin de yapıldığı raporda, şöyle denildi 
     ''Geçen haftayı 19,000 desteği üzerinde tamamlamasını olumlu olarak değerlendirdiğimiz İMKB-100 Endeksi'nin, bu seviye üzerinde kaldığı sürece yukarı potansiyelinin daha fazla olduğunu düşünüyor ve hedefin 20,200 seviyesini aşmak olacağını tahmin ediyoruz. 
     Endekste 19,000'in altına olası sarkmalarda ise 18,000 seviyesine kadar yatırımcıların pozisyon almak için acele etmemelerini öneriyoruz.'' 
     
</TEXT>
</DOC>
