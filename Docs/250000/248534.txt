<DOC>
<DOCNO> 248534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas01.html </URL>
<DATE> 2004/06/16/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
ABD... ''Fahrenheit 9 11'' filmine karşı kampanya... 
</HEADLINE>
<TEXT>

     Bülent Keneş 

Gösterime önümüzdeki hafta girmesi planlanan, Oscar ödüllü yönetmen Michael Moore'un Cannes Film Festivali'nde Altın Palmiye ödülü kazanan tartışmalı filmi ''Fahrenheit 9 11'' Disney'in dağıtım engelini aştıktan sonra, bu sefer de savaştaki Amerikan ordusuna destek toplamak üzere Mayıs ayında kurulan muhafazakar ''Amerika İleri'' örgütünün hedefi haline geldi. 
     Variety.com adlı bir sitede yer alan habere göre, ''Amerika İleri'' Move America Forward isimli tutucu örgüt, halkı telefon ya da e-posta yoluyla ulaşarak filmi gösterecek sinema salonu zincirlerini işleten yöneticilere tepkilerini dile getirmeye çağırdı. 
     Michael Moore'un ifade özgürlüğü bulunduğunu söyleyen MAF Başkanı Howard Kaloogian, ''Aynı şekilde, Moore'un filmini ordu karşıtı bir propaganda ve askerimize bir saldırı olarak gören milyonlarca Amerikalı'nın da ifade özgürlüğü var'' diyerek tepkisini dile getiriyor. 
     Filmin gösterileceği bütün sinema salonlarını işleten yöneticilerin telefon numaralarını ve e-posta adreslerini açıklayan grubun bu çabasının, zaten yeterince merak uyandıran Moore'un ''Fahrenheit 9 11'' isimli filmine yönelik merakı daha da artıracağı ifade ediliyor. 
     Filmin dağıtımın üstlenen Lions Gate Releasing şirketi başkanı Tom Ortenberg ise ''İster Irak'taki savaşı destekleyelim, ister savaşa karşı çıkalım, isterse bu konuda bir tavrımız olmasın, herkesin 'Fahrenheit 9 11' filminden alması gereken ders, bu ülkede daha fazla değil, daha az sansüre ihtiyacımız olduğudur'' diyerek film aleyhine yürütülen kampanyaya tepkisini dile getirdi. 
     Daha önce Disney grubuna ait Miramax şirketi tarafından dağıtılması planlanan film, Disney'in filmi çok aşırı eleştirel bularak dağıtımdan çekilmesi üzerine, bu işi Miramax'ın kurucuları Bob ve Harvey Weinstein'in işlettiği Fellowship Advanture Group, Lions Gate ve IFC Films üstlenmişti. 
     
</TEXT>
</DOC>
