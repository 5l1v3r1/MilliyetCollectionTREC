<DOC>
<DOCNO> 249447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo03.html </URL>
<DATE> 2004/06/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İstanbul'da Formula-1 yarışlarına doğru... 
</HEADLINE>
<TEXT>

     İstanbul'da 2005 yılında bir ayağı düzenlenecek Formula 1 otomobil yarışları öncesinde, yarışlarla ilgili tanıtım organizasyonları başladı. 
     Tanıtım amacıyla bugün de Levent'teki Metrocity önünde Formula 1 yarışlarına katılan 4 araç bir gösteri yarışı yaptı. 
     İstanbul Ticaret Odası Başkanı Mehmet Yıldırım ve Otomobil Sporları Federasyonu Başkanı Mümtaz Tahincioğlu'nun startıyla yapılan yarışta araçlar, hız denemesi gerçekleştirdi. 
     Otomobil Sporları Federasyonu Başkanı Mümtaz Tahincioğlu, 2005 yılında bir ayağı İstanbul'da organize edilecek Formula 1 yarışları öncesi bu tür tanıtım organizasyonlarının yapılması gerektiğini vurgulayarak, ''Bu organizasyonlar büyük günün basamaklarıdır. Bunlar Türkiye'nin penceresidir. Böyle güzelliklerin içinde olacaksak bu tür organizasyonlar yapmalıyız. 2005 yılındaki yarışlar için hazırlıklarımızı sürdürüyoruz'' dedi. 
     Bu arada gösteri yarışları sırasında parkur yakınında bulunan okulda ÖSS'ye giren öğrencilerin velileri, gürültü nedeniyle öğrencilerin konsantrasyonlarının bozulduğu gerekçesiyle organizasyon komitesine tepki gösterdi. Komite, tepkiler nedeniyle yarışları erken bitirmek zorunda kaldı. 
     
</TEXT>
</DOC>
