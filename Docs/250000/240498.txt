<DOC>
<DOCNO> 240498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonsiy06.html </URL>
<DATE> 2004/05/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Saç ektiren milletvekili Akgün Saçımı tarayabilmenin keyfini yaşıyorum 
</HEADLINE>
<TEXT>

     Saç ektiren Karaman Milletvekili Mevlüt Akgün, saçını tarayabilmenin keyfini yıllar sonra yeniden yaşadığını söyledi. 
     Akgün, hayat mücadelesine erken yaşlarda başladığını, stresli avukatlık mesleği ve siyaset yapmanın da etkisiyle saçlarının büyük kısmının genç yaşlarda döküldüğünü belirtti. 
     Yıllardır saç ektirmeyle ilgili gelişmeleri yakından takip ettiğini ifade eden Akgün, ''En sonunda geçen yıl İstanbul'da saç ektirdim. Saç dökülmesi bir hastalıksa ve tedavi edilebiliyorsa neden saç ektirmeyeyim Bir yıl içinde saçım eskisi gibi uzamaya başladı. Artık yanımda tarak bile taşıyorum. Saçımı taramayı özlemişim. Saçımı tarayabilmenin keyfini yıllar sonra yeniden yaşıyorum'' dedi. 
     İlk başta, saç ektirmesinin farklı yorumlara neden olduğunu belirten Akgün, ''Kadın, erkek demeden herkes kendine özen göstermeli. Saçımı görenler nerede tedavi olduğumu öğrenmek istiyor. Bu konuda sorun yaşayanlara saç ektirmelerini tavsiye ediyorum'' diye konuştu. 
     
</TEXT>
</DOC>
