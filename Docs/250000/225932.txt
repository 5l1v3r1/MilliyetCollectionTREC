<DOC>
<DOCNO> 225932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur26.html </URL>
<DATE> 2004/03/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türk aileden Guiness Rekorlar Kitabı'na başvuru .. 
</HEADLINE>
<TEXT>

     Sibel Genç adlı kadın, kendisi gibi 4 Ocak'ta doğan kızı ve oğluyla birlikte Guinness Rekorlar Kitabı'na girmek için başvuruda bulundu. 
     Guinness Rekorlar Kitabı Türkiye Fahri Temsilcisi Prof. Dr. Orhan Kural'a başvurusunu yapan Sibel Genç, 4 Ocak 1967 doğumlu olduğunu anlatarak, kızı Selen Şahin'i 4 Ocak 1986, oğlu Burak Şahin'i de 4 Ocak 1992'de dünyaya getirdiğini söyledi. 
     Genç, tüm bunların tesadüf olduğunu ve her iki doğumunu da normal yaptığını vurgulayarak, ''Doğum günlerimizi hep birlikte kutluyoruz. Bizim için çok ekonomik oluyor. Bir pastanın üzerine üçümüzün adını yazıyoruz. Ama bizi sevenler için pahalı bir doğum günü oluyor. Çünkü hepimize ayrı ayrı hediye alıyorlar'' dedi. 
     Uzun yıllardır her doğum gününde arkadaşlarının ''Niçin Guinness'e başvurmuyorsunuz '' dediğini ifade eden Genç, bu yılki doğum gününün ardından bu başvuruyu artık yapmak istediğini ve Prof. Dr. Kural'a ulaştıklarını anlattı. 
     Prof. Dr. Kural da, bu konudaki rekorun Norveçli Henriksen ailesinde bulunduğunu ve orada 3 kardeşin 29 Şubat doğumlu olduğunu belirterek, Sibel Genç'in resmi başvurusunu bugün yaptıklarını söyledi. 
     Genç'in başvurusunun sonucunun 10-12 hafta içinde belli olacağını dile getiren Prof. Dr. Kural, eğer kabul edilirse bu ailenin Guinness Rekorlar Kitabı'na gireceğini bildirdi. 
     Bu arada, Prof. Dr. Orhan Kural, kendisinin de, bugüne kadar verdiği 2 bin 500 konferans dolayısıyla Guinness'e başvurduğunu açıkladı. 
     
</TEXT>
</DOC>
