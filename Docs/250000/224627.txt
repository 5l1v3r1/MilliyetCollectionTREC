<DOC>
<DOCNO> 224627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/dunya/dun02.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Suikast dünyayı korkuttu 
</HEADLINE>
<TEXT>

      
   İsrail'in HAMAS'ın ruhani lideri Şeyh Ahmed Yasin'i öldürmesi dünyada büyük tepki doğururken, terörist eylemlerin yayılacağı yolunda endişelere yol açtı. Saldırıyı kınayan Başbakan Recep Tayyip Erdoğan, "İyi olmadı. Tansiyonu yükseltici bir gelişme" diye yorumladı. Erdoğan, dünkü Konya mitinginden sonra İsrail'e, "yanlış yaptınız" mesajı gönderdi. İsrail'in ana muhalefet partisi lideri Şimon Peres dahi Şeyh Ahmed Yasin'in öldürülmesini hatalı bulduğunu bildirdi. Partisinin meclis grubunda konuşan Nobel Barış Ödülü sahibi Peres, "Hükümet üyesi olsaydım buna onay vermezdim. Bunun yanlış olduğunu düşünüyorum" dedi. 
   
   ABD Haberimiz yoktu 
   ABD, İsrail'in Şeyh Yasin'i öldürmek için saldırı hazırlığından haberleri olmadığını bildirdi. Ulusal Güvenlik Danışmanı Condoleezza Rice, "ABD, Şeyh Ahmed Yasin'e düzenlenen bu saldırıyla ilgili önceden bilgilendirilmedi" dedi. 
   
   Arafat Çizgiyi aştılar 
   Filistin lideri Yaser Arafat, Şeyh Yasin'i öldüren İsrail'in "tüm kırmızı çizgileri aştığını" söyledi. Filistin kabinesinin olağanüstü toplantısında bakanlar ile birlikte, Şeyh Yasin için dua eden Arafat, "Mek nın cennet, merteben şehitlik olsun" dedi. 
   
   İRAN Devlet terörizmi 
   İran, Şeyh Yasin'in öldürülmesini devlet sponsorluğunda işlenen bir suç eylemi ve Siyonist rejimin barbarlığının örneklerinden biri olarak niteledi ve İsrail'in kendi kazdığı kuyuya düşeceğini bildirdi. 
   
   AB Endişe duyuyoruz 
   AB Komisyonu, suikastı kınadı ve durumdan "ciddi endişe duyduğunu" açıkladı. Komisyon, bu olayın daha çok kan akmasına ve şiddetin artmasına neden olacağını belirterek, İsrail'in yaptığının "negatif ve verimsiz" olduğunu vurguladı. 
   
   
   
</TEXT>
</DOC>
