<DOC>
<DOCNO> 229106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/dunya/dun02.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'ye hava bombardımanı 26 ölü 
</HEADLINE>
<TEXT>

   ABD uçakları, Irak'ta geçen hafta 4 ABD'linin katledildiği kenti havadan vururken, Ramadi'de en az 10 ABD askeri öldürüldü 
      DIŞ HABERLER SERVİSİ 

   
   ABD savaş uçakları, geçen hafta 4 Amerikalı özel güvenlik görevlisinin öldürüldüğü Irak'ın Felluce kentine dün gece bomba yağdırdı. Operasyonda en az 26 Iraklı öldü, 30 kişi de yaralandı. AP'nin haberine göre uçaklar kentteki 4 eve roket yağdırdı. 
   Diğer yandan Irak'ta Şii lider Mukteda El Sadr yandaşlarının başlattığı ayaklanma dalgası sonucu ülkenin birçok yerinde Amerikan güçleriyle şiddetli çatışmalar meydana geliyor. Ramadi'de onlarca Iraklı'nın bir askeri noktadaki Amerikan deniz piyadelerine düzenlediği saldırıda 10'un üstünde asker öldü. Olayı Washington da doğruladı. 3 günden beri süren ve aralarında Bağdat, Amara, Basra, Kerbela, Nasiriye, El Anbar, Necef ve Kut'un da olduğu birçok yerleşim birimini kapsayan çatışmalarda 28 Amerikan askeri ile 105 Iraklı öldü, 500'den fazla kişi yaralandı. ABD'nin Felluce operasyonuyla, ölen Iraklıların sayısı 131'e yükseldi. Sadr'ın "Mehdi Ordusu" dün güneydeki Nasıriye'de, İtalyan askerleriyle çatıştı, 15 Iraklı sivil ve asker hayatını kaybetti. İtalyan yetkililer, 12 İtalyan askerinin yaralandığı olaylarda 4 askeri aracın yakıldığını bildirdi. 
   Bu arada bir internet sitesinde El Kaide'nin Irak'ta faaliyet gösterdiği tahmin edilen liderlerinden Ebu Musab El Zarkavi'ye ait bir ses bandı yayınlandı. Zarkavi, kasette ABD askerlerine yönelik saldırıların artırılması çağrısında bulundu. 
   
   
</TEXT>
</DOC>
