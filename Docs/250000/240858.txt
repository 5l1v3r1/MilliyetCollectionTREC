<DOC>
<DOCNO> 240858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/spor/spo04.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon dört koldan 
</HEADLINE>
<TEXT>


Bordo-Mavili yönetim, transfer listesinde bulunan oyuncuların işini 10 gün içinde çözmeye çalışacak 


Harekat başladı 
GELECEK yıl hem ligde, hem de Avrupa'da başarılı olmak için güçlü bir kadro kurmanın hesaplarını yapan Trabzon Yönetimi, Teknik Direktör Ziya Doğan'ın raporu doğrultusunda harekata başladı. Bordo - Mavili yönetim öncelikle prensip anlaşmasına varılan Malatyasporlu Celelattin konusunda pürüzleri gidermeye çalışırken, aynı takımda forma giyen Mithat için de masaya oturmaya hazırlanıyor. 

Dindane çabası 
DENİZLİSPORLU Ersen Martin ile Diyarbakırsporlu Murat Hacıoğlu da Trabzonspor'un transfer listesinde ilk sıraları alıyorlar. Dış transferde de arayışlarını hızlandıran Bordo - Mavililer, Fransa'nın Lens kulübünde oynayan Senegal Milli Takımı'nın orta saha oyuncusu Biatta ile de temasa geçti. Yönetimin Anderlecht'te forma giyen forvet Dindane'yi de yakın takibe aldığı öğrenildi. 

İstanbul'da zirve 
BELÇİKA Kulübü ile 2006 yılına kadar sözleşmesi bulunan golcü oyuncunun, bonservisini indirmeye çalışan Trabzonspor, Dindane'nin de yeşil ışık yakmasıyla rahatladı. Bu arada Başkan Atay Aktuğ, Teknik Direktör Ziya Doğan ve Asbaşkan Nevzat Şakar dün İstanbul'da 2.5 saat süren bir toplantı yaptı. Zirvede transferde izlenecek politika belirlendi, 10 gün içinde yeni sezon kadrosunun belirlenmesi kararlaştırıldı. 

Takas pazarlığı 


Ali Öztürk'ü istediler 
GENÇLERBİRLİĞİ'NDE son haftalarda oynamaya başlayan 17 yaşındaki Ali Öztürk'e Trabzonsporlu yöneticiler hayran kaldı. Başkan Atay Aktuğ'un maçtan sonra bu futbolcuyu resmen istediği ancak Gençlerbirliği Başkanı İlhan Cavcav'ın bu öneriye sıcak bakmadığı kaydedildi. Cavcav'ın "Verin Yattara'yı, alın Veysel ile Ali Tandoğan'ı" dediği belirtildi. 

Cavcav karşı çıktı 
ATAY Aktuğ'un da teklife, "Ali Öztürk'ü de takasa katarsanız, belki düşünebiliriz" karşılığını verdiği, ancak İlhan Cavcav'ın yine "hayır" dediği bildirildi. Bu arada Teknik Direktör Ziya Doğan'ın yabancı kontenjanının dolması nedeniyle D'Haene'yi göndermek istediği, Alişen, Yavuz ve Cemre'nin kiralık verilmesine yeşil ışık yaktığı öğrenildi. 



</TEXT>
</DOC>
