<DOC>
<DOCNO> 226820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun36.html </URL>
<DATE> 2004/03/30/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Özbekistan, Kırgızistan sınırını kapattı 
</HEADLINE>
<TEXT>

     Özbekistan, ülkede art arda düzenlenen bombalama olaylarının ardından Kırgızistan ile sınırlarını kapattı. 
     Kırgızistan yönetimi de komşusundaki olaylar nedeniyle Güvenlik Merkezi oluşturdu. 
     Kırgız Haber Ajansı KABAR'ın bildirdiğine göre, Kırgızistan'ın Batken bölgesi ile Özbekistan arasındaki sınır noktalarının tamamı, Özbek yönetimi tarafından dün yerel saatle 15.00'te TSİ 12.00 tüm giriş çıkışlara kapatıldı. 
     Kırgızistan'ın bölgedeki bazı yerleşim merkezleri arasında ulaşımı sağlayan karayolunun Özbekistan topraklarından geçmesi yüzünden, Özbek tarafının aldığı bu karar Kırgız vatandaşlarını zor durumda bıraktı. 
     Öte yandan Özbekistan'daki olaylar nedeniyle Kırgız yönetiminin ''güvenlik koordinasyon merkezi'' oluşturduğu bildirildi. 
     KABAR'ın RİA Novosti ajansında dayanarak verdiği haberde, ülkedeki güvenlik ve istikrarı sağlamak üzere kurulan merkezin doğrudan Başbakan Nikolay Tanayev'e bağlı olarak çalışacağı belirtildi. 
     Haberde, Özbekistan'daki olaylar nedeniyle merkezdeki çalışmalar çerçevesinde ülkede özel güvenlik tedbirleri alınmaya başladığı, sınır birliklerinin alarma geçirildiği kaydedildi. 
     Habere göre, başkent Bişkek ile ülkenin büyük kentlerinde, özellikle Özbekistan sınırına yakın Oş ve Celalabat kentlerinde güvenlik güçleri takviye edildi. 
     
</TEXT>
</DOC>
