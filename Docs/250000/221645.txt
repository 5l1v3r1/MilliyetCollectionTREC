<DOC>
<DOCNO> 221645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/guncel/agun.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine ayın 11'i ve hedef Avrupa 
</HEADLINE>
<TEXT>

   ABD'yi 11 Eylül'de sarsan terör, Avrupa'yı da 11 Mart'ta vurdu. Hedef, İspanya'da sivil halkı taşıyan 4 trendi. Saldırıda 192 kişi öldü, binden fazla kişi de yaralandı. Saldırıları Usame bin Ladin liderliğindeki El Kaide üstlendi 
      DIŞ HABERLER SERVİSİ 
   
   İspanya'nın başkenti Madrid, pazar günü yapılacak genel seçimler öncesi terör saldırılarıyla sarsıldı. Türkiye saati ile sabah 08.45 sıralarında dört trende meydana gelen bir dizi şiddetli patlama sonucu en az 192 kişi öldü, 1247 kişi yaralandı. Korkunç saldırıların ardından Madrid "kaos kenti"ne döndü. İçişleri Bakanı Angel Acabes, teröristlerin dört trene 13 patlayıcı yerleştirdiğini, patlayıcılardan üçünün ana tren istasyonu Atocha Garı'nda durmakta olan bir trende, dördünün gara girmekte olan bir başka trende, birinin Santa Eugenia istasyonundaki trende, ikisinin de El Pozo'daki trende patladığını söyledi. Acabes, tespit edilen üç bombanın da güvenlik güçlerince kontrollü şekilde imha edildiğini belirtti. 
   
   İki seyyar hastane kuruldu 
   İspanya'yı şoka sokan zincirleme patlamalar ilk olarak Atocha'da meydana geldi. Atocha'ya giren yolcu dolu trenin ilk vagonunda bir patlama ve son iki vagonunda da üç patlama oldu. İstasyonda duran trene yerleştirilen bombalardan da üçü patladı. 100'e yakın kişinin öldüğü Atocha'daki yaralıların olay yerinde tedavisi için iki seyyar hastane kuruldu, halk kan vermek için hastanelere akın etti. Saldırıları üstlenen olmadı. Hükümet ETA örgütünü sorumlu tuttu. 
   
   'ETA hazırlık yapıyordu' 
   Kapatılan ayrılıkçı Bask partisi Batasuna liderlerinden Arnold Otegi, saldırıları kınadı ve ETA'nın işi olmadığını savundu. Otegi, ETA'nın saldırılardan önce telefonla ihbarda bulunduğunu anımsattı. İspanya İçişleri Bakanı Angel Acebes "Son yıllardaki operasyonlarda büyük zarar gören ETA, terör eylemi hazırlığındaydı. Geçen hafta ele geçirilen 536 kilogramlık patlayıcı da bunun içindi" dedi. Saldırılar nedeniyle ülkede beş günlük yas ilan edildi. 
   
   El Kaide şüphesi... 
   İspanya İçişleri Bakanı Angel Acebes, patlamalarla ilgili şüphe üzerine aranan bir kamyonette fünyeler ve Arapça bir kaset bulunduğunu açıkladı. İçişleri Bakanı Acebes, aracın patlamalara hedef olan trenlerden 3'ünün yola çıktığı Alcala de Henares kasabasında bulunduğunu belirtti. Bakan, "Polis çalıntı olduğu belirlenen kamyonetin ön koltuğunda 7 adet fünye ve Arapça bir kaset buldu" dedi. Kasette Kuran'dan alıntılar da olduğu kaydedildi. Acebes, bu bulguya rağmen ETA'nın h l asıl şüpheli olduğunu da söyledi. 
   
   Paramparça olmuş cesetler, haykıran yaralılar 
   İspanya'yı şoka sokan saldırıların ardından trenlerden sağ çıkanların ve görgü tanıklarının anlattıkları tüyler ürperticiydi. Atocha garındaki patlamadan sağ salim kurtulan bir genç kız, patlamanın olduğu vagonların, liseli ve üniversiteli öğrencilerle dolu olduğunu söyledi. Genç kız, "Benim gibi okula giden birçok öğrenci vardı. Korkunçtu. Şu anda duygularımı anlatacak kelime bulamıyorum. Paramparça olmuş cesetler ve inleyen, haykıran yaralılar yerlerde yatıyordu" dedi. 
   
   Uzmanlar İslamcı teröre dikkat çekti    GÜVEN ÖZALP Brüksel 
   İspanyol Hükümeti, Madrid'deki saldırıların sorumlusu olarak ETA'yı gösterse de, konunun uzmanları aynı görüşü taşımıyor. Uzmanlar, İslamcı teröre dikkat çekiyor. Merkezi Brüksel'de bulunan Avrupa Stratejik İstihbarat ve Güvenlik Merkezi'nin ESISC Başkanı Claude Moniquet'in de belirttiği gibi ETA sivillere zarar verebilecek saldırılar öncesi yetkilileri uyarıyor. Madrid'deki saldırılar için bu yönde bir uyarı yapılmadığına dikkat çeken Moniquet, saldırıların ETA kaynaklı olma ihtimalini düşüren 5 nedeni şöyle sıraladı 
   
   Moniquet'in 5 gerekçesi 
   1-Sivillere veren saldırı öncesinde yetkililer uyarılmadı. 
   2-ETA yıllardır hedeflerini hükümet ve devlet yetkilileriyle siyasi ve gazetecilerden seçiyor. 
   3-Bireylere yönelik saldırı söz konusu olmadığı zaman da kışla, karakol gibi sembolik nitelik taşıyan yerler hedef seçiliyor. 
   4-Örgüt her zaman gerçekleştirdiği saldırıyı üstleniyor. 
   5-Şu ana kadar ETA tarihinde hiçbir zaman eşzamanlı ve çok hedefli saldırı gerçekleştirmedi." 
   
   
   
</TEXT>
</DOC>
