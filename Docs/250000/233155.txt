<DOC>
<DOCNO> 233155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko37.html </URL>
<DATE> 2004/04/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bakan Güçlü Ayağı çizmeli mühendisler görmek istiyorum... 
</HEADLINE>
<TEXT>

     Tarım ve Köyişleri Bakanı Bakanı Sami Güçlü, Türkiye'de tarımdaki zihniyetin mutlaka değiştirileceğini belirterek, ''Tarımda bilgi bendedir, gelirsen veririm anlayışını terk edeceğiz'' dedi. 
     Tarım ve Köyişleri Bakanlığı tarafından düzenlenen bölge, il araştırma enstitüsü, proje ve eğitim merkezi müdürleri 15. toplantısı İzmir'in Menemen İlçesi'nde başladı. 
     Toplantının açılışında konuşan Bakan Güçlü, Türk tarımında 2004- 2017 yılları arasında bir değişimi yakalayabilmek için çalıştıklarını anlattı. Bu büyük değişimin 24 milyona yakın insanı, 6 milyona yakın aileyi ve 4 milyon işletmeyi yakından ilgilendirdiğini kaydeden Güçlü, sektörde daha verimli ve kaliteli üretim, gıda güvenliği, daha yoğun teknoloji kullanımı gibi sorunların çözüme kavuşması için bu zihniyet değişiminin kaçınılmaz olduğunu ifade etti. 
     Bugüne kadar yapılan hizmet ve çalışmaların tümüyle yenileneceğini söyleyen Güçlü, değişim projesiyle ilgili şunları söyledi 
     ''Artık Türk tarımında bilgi bendedir, gelirsen veririm anlayışını terk edeceğiz. Bu dönemde halen bu anlayışı sürdürürsek, bu mesleğe de ihanettir. Kravatlı, ütülü pantolonlu, iyi giyimli mühendisleri barındırmaktan vazgeçmeliyiz. Mühendis ayağına çizmeyi giymeli, görev yerinde olmalı. Bizim görev yerimiz arazidir. Teşkilatlarımız görevlerini bu şekilde yapacaklar.'' Sami Güçlü, tarımda değişim projesinin ikinci adımını ''Türk tarımının zihniyet değişimini'' sağlayarak gerçekleştireceklerini bildirdi. ''Türk milleti görmediğine inanmaz'' genel anlayışına dikkati çeken Güçlü, bunun doğru olduğunu kaydetti. 
     Bakan Güçlü, Köy Enstitüleri'nden bu yana, bu anlayış çizgisinde birçok proje geliştirildiğini, kendilerinin de ''örnek köyler'' oluşturmak üzere çalışmalar başlattığını söyledi. 
     Bu projenin, İzmir Ticaret Borsası Başkanı Tuğrul Yemişçi tarafından sıkça dillendirildiğini kaydeden Güçlü, ''Projenin anonim olduğunu, fikri temelinin ise çok eskilere dayandığını söyledi. 
     Güçlü, değişim projesinin üçüncü ayağının, büyük ve örnek işletmelerin kurulmasıyla küçük çiftçilerin ve işletmelerin bunları örnek alması olduğunu kaydetti. 
     Köylere içme suyu götürülmesi projelerinin devam ettiğini, bu konuda önemli mesafeler alındığını bildiren Güçlü, Kamu Reformu Yasa Tasarısı'yla bazı görevlerinin yerel yönetimlere devrolmasında sakınca görmediğini belirterek, '' Önemli olan kararın merkez tarafından mı, yoksa il tarafından mı verildiği değil, hizmet ve yapılan iştir'' dedi. 
     
     ''SİYASİ KAYGILARA YER YOK'' 
     Bakanlığında kesinlikle siyasi kaygılardan uzak durulmasını istediğini kaydeden Güçlü, ''Hangi beldede kime ne oy çıkmış diye bir kaygımız yok. Biz 2.5 yıl önce kurulmuş bir partiyiz. Bizim için doğru olan, yapacağımız iş ve kaynakların doğru kullanımını sağlamaktır. Ne bizim bakanlığımızın ne de hükümetimizin böyle şeylere ihtiyacı vardır'' dedi. 
     Bakan Güçlü, bölge ve il müdürlerini, dışarıdan gelebilecek baskı ve tehditlere karşı uyararak şöyle konuştu 
     ''Hiçbir müdürümüz dışarıdan gelecek tehditle asfalt dökmeyecek. Asfalt dökülmesine gerek görüyorsa bu işi yapacak. Ancak asfalt dökülmeyecek yere asfalt dökülüyorsa bunun vebali büyüktür. Olmayacak işe karşı koyan müdürümün ben arkasındayım. Bu iş yapılamaz diyorsa onun sözüne inanırım. Müdürlerimiz görevlerini yaparken, gerektiğinde karşı çıkmayı da bilmeli.'' Bakan Güçlü ''1000 köye 1000 tarım gönüllüsü projesi'' çerçevesinde 1023 tarım gönüllüsünün köylerde hizmete başladığını belirterek, Menemen'deki köylerde hizmet veren tarım gönüllülerine plaket verdi. 
     
     DİĞER KONUŞMALAR 
     Tarım ve Köyişleri Bakanlığı Köy Hizmetleri Genel Müdürü Ali Altuntaş da, ülke nüfusunun yüzde 35'inin köylerde yaşadığını bu nedenle buralara yapılacak hizmetlerin önem taşıdığını söyledi. 
     Altuntaş, Köylere İçme Suyu Projesi çalışmalarının sürdüğünü, Türkiye genelinde 3 bin 791 ünitede susuzluk sorunu yaşandığını, 7 bin 612 yerde de içme suyunun yetersiz duruma düştüğünü bildirdi. 
     İzmir Vali Yardımcısı Abdülvahap Yıldırım, tarımın sadece Türkiye için değil, tüm dünya için öneminin giderek arttığını bildirdi. 
     
</TEXT>
</DOC>
