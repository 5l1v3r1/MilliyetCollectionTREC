<DOC>
<DOCNO> 220100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur14.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çiçek Hükümetle Denktaş arasında problem yok 
</HEADLINE>
<TEXT>

     Adalet Bakanı Cemil Çiçek, Kıbrıs konusunda hassas bir sürece girildiğini belirterek, ''Böylesi bir dönemde AK Parti iktidarıyla Sayın Denktaş arasında bir problem varmış gibi olmadık şeyleri gündeme getirip bu sürece zarar vermeyelim. Bunun bedelini hep beraber öderiz. Biz sonuna kadar sayın Denktaş'ın yanında oluruz, arkasında oluruz, bugüne kadar da hep böyle oldu'' dedi. 
     Çiçek, Ankara Cumhuriyet Başsavcılığı ile Ankara Üniversitesi Sürekli Eğitim Merkezi'nin işbirliğiyle gerçekleştirilen Ulusal Yargı Ağı Projesi UYAP temel bilgisayar kullanımı eğitimi sertifika töreni için geldiği Adliye Sarayı Konferans Salonu'nda gazetecilerin sorularını yanıtladı. 
     Çiçek, bir gazetecinin ''KKTC Cumhurbaşkanı Rauf Denktaş için dün Ankara'da görkemli bir karşılama töreni düzenlendi ve yapılan toplantıya AK Parti dışındaki bütün partiler katıldı. Bunun özel bir anlamı var mı '' sorusu üzerine şunları söyledi 
     ''Bence yok. Kıbrıs konusunda bir hassas sürece girmişizdir. Hepimizin bu müzakerelerden hem Kuzey Kıbrıs'taki soydaşlarımızın hem de Türkiye Cumhuriyeti devletinin başarıyla çıkması için elimizden geldiği kadar yardımcı olmaya çalışıyoruz. Bizim zaman zaman bir kısım sıkıntılarımız vardır. Böylesine bir dönemde iki taraf arasında sanki bir ihtilaf varmış gibi sanki AK Parti iktidarıyla Sayın Denktaş arasında bir problem varmış gibi olmadık şeyleri gündeme getirip bu sürece zarar vermeyelim, bunun bedelini hep beraber öderiz.'' Dış politika konularında özellikle Kıbrıs konusunda devlet politikası takip ettiklerini ifade eden Çiçek, ''Eğer birileri için devlet politikası bir şeyler ifade ediyorsa, altını çiziyorum biz bir devlet politikası takip ediyoruz, bu ne demektir, böylesine bir konuyu devletin tüm birimleriyle, Denktaş da dahil olmak üzere KKTC'nin yetkilileriyle oturuyoruz, konuşuyoruz, yapılması gerekeni birlikte yapıyoruz'' diye konuştu. 
     Çiçek, şu anda sürdürülen müzakere sürecindeki metodu da birlikte kararlaştırdıklarını belirterek, şöyle konuştu 
     ''Annan'a bu teklifi getiren biziz. Bu teklifin içerisinde kimlerin olduğunu da biliyorsunuz, New York müzakereleri sırasında... Ortada yürüyen bir müzakere süreci var. Bir ihtilaf varmış gibi görüntü vermek acaba kime ne kazandırır. Üç tane belediye seçimini kazanacağız diye bunu iç politika malzemesi yapmanın bir anlamı yok. Birçok parti gitti ama bunların tamamını toplasanız yüzde 3 oy bile etmiyor. 
     Biz sonuna kadar Sayın Denktaş'ın yanında oluruz, arkasında oluruz, bugüne kadar da hep böyle oldu. Kimsenin tereddüdü olmasın, çünkü bu meselede iki takım yok tek takım var, Türk tarafı var Rum tarafı var. Biz tek takım olarak müzakerelerden başarılı çıkmaya gayret ediyoruz. Bunun için lütfen siz de bu konuya yardımcı olun. Denktaş üzerinden siyaset yapmak isteyen partilerimiz olabilir, bunu anlayışla karşılarım ama bu yol onlar için de çıkar bir yol olmaz.'' 
     
     NTV MUHABİRİNİN DÖVÜLMESİ 
     Çiçek, NTV muhabiri Hilmi Hacaloğlu'nun dün İstanbul'da dövülmesine ilişkin bir soru üzerine de, olayı tasvip etmelerinin mümkün olmadığını söyledi. 
     Konu hakkında bilgisi olmadığını ifade eden Çiçek, ''Her olay Türkiye'de anında Adalet Bakanlığı'na iletilmez. Ama yasalar açısından suç teşkil eden bir eylem varsa cumhuriyet savcıları gereğini yapar. Türkiye'de her gün binlerce olay oluyor, bize hepsi hakkında bilgi verilmez, ben şahsen bilmiyorum ama bundan sonara konu üzerinde dururum. Olaydan bilgim yok, soruşturmasından da bilgim yok'' diye konuştu. 
     
</TEXT>
</DOC>
