<DOC>
<DOCNO> 226393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonspo16.html </URL>
<DATE> 2004/03/28/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Milan'dan mucizevi beraberlik, Juventus ikinciliğe yükseldi 
</HEADLINE>
<TEXT>

     İtalya Birinci Futbol Ligi'nin Serie A 27. hafta karşılaşmalarında, lider AC Milan son saniyede beraberliği yakalamayı başarırken, FC Juventus ise FC Modena'yı 3-1 yenmesinin ardından, AC Roma'yı geride bırakarak ikinci sıraya yükseldi. 
     Lider AC Milan, haftalardır dolu dizgin ilerlemesinin ardından, bugün Giuseppe Meazza Stadı'nda ağırladığı AC Chievo Verona karşısında zorlandı. 
     Del Neri'nin ekibi 21 ve 38. dakikalarda Sculli ve Perrotta'nın kaydettiği gollerle ilk yarıyı 2-0 önde kapattı. Kırmızı-siyahlılar ise golü 82. dakikada Pirlo'yla yakaladılar. 
     Beraberlik golünü ise herkesin artık AC Milan'ın maçtan yenilgiyle ayrılacağını düşündüğü bir sırada, uzatma dakikalarının son saniyelerinde Shevchenko attı. 
     FC Juventus'a Delle Alpi Stadı'nda FC Modena karşısında 3-1'lik galibiyeti getiren gollerin ilkini Maresca, diğer ikisiniyse Trezeguet imzaladı. AS Roma ise Olimpiyat Stadı'nda FC Bologna'ya 2-1 yenildi. 
     Bu skorların ardından AC Milan, 68 puanla açık arayla liderliği elinde bulunduruyor. AC Milan'ı 59 puanla FC Juventus izliyor. 
     AS Roma ise yenilgi soncu 57 puanda kalarak, ikinciliği siyah-beyazlılara kaptırdı. 
     Gelecek sezon Avrupa kupalarına katılmayı garantilemek için dördüncü sırayı kapma yarışı açısından ise herhangi bir değişiklik yaşanmadı. 
     SS Lazio, AC Parma ve FC İnter'in rakiplerini yenmeleri nedeniyle, sıralama değişmedi. SS Lazio ve AC Parma'nın puanları 44'e, FC İnter'in ise 43'e yükseldi. 
     Bu hafta deplasmanda Reggina'yla karşılaşan FC İnter şanslı günündeydi. 
     Siyah-mavililer, rakipleri karşısında iyi bir performans sergileyememelerine rağmen 2-0'lık önemli bir galibiyet elde ettiler. Reggina, Bonazzoli'nin kendi kalesine gönderdiği topla ilk yarıda 1-0 yenik duruma düştü. Zaccheroni, 80. dakikada Okan Buruk'a da şans tanıdı. Stankoviç'in yerine Okan oyuna alındı. Skoru belirleyen golü ise uzatma dakikalarında Adriano imzaladı. 
     FC İnter Teknik Direktörü Alberto Zaccheroni, maçın ardından, ''Sezon sonunda İnter'in başında teknik direktör olarak kalabileceğinize inanıyor musunuz'' şeklindeki soruya, ''Benim hedefim sezonu en iyi biçimde tamamlamak'' karşılığını vermekle yetindi. 
     İtalya liginde toplu sonuçlar şöyle 
     Brescia-Ancona 5-2. 
     FC Juventus-FC Modena 3-1. 
     AC Milan-AC Chievo Verona 2-2. 
     AC Parma-FC Empoli 4-0. 
     AC Perugia-SS Lazio 1-2. 
     Reggina-FC İnter 0-2. 
     AS Roma-FC Bologna 1-2. 
     UC Sampdoria-US Lecce 2-2. 
     AC Siena-Udinese 1-0. 
     
</TEXT>
</DOC>
