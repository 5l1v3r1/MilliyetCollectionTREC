<DOC>
<DOCNO> 249798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/ekonomi/eko03.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsanın züğürt günü 
</HEADLINE>
<TEXT>


Yaz rehaveti ve belirsizlik borsada işlem hacmini dibe çaktı. Dünkü seanslarda 203.5 trilyon lira ile yılın en düşük işlem hacmi gerçekleşti 

EKONOMİ SERVİSİ 

Borsada işlemler neredeyse durma noktasına geldi. Yeni halka arzlarla piyasadan yılbaşından bu yana 284.1 milyon dolarlık paranın çıkışı, FED'in faiz artırım beklentisi ve geleneksel olarak yaz aylarına girilmesi borsada işlem hacmini dibe indirdi. 
Mart ayında ortalama 1.1 katrilyon liralık günlük işlem hacmini gercekleştiren borsa, dün 203.5 trilyon lira ile yılın en düşük işlem hacimli gününü yaşadı. Borsada yılın en yüksek işlem hacmi 1 katrilyon 879 trilyon lira ile 29 Mart günü gerçekleşmişti. 

Gözler 2005 sonrasında 
İşlem hacminin diplere inmesi, endeksin hareket alanını da daralttı. Endeks dün yüzde 1.05 gerileyerek 16.785 puana indi. Endeksin zirveye çıktığı tarihten bu yana geçen 80 günde borsanın kaybı yüzde 20 oldu. Endeks, yılın en yüksek değerine 20.887 puanla 29 Mart tarihinde ulaşmıştı. 
Uzmanlar, piyasadaki sıkışıklığın aşılması için IMF ile ilişkilerin 2005 ve sonrasında nasıl yürütüleceği konusunda somut gelişmelere ihtiyaç duyulduğunu belirttiler. 

Yenilerden düşüşe devam 
Halka arz sonrasında lider aracı kurumları tarafından fiyat istikrarı sağlanmadığı gerekçesiyle kamuoyunda tartışılan hisselerden Doğuş Otomotiv dün yüzde 3.05 ve Türk Traktör hisseleri de yüzde 3.01 değer kaybetti. Doğuş Otomotiv dün borsada en çok işlem hacmi gerçekleşen hisse senedi oldu. 

Borsada ortalama günlük işlem hacmi Aylar 2003 Milyar TL. 2004 Milyar TL. Ocak 340.765 995.297 Şubat 474.224 890.468 Mart 356.212 1.095.368 Nisan 619.595 830.953 Mayıs 517.952 662.225 Haziran 370.250 512.845 


</TEXT>
</DOC>
