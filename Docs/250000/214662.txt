<DOC>
<DOCNO> 214662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/spor/ydemirkol.html </URL>
<DATE> 2004/02/12/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Güzel değil iyi 
</HEADLINE>
<TEXT>

   
   İkinci yarının ilk yirmi dakikasını bir kenara bırakalım... Dün Fenerbahçe'nin pas yüzdeleri biraz daha iyi olunca deplasmanlardaki en pozisyonlu oyunlarından birini oynadı. Özellikle Ümit Özat'ın rakip savunmanın arasına sıkça dalan oyun tarzı adam adama oynayan Rize'nin dengesini bozunca oyun Sarı - Lacivertliler'in üstünlüğüyle başladı. Rize'nin, Zafer, Saffet ve Serkan'ın stillerine uygun, direkt kaleyi hedefleyen oyunu ilk yarıda Fenerbahçe'nin blok olarak iyi dönen orta saha ve savunmasına takıldı. 
   Ev sahibinin 21'de kaleyi bulan ilk şutunda Şener'le öne geçişine kadar Fenerbahçe'nin üç net pozisyonu vardı. Asıl önemlisi bundan önceki maçların aksine hiçbiri duran toptan değildi. İlk yarıda izlediğimiz bu oyuna bakarak Fenerbahçe'nin gittikçe daha iyi oynayan bir takım olduğunu söyleyebiliriz. İhtiyacı kadar pozisyon bulabilen, rakibine az şans veren bir takım. Ama seyircinin, yorumcunun istediği güzel futbolu da sergilemedikleri açık. Fenerbahçe güzel değil ama gittikçe daha iyi oynuyor. Bu oyunun dünkü temel taşları ise İbrahim Üzülmez vari bir ilerleme gösteren Ali Güneş ve dün iki birbirinden çok farklı pozisyonda parıldayan Ümit Özat'tı. Kaptan Türk sporcusuna gelişmenin yaşının olmadığını ispatlayan bir performans örneği veriyor. Dün hatasız ve çok yaratıcı bir oyunla özellikle zihinsel olarak hızla ilerlediğini gösterdi. 
   Başta bahsettiğimiz dakikalara gelelim 
   İkinci yarıya Yılmaz Vural, Serkan'ı asıl etkili olduğu yere, sağ kanada çekerek başladı. Oyunu o kanada yığdılar, 10 dakika boyunca o kanattan İsmail - Tomas ikilisini çok zorladıktan sonra Serkan'la golü buldular. Böylece Yılmaz Vural, Daum'a karşı 1 - 0 öne geçti. 2 - 1'lik skor avantajı Vural'a bir şans daha veriyordu. Kontraya uygun ekibi stratejik üstünlük sağlıyordu. Daum, 70. dakikaya kadar buna cevap vermedi. Ama bu dakikada üç oyuncu birden değiştirerek Rize'nin sağını tıkadı. Bu kez de bu alana o kadar yoğunlaştılarki golü buldukları 85. dakikaya kadar tüm hücum etkinliklerini kaybettiler. Sonrası için söylenecek tek şey var Ev sahibi ekip fizik kondisyon olarak çok törpülendi. Tempoyu kaldıramadılar. Öyle ki kaleci Murat bile çok yoruldu. Yediği golleri ilk devrede yer miydi, bilmiyorum. 
   
      
   
</TEXT>
</DOC>
