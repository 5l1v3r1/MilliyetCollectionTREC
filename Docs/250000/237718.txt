<DOC>
<DOCNO> 237718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/yasam/yas07.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Triremeler'in peşinde 
</HEADLINE>
<TEXT>


Yunanistan ve Kanada Arkeoloji Enstitüsü, M.Ö. 5. yüzyılda Ege ve Akdeniz'e korku salan 'trireme' kadırgalarını bulmak için seferber oldu 

DIŞ HABERLER SERVİSİ 

Uluslararası bir araştırma grubu, Ege Denizi'nde, antik Yunanlıların ünlü 'trireme' kadırgalarının izini sürecek. Uzmanlar, M.Ö. 5. yüzyılda, Akdeniz ve Ege'nin korkulu rüyası olan dev kadırgalar hakkındaki sırları gün ışığına çıkarmayı amaçlıyor. 
The Times gazetesine göre, Yunanistan hükümeti ve Kanada Arkeoloji Enstitüsü'nce finanse edilecek 2 haftalık araştırmada, Ege'nin kuzeyinde batan kadırgaların kalıntıları aranacak. Robot kameralarla 300 metre derinlikteki deniz tabanını tarayacak ekip, bir bulguya rastlarsa, 2 kişilik özel bir denizaltıyla araştırmalarını sürdürecek. 

Bir tane bile bulunamadı 
Bugüne kadar tek bir 'trireme' kalıntısına rastlanmadığını vurgulayan ABD'li arkeolog Robert Hohfelder, bulgulardan, bu gemilerin sırlarının çözülebileceğini belirtti. 
Tarihi kayıtlardan, Akdeniz ve Ege'de o dönemde yaklaşık bin tane 'trireme' bulunduğunu belirleyen uzmanlar, bütün bir gemi enkazına rastlamanın zayıf bir ihtimal olduğunu, ancak deniz tabanında en azından omurgalarının korunmuş olabileceğini kaydetti. 

'Mahmuzla' batırıyordu 

Üç sırada 200 kürekçiyle günde 100 deniz mili yaklaşık 180 km. yol alan 'triremeler', 35 metreyi geçen boylarıyla döneminin en büyük gemilerindendi. Geminin burnundaki yarım tonluk bronz mahmuz, düşmanların korkulu rüyasıydı. Triremeler, düşman gemilerini yandan mahmuzlayarak batırıyordu. 



</TEXT>
</DOC>
