<DOC>
<DOCNO> 246291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur07.html </URL>
<DATE> 2004/06/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
KTÜ'de Rektörlük seçimine doğru... 
</HEADLINE>
<TEXT>

     Karadeniz Teknik Üniversitesi KTÜ Rektör Adayı Prof. Dr. Sami Karadeniz, ''çağdaş üniversite olma hedefine erişmeyi'' amaçladığını kaydetti. 
     Karadeniz, yaptığı yazılı açıklamada, seçim süreciyle, bölgenin önde gelen kurumlarından biri olan KTÜ için yeni bir yol ayrımına gelindiğini savundu. Karadeniz, şöyle devam etti 
     ''Bu yol ayrımı, huzura veya endişeye, parlaklığa veya matlığa, kaliteye veya sıradanlığa, dinamik olmaya veya statik kalmaya giden iki seçenekle ilgilidir. Bugünlerde, üniversitenin 49 yıllık tarihini sorgulamak ve bir analiz yaparak geleceğe köprü kurmak gibi iddialı bir girişime gerek vardır. Yaşanan sorunların aşılması için güç birliğine ve üniversitede eşitlik, özgürlük ve kardeşlik ateşini yakmaya şiddetle gereksinim vardır.'' Bütün risk ve sıkıntıları göze alarak rektörlüğe aday olduğunu belirten Karadeniz, açıklamasında şu görüşlere yer verdi 
     ''Bütün zorluklara rağmen KTÜ'yü ayağa kaldırmak gibi bir göreve talip oldum. Bütün plan ve düşüncelerim katılımcı anlayıştan yana. Üniversitede bireysel yönetim anlayışından, buyurgan otorite tavrından ve hedefsizlikten paylaşımcı anlayışa, tabanla bütünleşmeye ve çağdaş üniversite olma hedefine erişmeyi amaçlıyorum. 
     Üniversitede her birimin özel sorunları var. Bütün birimlerimizin kendilerine özgü sorunlarını el birliğiyle çözeceğiz. Meslektaşlarımın kullanacakları oyun değeri büyüktür.'' 
     
</TEXT>
</DOC>
