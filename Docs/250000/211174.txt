<DOC>
<DOCNO> 211174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/yasam/yas02.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutkanlığa havuç ezber için ananas 
</HEADLINE>
<TEXT>

   Yediğimiz besinler daha iyi öğrenme, dikkati toplama ve belleği geliştirmek için birebir... Havuç hatırlama yeteneğini artırırken, ananas ezber için yararlı 
      Ayşegül Aydoğan 
   
   BAHÇEŞEHİR Koleji Rehberlik Servisi'nin öğrencileri için hazırladığı 'Konsantrasyon ve Beyin Fonksiyonlarını Geliştiren Besinler' adlı programda verilen bilgilere göre, besinler daha iyi öğrenme için çok önemli. Örneğin havuç hatırlama yeteneğini, karides dikkat süresini, limon ise algılama yeteneğini artırıyor. Lahana ise sınav stresi için birebir. İşte algılama ve öğrenme için gerekli yiyeceklerin listesi... 
   SİNİR SİSTEMİ Ceviz, fındık, fıstık zihnin uzun süre çalışma direncini artırır. Beynin haberleşme maddelerinin oluşumunu hareketlendirir. 
   YARATICILIK Zencefil içerdiği maddeler ile beynin yeni fikirler üretmesini sağlar. Kan sulandığı için daha serbest akar, beyin oksijenle beslenir. 
   BELLEK Havuç hatırlama yeteneğini artırır. Beynin metabolizmasını canlandıran enzimlerdendir. Bir ufak tabak sıvı yağlı havuç salatısı önerilir. Ananas, ezberlemek için çok yararlıdır. Diğer meyvelerde bulunmayan mangan elementini içerir. 
   MUTLULUK Mutluyken daha iyi öğreniriz. Enerjimiz pozitif olur. Kırmızı biber acı verse de vücudun kendi hormonu olan endorfinin salgılanmasını hareketlendirir. Çilek, stresin etkilerini azaltır. Muz da beyne mutluluk veren seratonin maddesi içerir. 
   ÖĞRENME Lahana, tiroid bezlerinin aktivitesini azaltır. Bu da sinirliliğe iyi gelir. Sınav öncesi stres için önerilebilir. Limon, algılama yeteneğini artırır. Yeni öğrenilecek bilgilerin öncesinde tavsiye edilir. 
   DİKKAT TOPLAMA Karides beynin besinidir. Vücuda önemli yararı olan Omega 3 yağ asitleri sağlar. Dikkat süresini uzatır. Soğan aşırı yıpranmaya, fiziksel yorgunluğa karşı kanı sulandırır. Beyin oksijeni daha kolay alır. 
   
   
   
   
</TEXT>
</DOC>
