<DOC>
<DOCNO> 222692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yazar/yilmaz.html </URL>
<DATE> 2004/03/16/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
İstikrarın sürekliliği önemli 
</HEADLINE>
<TEXT>

   
   Koca bir tarih... Siemens Türkiye 100 yılı aşkın bir süredir Türkiye'de faaliyet gösteriyor. Enerji dağıtım ve elektronik alanında önemli adımlar atmak istiyor. 
   Siemens A.G, dünyanın 5 kıtasında 417 bin çalışanı ile 95 milyar dolar ciro gerçekleştiriyor. 
   Türkiye'ye bu pastadan ne düşüyor 
   Son iki gündür "Yatırımcı Danışma Konseyi" toplantısı için Türkiye'de bulunan 20 çokuluslu şirketin CEO'suna da benzer bir soru yöneltebiliriz 
   "Bugüne kadar Türkiye'ye parmağınızın ucunu gösterdiniz, gövdenizi hareket ettirir misiniz " 
   Siemens Türkiye Yönetim Kurulu Başkanı Zafer İncecik, AKP'nin "Türkiye'nin partisi" olma başarısını sağladığını söylüyor. 
   Yabancı sermayenin, siyasal İslam motifinin yüksek perdeden seslendirildiği "parti" algılamasından sıyrılması güç olmadı. Sistemin aktörleri ile AKP'nin yan yana gelebilmesi onları tatmin etmeye yetti. Bu ne küçük bir adım, ne de yeterli bir uzlaşı... 
   İncecik "sürdürülebilir istikrar" kavramı üzerinde duruyor. Görünenden öte gelecek vaat eden siyasal irade ile uyumlu toplumsal mutabakat. 
   Tarihsel bir benzetme yapıyor 
   Osmanlı toplumunda kullar ve padişah vardı. Kullar padişahın malını koruyordu. Demokratik yönetimlerde devlet milletin malını korur. Türkiye işte bu geçişte sancı çekiyor. 
   Yabancı sermayeye umut veren ise Meclis'in AB'ye uyum yasalarını çıkarması... 
   Türkiye Siemens'i global şirketler ligine taşınmak istiyor. 
   Türkiye'nin 15 milyar dolara ulaşan elektrik ve elektronik pazarının, her yıl yüzde 10 büyümesi üzerine stratejisini geliştiriyor. 
   İncecik, "Gelir seviyesinin artmasıyla elektrik ve elektronik pazarı 4 - 5 kat daha fazla olabilecek" diyor. 
   İncecik, bundan üç yıl önce Siemens'in orta gerilim üretim tesislerinin merkezinin Portekiz'den Türkiye'ye alındığını belirtiyor. Enerji dağıtım ve iletim hatlarında dünyada attıkları adımı Türkiye'de atamadılar. Geçtiğimiz günlerde Ankara'yı ziyaret eden Alman Başbakanı Gerhard Schröder'in Türkiye'yi AB üyesi olarak görmek istediklerini söylemesi belirli bir talebi de ortaya koyuyor. 
   Ciroları milli gelirin 3.5 katına ulaşan 20 şirketin yöneticisi de gelecek satın alma peşinde. 
   Geleceği ise hukuk reformu, şeffaflık, demokrasinin işleyişi şekillendirecek. 
   Sıra asıl önemli olana geldi. 
   
      
   
</TEXT>
</DOC>
