<DOC>
<DOCNO> 206707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/spor/spo15.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Başağrısı Nihat    NİHAT Kahveci'nin 2-1 galip geldikleri Malaga karşısındaki muhteşem futbolu, İspanyol basınında günün konusu oldu. El Mundo Deportivo, "Nihat, Real'i dipten aldı, ışığa çıkardı" derken, AS ise "Nihat, Malaga için tam bir başağrısıydı" yorumunu yaptı. Sport da, "3 ay sonra gelen galibiyetin mimarı Nihat'tı'' başlığını kullandı. 
   
   Avrupa için    ÜLKERSPOR, Efes Pilsen'in eski yıldızı Petar Naumoski'yi renklerine bağladı. İstanbul'a dün getirilen 35 yaşındaki Naumoski, yarınki Yunan AEK Atina maçında forma giyecek. Türk vatandaşı olan Naumoski, yerli transfer 31 Aralık'ta sona erdiği için ligde oynayamayacak. 
   
   Halter yasta    HALTER Federasyonu Asbaşkanı Erdal Bakacak, geçirdiği kalp krizi sonucu önceki akşam yaşamını yitirdi. Bakacak'ın cenazesi dün Hacı Bayram Camii'nde ikindi namazına müteakip kılınan cenaze namazının ardından Karşıyaka Mezarlığı'nda toprağa verildi. 
   
   Doğan'a onur    GAZİANTEPSPOR Başkanı Celal Doğan, Oğuzkaan Koleji öğrencileri tarafından 2003 yılının en başarılı spor adamı seçildi. Yapılan anket sonrasında birinci seçilen Doğan ödülünü yarın Oğuzkaan Koleji'nde alacak ve yapılan söyleşiye katılacak. 
   
   Bursa hareketli    BURSASPOR ümidini yabancılara bağladı. Sırbistan - Karadağlı Nenad Grodiç ve Sloven Milan Özterç'i denemeye alan Yeşil - Beyazlı takım, Boşnak Admir Velagiç'i de Belek kampına davet etti. Velez Mostar'da forma giyen 28 yaşındaki orta saha oyuncusunun bugün kampa katılacağı bildirildi. 
   
      
   
      
   
      
   
      
   
      
   
      
   
   
</TEXT>
</DOC>
