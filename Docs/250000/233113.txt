<DOC>
<DOCNO> 233113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun50.html </URL>
<DATE> 2004/04/20/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Kemal Derviş de Abant Toplantıları'na katıldı 
</HEADLINE>
<TEXT>

     CHP İstanbul Milletvekili Kemal Derviş, Türkiye'nin AB üyeliği konusunda ABD'de bir ''isteksizlik sezdiğini'' belirterek, AB içinde güçlü bir Türkiye'nin, ABD'nin de çıkarına olduğunu söyledi. 
     Bu yıl Washington'da, Johns Hopkins Üniversitesi İleri Uluslararası Etüdler Merkezi'nde SAIS düzenlenen Abant Platformu toplantılarına katılan Derviş, Amerikalı düşünce kuruluşları, bazı neo-con yeni muhafazakar yazarlar ve eski Savunma Bakan Yardımcısı Richard Perle gibi etkin isimlerin, Türkiye'nin AB üyeliğine yönelik isteksizliği dile getirdiğine işaret etti. 
     Derviş, Perle'in Türk-Amerikan Konseyi ATC toplantılarından birinde, Türkiye'nin AB'ye ihtiyacı olmadığı ve ABD ile ilişkilerini daha çok geliştirmesi gerektiği yönündeki sözlerini hatırlattı ve Amerikan tarafındaki bu isteksizliğin açıklığa kavuşturulması gereken bir konu olduğunu söyledi. Kemal Derviş, ''Avrupa içinde güçlü bir Türkiye, ABD'nin çıkarınadır. ABD, kısa vadeli taktik yaklaşımlar izlememeli'' dedi. 
     Onursal başkanlığını Fethullah Gülen'in yaptığı Türkiye Gazeteciler ve Yazarlar Vakfı tarafından düzenlenen ''İslam, Demokrasi, Laiklik Türkiye Deneyimi'' başlıklı Abant toplantılarının ikinci gününde konuşan Derviş, Washington'da başka bir iş için bulunduğu sırada, gelen davet üzerine bu toplantılara katıldığını söyledi. 
     
     KIBRIS 
     Kıbrıs konusundaki gelişmeleri değerlendirmesi istenen Derviş, ''Türkiye Kıbrıs için olağanüstü çaba harcadı. Bu katkı, Türkiye'nin AB üyeliğine de yardım edecek. Artık AB için, Kıbrıs meselesini bir bahane olarak göstermek düşünülemeyecek. Ben, Kıbrıs'ta çözüm konusunda iyimserim. Şimdi çözüme, daha önce olduğundan daha yakınız. Bu da Avrupa için çok iyi olacak'' diye konuştu. 
     Kemal Derviş, Türkiye'nin Müslüman, demokratik bir ülke olarak AB içinde yer almasının, hem Türkiye hem de AB'nin geleceği bakımından çok önemli olduğunu vurguladı ve AB'nin Aralık ayında vereceği, Türkiye ile üyelik müzakerelerini başlatma konusundaki kararının tarihteki kritik bir nokta olduğunu söyledi. 
     Avrupalı kimliğinin, Müslüman unsura ihtiyaç duyduğunu belirten Derviş, şu sırada Avrupa'da zaten 17 milyon Müslümanın yaşadığını, bu sayının daha da büyüyeceğini, Avrupa'nın gelecekte göçle gelen genç nüfusa dayanacağını kaydetti. 
     Derviş, ''Biz, Avrupa'yı farklı bir proje haline getireceğiz. Avrupa çok dinli, çok kültürlü hale gelecek. Barış isteyen herkes, doğu ile batı arasındaki gerginliği yenmek isteyen herkes, Türkiye'nin AB üyeliğinin, 21. yüzyılın en önemli projesi olduğunu görmeli'' dedi. 
     
     ''AMERİKALI DOSTLAR ANLAMALI'' 
     Kemal Derviş, ''Türkiye tek başına bu rolü oynayamaz. AB dışında kalmış bir Türkiye, kendi kendine Ortadoğu'ya mesaj olamaz. Türkiye, AB çerçevesi içinde olmalı. Bunu, Amerikalı dostlarımızın da anlaması lazım. Biz, hem Türk hem Müslüman olarak, Avrupa'da olmak istiyoruz'' diye konuştu. 
     Türkiye'nin AB üyeliği gerçekleşmezse ne olacağı yönündeki soruyu yanıtlayan Derviş, ''Dünyanın sonu olmaz. Ülkemizi ilerletmeyi sürdüreceğiz. Ancak dünya hem bizim için, hem de AB için daha zor olacak'' dedi. 
     Abant toplantılarında dün açılış konuşmasını yapan Devlet Bakanı Mehmet Aydın, bugün Derviş'in konuştuğu oturuma da iştirak etti. Toplantılara, Türk ve Amerikalı akademisyenler katılıyor. 
     
</TEXT>
</DOC>
