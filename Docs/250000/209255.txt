<DOC>
<DOCNO> 209255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/yazar/theper.html </URL>
<DATE> 2004/01/17/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Eşya bölüşülmeyecek 
</HEADLINE>
<TEXT>

   
   Ardı ardına yasalar çıkıyor. Tabii ki çıkacak bu doğaldır, ülke yasalarla yönetilir, bunlardan vatandaşı en yakından ilgilendireni Medeni Kanun. Uygulaması iki yıl oldu ama hala oturmadı, oturması da zor. İşte okuyucumun sorusu bunun en yaygın örneği. Okuyucum evli ve bir dairesi var, eşi ile yarı yarıya hissedar. Derken bir daire daha almışlar, bu daire okuyucumun adına. Sonra bir daire de hanımı adına alınmış. Şimdi soru şu Şayet eşler ayrılacak olursa yeni Medeni Kanun döneminde alınan bu dairenin yarısının mülkiyetini talep etmemesi için ne yapabilirim 
   Bu soru bir değil, beş değil, sayısız. Ancak soru, yasanın bu noktasının vatandaşa anlatılamadığını gösteriyor. 
   Şimdi yerimin darlığı nedeni ile okuyucuma çok kısa bir yanıt vermek zorundayım, ancak yeni çıkardığımız Güncel Hukuk isimli aylık dergimizde bu noktayı çok yakında detaylı biçimde açıklayacağım. 
   Konunun can alıcı noktası şu Evlilik birliği içinde mal edinen bir eşe diğer eş yarı yarıya ortak değildir. Mal kimin adına alındı ise onun malıdır. Ancak mal rejiminin son bulduğu hallerde, eşlerin mal rejimi içinde edindikleri malların değerleri toplanır. Kimin edindiği değer daha yüksekse, düşük değerdeki rakam bundan çıkarılır, aradaki fark fazla mal edinen eşin karıdır. Bu kar ikiye bölünür, bulunan rakam para olarak karşı tarafa ödenir. Edinilen malda yarı yarıya ortaklık söz konusu değildir. "Edinilmiş mallara katılma rejimi" bir ortaklık değil yararların dengelenmesi sistemidir ki gerek buraya kadar söylediğimi ve gerekse kanunun sistemini anlayabilene aşk olsun. 
   
      
   
</TEXT>
</DOC>
