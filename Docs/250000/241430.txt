<DOC>
<DOCNO> 241430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy16.html </URL>
<DATE> 2004/05/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Milli Savunma Bakanlığı'ndan "paralı asker" açıklaması 
</HEADLINE>
<TEXT>

     Milli Savunma Bakanlığı, "ABD Büyükelçiliği ve konsolosluklarının, Türkiye'de önemli yerlerde askerlik görevini yapmış nitelikli personeli tespit ettiği, bunlara özel mektup göndererek Irak'ta paralı asker olmaya davet ettiği" yolundaki haberlerin gerçek dışı olduğunu ve bakanlığın bu konuyla hiçbir ilgisinin bulunmadığını bildirdi. 
     Milli Savunma Bakanlığı Genel Sekreterliği'nden yapılan açıklamada, Türkiye'deki ABD temsilciliklerinden Milli Savunma Bakanlığı'na haberde yer aldığı şekilde bir talep gelmediği gibi, talep gelmesi halinde bile bu bilgilerin verilmesinin söz konusu olmadığı vurguladı. 
     Haberin bakanlığı incitici, gerçek dışı ve kamuoyunu yanıltıcı nitelikte olduğu belirtilen açıklamada, "Bakanlığımızın bu konudaki yasal yollara başvurma hakkı saklıdır. Belgeye dayanmayan ve kamuoyunu yanıltmaya yönelik bu tür haber ve yorumlara itibar edilmemesi kamuoyuna saygıyla duyurulur" denildi. 
     
</TEXT>
</DOC>
