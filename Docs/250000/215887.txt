<DOC>
<DOCNO> 215887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/siyaset/siy02.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Kıbrıs süreci artık frenlenemez 
</HEADLINE>
<TEXT>

   KKTC Başbakanı, Kıbrıs'taki sürecin Denktaş çekilse de devam edeceğini söyledi 
      SEFA KARAHASAN Lefkoşa 

   
   KKTC Başbakanı Mehmet Ali Talat, Kıbrıs'ta başlayan sürecin hiçbir koşul altında durmayacağını vurguladı. Müzarekeler öncesi Milleyet'e konuşan Talat'ın önemli açıklamaları özetle şöyle 
   Görüşmelerde Cumhurbaşkanı varsa, o heyetin başkanıdır. O konuşur. Ancak gitmeden önce bütün konuları konuşuyoruz, ortak bir noktaya vardıktan sonra görüşmeye gidiyoruz. Bence Cumhurbaşkanı Rauf Denktaş görüşmelerden çekilmez. Şu anda bir ekip var, Cumhurbaşkanı ve hükümet. Dolayısıyla bu unsurlardan bir tanesi çekilirse ortaya çıkacak durum yeniden değerlendirilir. Fakat bu süreç durmaz. Cumhurbaşkanı da çekilse, başka biri de çekilse bu süreç durmaz. Bu sürecin artık freni yok. Bu süreç gidecek. Boşlukların doldurulmasında Annan kendi aklına göre hareket edecek değil. Bu güne kadar izledikleri ve dinledikleri, Annan'ın kararında etkili olacak ve sağlıklı karar verecek. 
   Planı referanduma sunacağımızı taahhüt ettik. Annan planı tamamlayacak ve referanduma sunacağız. Eğer çok kötü bir sonuç ortaya çıkarsa her iki taraf da halkına 'bizim tutumumuz budur, böyle oy verin' diyebilir. Kötü sonuçta herkes 'hayır' denmesini teorik olarak isteyebilir. 
   
   'Türkiye tarih alır' 
   Türkiye'nin tarih almaması söz konusu değildir. Kıbrıs çözülürse kimse Türkiye'ye tarih vermiyoruz diyemez. Kıbrıs sorununun Mayıs 2004'e kadar çözülmesi Kıbrıs Türk'ü için önemli. Mayıs sonrası ortaya çıkacak yeni koşullar katı olacak. Türkiye hükümeti bunu gördü ve tutumunu buna göre belirledi. Geçmişte hep çözüm yanlısı bir tutum içinde görünen Rumlar, bu kez üstünlüğü Türklere kaptırdı. Rumların çözüm isteyip istemediğiyle ilgili kesin bir yargıya varmak şimdiden kolay değil. Her şeye karşın Yunan ve Rum tarafının olumlu bir tutum içine girmesini umuyorum. Çözümü birlikte sağlayalım. 
   
   
   
</TEXT>
</DOC>
