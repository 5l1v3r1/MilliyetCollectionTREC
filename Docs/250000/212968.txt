<DOC>
<DOCNO> 212968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/dunya/dun01.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair de 'günah keçisi' arıyor... 
</HEADLINE>
<TEXT>

   İngiltere Başbakanı Irak savaşı öncesinde edinilen kitle imha silahı istihbaratının güvenilirliğini soruşturmak için komisyon kurdurdu 
      DIŞ HABERLER SERVİSİ 

   
   İngiltere Başbakanı Tony Blair, Irak'ın kitle imha silahları konusunda hükümete verilen istihbaratın güvenirliğini soruşturmak için bir komisyon kurdurdu. 
   İngiliz Dışişleri Bakanı Jack Straw, komisyona eski Bakanlardan Lord Robin Butler'ın başkanlık yapacağını ve İşçi Partisi'nden Ann Taylor ile Muhafazakar Parti'den Michael Mates'in kendisine yardımcı olacaklarını bildirdi. 
   Soruşturma sırasında 2003 yılının mart ayına kadar geçen süre içindeki istihbaratın değerlendirileceğini vurgulayan Straw, gerekirse komisyonun bazı kişileri çağırıp dinleyebileceğini bildirdi. 
   Sonuçların bir rapor halinde Başbakan Tony Blair'e sunulacağını da ifade eden Straw, Parlamento'nun yaz tatiline girmeden raporun kamuoyuna açıklanabileceğini tahmin ettiklerini kaydetti. 
   Daha önce ilki geçen yılın mayıs ayında Parlamento'nun Güvenlik ve İstihbarat Komisyonu, ikincisi yine Parlamento'nun Dış İlişkiler Komisyonu ve sonuncusu da Lord Hutton tarafından olmak üzere üç soruşturma yapıldığını hatırlatan Jack Straw, her üç soruşturmanın sonucunda hükümetin herhangi bir hatasına rastlanmadığının altını çizdi. 
   
   Bush'un izinde 
   Şimdiye kadar Irak'taki kitle imha silahlarının bulunacağına inandığı söyleyen Başbakan Blair bu kararıyla, önceki gün benzer bir soruşturma komisyonu oluşturulacağının sinyallerini veren ABD Başkanı George W. Bush'un adımlarını bir kez daha izlemiş oluyor. 
   
   
   
</TEXT>
</DOC>
