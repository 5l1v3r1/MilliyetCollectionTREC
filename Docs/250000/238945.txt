<DOC>
<DOCNO> 238945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/siyaset/siy06.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Roth'tan cezaevi şovu 
</HEADLINE>
<TEXT>


Yeşiller Partisi Milletvekili Claudia Roth, tutuklu olan eski DEP milletvekilleriyle görüşme isteğine izin verilmemesine rağmen, Ulucanlar Cezaevi'ne gidip kapıyı yumrukladı... 

ANKARA Milliyet 


Yeşiller Partisi Milletvekili Claudia Roth başkanlığında Alman parlamenterlerden oluşan Türk - Alman Dostluk Grubu, izin verilmemesine rağmen Ulucanlar Cezaevi'nde bulunan eski DEP milletvekillerini ziyaret etmek istedi, ancak görüşemeyince kapıyı yumrukladı. 
Resmi temaslarda bulunmak üzere bir haftalığına Ankara'ya gelen Roth, DEP'lilerle görüşme izni almak için önce Adalet Bakanlığı'nı, ardından da Dışişleri Bakanı Abdullah Gül'ü ziyaret etti. İki görüşmeden de olumsuz yanıt almasına rağmen yine de cezaevine giden Roth ve beraberindekiler, Leyla Zana'ya çiçek vermek için cezaevi kapısını çaldı. Kapı açılmayınca sinirlenen Roth, kapıyı yumrukladıktan sonra, Zana ve arkadaşlarına vermek için getirdiği çiçekleri de, cezaevi bahçesine atmaya çalıştı. Bunu başaramayınca da kapıya bıraktı. 

Esnaf tepkisi 
Burada bir de açıklama yapmak isteyen Roth'a, Hasan Basri Mercan adlı bir esnaf, "Irak'ta yaşananları temizlemeden neden buraya geldiniz " diye tepki gösterdi. Polisin Mercan'a müdahale etmesinin ardından açıklamasını yapabilen Roth, şöyle konuştu "Fikirlerini söyledikleri için hüküm giyen DEP'lilerin serbest bırakılmasını umut ediyorduk. Ama olmadı. Umuyorum ki bir daha gelirsek Zana serbest olacak ve çiçek verebileceğiz." 
Bu arada, Adalet Bakanı Cemil Çiçek ve Gül, Roth'tan DEP'lileri ziyaret etmeyle ilgili bir talep gelmediğini bildirdi. 



</TEXT>
</DOC>
