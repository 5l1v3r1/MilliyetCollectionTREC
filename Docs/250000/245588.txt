<DOC>
<DOCNO> 245588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy04.html </URL>
<DATE> 2004/06/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sezer Çevre sorunlarının aşılmasında herkese sorumluluk düşüyor 
</HEADLINE>
<TEXT>

     Cumhurbaşkanı Ahmet Necdet Sezer, çevre sorunlarının aşılmasında devlete olduğu kadar, sivil toplum örgütlerine ve bireylere de önemli sorumluluklar düştüğünü belirterek, ''Toplumun çevre konusunda bilinçlendirilmesi, çocuk ve gençlerimizin çevre sorunlarına karşı duyarlılıklarının artırılması için yürütülecek eğitim kampanyaları büyük önem taşımaktadır'' dedi. 
     Sezer, ''Dünya Çevre Günü'' dolayısıyla bir mesaj yayımladı. 
     Cumhurbaşkanlığı Basın Merkezi'nden yapılan açıklamaya göre, Sezer, geride bıraktığımız yüzyılda dünyanın, önemli bir dönüşüm sürecinden geçtiğini, yaşanan hızlı kentleşme ve sanayileşmenin yaşamı kolaylaştıran olumlu etkilerinin yanı sıra, yoğun nüfus artışı ile birlikte doğal kaynaklar üzerindeki baskıyı artırdığını ve doğal dengenin yer yer bozulmasına neden olduğunu ifade etti. 
     Yeşil alanların sayısının gün geçtikçe azaldığını, toprak, hava ve su gibi insan yaşamının vazgeçilmez ögelerindeki kirliliğin, canlı türlerinin yok olması, yeraltı sularının kirlenmesi, fosil yakıtların azalması, erozyon, iklim değişiklileri gibi sorunların insanlığı tehdit eder boyuta ulaştığını belirten Sezer, geriye dönüş olanağının bulunmadığı ve geleceğin tehlike altında olduğu gerçeğinin, insanlığı, varolan kaynakların ve çevrenin korunması yönünde etkili önlemler almaya zorladığını kaydetti. 
     Sezer, özellikle gelişmiş ülkelerde, madde ve enerji üretiminden doğan atıkların azaltılması, çevreye dağılmalarının önlenmesi, atıkların yararlı duruma getirilmesi için yeni teknolojiler üretilmesi ve söz konusu atıkların canlılar üzerindeki etkilerinin azaltılması yönündeki çabaların hız kazandığını ifade etti. 
     Cumhurbaşkanı Sezer, kaynakların, hem bugünün hem de gelecek kuşakların yararlanmasına sunulabilmesi için, çevre değerlerini dikkate alarak oluşturulan, kalkınma ile kaynakların kullanımı arasındaki dengeyi gözeten, uzun erimde toplumların gönenç düzeyini yükseltecek ''sürdürülebilir kalkınma'' politikaları benimsendiğini vurguladı. 
     Doğanın kendini yenileyebilme yeteneğinin sınırlı olduğu gözönüne alındığında, çevre değerlerinin korunması, gelecek kuşaklara da tükenebilir kaynakları kullanma olanağının sunulmasının, tüm ülkelerin işbirliğinin önemini artırdığına işaret eden Sezer, çevrenin korunması, sorunların en aza indirilmesi, uzun erimde sonuç alınabilecek önlemlerin uygulanmasına yönelik çalışmaların amacının, insanlara daha sağlıklı ve güvenli bir çevrede yaşama olanağının sunulması olduğunu kaydetti. 
     Sezer, şöyle devam etti 
     ''Ülkemizin daha güzel ve yaşanabilir bir ülke durumuna gelmesi, gelecek kuşaklara temiz bir dünya bırakılabilmesi için Türkiye, çevre sorunlarının çözümünde dünya ülkeleriyle birlikte hareket etmeyi ilke olarak benimsemiştir. 
     Çevre sorunlarının aşılmasında devlete olduğu kadar, sivil toplum örgütlerine ve bireylere de önemli sorumluluklar düşmektedir. Toplumun çevre konusunda bilinçlendirilmesi, çocuk ve gençlerimizin çevre sorunlarına karşı duyarlılıklarının artırılması için yürütülecek eğitim kampanyaları büyük önem taşımaktadır. 
     Bireysel çabalar sonucu elde edilen değerlerin, zamanla çevreye ve topluma büyük katkılar sağlayacağı, çevre sorunlarının artarak sürmesinin ise, insan yaşamını olumsuz etkileyeceği ve sağlıklı kuşakların yetişmesini engelleyeceği unutulmamalıdır.'' Sezer, daha temiz ve sağlıklı bir çevrede mutlu bir yaşam umuduyla, Dünya Çevre Günü'nü kutladı. 
     
</TEXT>
</DOC>
