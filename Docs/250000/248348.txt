<DOC>
<DOCNO> 248348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun16.html </URL>
<DATE> 2004/06/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
MSNBC ABD gemileri ve limanları teröristler için kolay hedef... 
</HEADLINE>
<TEXT>

     11 Eylül terörist saldırılarını takiben havaalanları ve uçak seferleri için yapılan büyük güvenlik yatırımlarından sonra, teröristler için yeni hedefler olarak limanlar ve gemilerin ön plana çıktığı belirtildi. 
     Amerikan MSNBC televizyonunda yer alan habere göre, Amerikalı güvenlik yetkilileri, teröristlerin liman ve gemilere saldırı için konteynırları birer ''Truva Atı'' gibi kullanabileceklerine dikkat çekiyorlar. 
     Bu arada, Denizcilik Güvenlik Konseyi Başkanı Kim Petersen, ''Teröristler sadece limanların ve gemilerin vurulabilirliğini anlamakla kalmayıp, havacılık hedeflerine yönelik saldırıların artan zorluğuna karşı kendilerini yeni hedefler için de ayarlamış bulunuyorlar. Denizcilik sektörünün teröristler için gelecekte bir hedef olacağı şimdiden varsayılabilir'' diyerek, teröristlerin hedef seçiminde hava taşımacılığından deniz taşımacılığına yöneldiklerinin altını çiziyor. 
     ABD ekonomisi için hayati önemde olan 361 limanın terörist tehditle karşı karşıya olduğu kaydedilirken, ABD'nin ithalatının yüzde 90'ının deniz yoluyla yapıldığına dikkat çekiliyor. Geçen yıl ABD limanlarında 1 trilyon dolar değerinde 2.4 milyon tonluk mal girişi yapıldığı ifade ediliyor. 
     Limanların kapanması durumunda ABD ekonomisinin ne tür sıkıntılar yaşayabileceğinin 2002 yılında Los Angeles limanında yapılan 10 günlük grev sırasında yaşanan sıkıntılara bakarak anlaşılabileceğini belirten MSNBC, sadece bu limandaki grevin bile Amerikan ekonomisine günde 1 milyar dolarlık zarar verdiğini ve bu zararın telafisinin aylar aldığına dikkat çekti. 
     Her yıl dünyanın değişik limanları arasında 200 milyon konteynırın taşındığı belirtilirken, bu konteynırlarla ABD'ye giriş yapan milyonlarca tonluk yükün denetiminin yapılmasının imkansızlığına işaret ediliyor. 
     Güvenlik uzmanları, bir konteynırın tam anlamıyla incelenmesinin 5 görevlinin 3 saatini alacağını belirtiyorlar. Bu sebeple ABD'ye giriş yapan konteynırların sadece yüzde 2'sinin tam olarak denetlenebildiği ifade ediliyor. 
     Yeterince denetlenmeyen konteynırların teröristler için potansiyel bir silaha dönüşme riskini taşıdığı belrtilirken, bu konteynırların silah ve patlayıcı madde kaçakçılığı için kullanılabileceği gibi, teröristlerin kendilerini gizlemek için de kullanılabileceğine dikkat çekiliyor. 
     İçlerinde radyoaktif kirlilik yaratabilecek ''kirli'' bombaların veya büyük kimyasal ya da biyolojik silahların saklanmasıyla teröristler için potansiyel birer silaha dönüşebileceği ifade edilen bu konteynırların terör amacıyla kullanılabileceği kaydediliyor. Ayrıca, bugünkü imkanlarıyla ABD limanlarının bu tür bir tehdide karşı yeterince hazırlıklı olmadığının altı çiziliyor. 
     
</TEXT>
</DOC>
