<DOC>
<DOCNO> 229225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun13.html </URL>
<DATE> 2004/04/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak'ta bugünün bilançosu 30 ölü 
</HEADLINE>
<TEXT>

     Şiddet olaylarının hafta sonundan bu yana durulmadığı Irak'ın başkenti Bağdat'taki Sadr mahallesinde 7, güneydeki Nasıriye kentinde 15 Iraklının, Kerbela'da da 5'i Iraklı 8 kişinin öldüğü bildirildi. 
     Hastane kaynakları, dün akşam saatlerinde Şiilerin yaşadığı Sadr mahallesine Amerikan uçaklarının düzenlediği baskında 4 Iraklının öldüğünü, 7 kişinin de yaralandığını kaydetti. Aynı kaynaklar, salı gecesi çıkan çatışmalar sırasında hastaneye getirilen yaralılardan 3'ünün de bugün hayatını kaybettiğini belirtti. 
     Iraklı Şii lider Mukteda Sadr'a bağlı milisler resmi adıyla Mehdi'nin Ordusu ile koalisyon kuvvetleri arasında şiddetli çatışmalara sahne olan Nasıriye'de de dün 3'ü milis toplam 15 Iraklının öldüğü duyuruldu. 
     Nasıriye'nin kontrolünü ele geçirmeye yönelik operasyona katılan İtalyan askerlerinden 12'sinin çıkan çatışmada yaralandığı daha önce açıklanmıştı. 
     Yoğun çatışmaların ardından dün gece kentte silah sesi duyulmadığı ve bu sabah saatlerinde de sükunetin sürdüğü, polislerin sokaklarda devriye gezdiği belirtiliyor. 
     
     KERBELA 
     Kerbela'daki çatışmalarda da 5'i Iraklı 8 kişi öldüğü bildirildi. 
     Kentteki Sağlık Bakanlığı temsilcisi, dün gece geç saatlerde Sadr milisleri ile koalisyon kuvvetleri arasında çıkan çatışmalarda, 4'ü İranlı 16 kişinin yaralandığını kaydetti. 
     Kerbela'da birçok mahallede yerel saatle 23.00 sularında başlayan çatışmaların 04.00'e kadar sürdüğü belirtiliyor. AFP muhabiri, biri Bulgar üssü, diğeri de vilayet binası önünde olmak üzere 2 yanmış minibüs gördüğünü, kentin sokakların ıssız olduğunu ve okulların kapalı olduğunu aktarıyor. 
     
</TEXT>
</DOC>
