<DOC>
<DOCNO> 226372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy36.html </URL>
<DATE> 2004/03/28/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Şanlıurfa ve Kars'ta seçim kavgası... 1 ölü, 30'un üzerinde yaralı... 
</HEADLINE>
<TEXT>

     Şanlıurfa ve Kars ile ilçelerinde çıkan seçim kavgalarında 1 kişi öldü, 30'un üzerinde kişi de yaralandı. 
     Alınan bilgiye göre, merkeze bağlı Şanlıurfa'nın Uğurlu Beldesi'nde farklı partilere ve aşiretlere mensup seçmenler arasında belirlenemeyen nedenle çıkan tartışma, daha sonra taşlı sopalı kavgaya dönüştü. 
     Kısa sürede büyüyen kavgada, ismi henüz belirlenemeyen 1 kişi hayatını kaybederken, aralarında sağlık durumu ciddi olan 17'den fazla kişi de yaralandı. Yaralılar, Şanlıurfa'daki çeşitli hastanelere kaldırılarak tedavi altına alındılar. 
     İl Jandarma Alay Komutanlığı'na bağlı ekipler güvenliği sağlarken, beldeye giriş ve çıkışların kontrol altına alındığı, soruşturmanın sürdürüldüğü bildirildi. 
     
     KARS'TA 15 KİŞİ YARALANDI 

     Kars ve ilçelerine bağlı köylerde de muhtarlık seçimi nedeniyle çıkan kavgalarda toplam 15 kişi yaralandı. Edinilen bilgiye göre, Kars merkeze bağlı Hasçiftlik Köyü'nde muhtarlık seçimi nedeniyle çıkan kavgada Remzi, Ömer, Necmettin, Murat, Sıtkı, Hayrettin, Fevzi ve Nesip Mızrak ile Şahismail ve Vedat Özkoçak yaralandı. 
     Ağır yaralanan Remzi, Murat ve Sıtkı Mızrak, Erzurum Atatürk Hastanesi'ne sevk edilirken, Sıtkı Mızrak Devlet Hastanesi'nde tedavi altına alındı. 
     Kağızman İlçesi'ne bağlı Çamurlu Köyü'nde yine muhtarlık seçimi nedeniyle Rıfat Önalan, akrabası Fuat Önalan'ı bıçaklayarak ağır yaraladı. 
     Merkeze bağlı Mezra Köyü'nde çıkan kavgada ise 4 kişi yaralandı. 
     
</TEXT>
</DOC>
