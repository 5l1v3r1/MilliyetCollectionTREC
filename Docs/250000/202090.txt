<DOC>
<DOCNO> 202090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/dunya/dun00.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İDAMA DOĞRU 
</HEADLINE>
<TEXT>

   Saddam, Irak'ta savaş suçları mahkemesinde Iraklı yargıçlar tarafından yargılanacak. En olası ceza idam 
      DIŞ HABERLER SERVİSİ 

   
   Yakalanan Saddam Hüseyin'in akıbetinin ne olacağı büyük merak konusu. Geçtiğimiz hafta Irak'ta, eski rejim üyelerinin yargılanması için özel bir mahkemenin kurulması çalışmalarına başlanmıştı. Irak Geçici Yönetim Konseyi GYK Başkanı Abdülaziz El Hekim, bu mahkemeye çıkarılacakların 1968'de Baasçıların iktidarı ele geçirmesinden sonra işlenen insanlık, soykırım ve savaş suçlarından yargılanacaklarını açıklamıştı. 
   
   Uluslararası mahkeme 
   Bu mahkemeye çıkması muhtemel olan Saddam Hüseyin'in idam cezasına da çarptırılabileceği belirtiliyor. Bazı insan hakları kuruluşları bu yüzden Baasçıların yargılanması için idam cezasının verilmeyeceği uluslararası bir mahkeme kurulmasını istiyor. 
   Devrik liderin yakalandığının açıklanmasının hemen ardından Konsey Başkanı El Hekim, "Saddam Hüseyin, Irak'ta yürürlükteki yasalara uygun olarak yargılanacak" dedi. Saddam'ın yargılanmasıyla ilgili olarak, yargıçların hepsinin Iraklı olacağını ve Yargıçlar Konseyi tarafından belirleneceğini kaydeden El Hekim, Saddam'ın, idam cezasını da içeren mevcut Irak ceza yasası çerçevesinde yargılanacağını ve uluslararası hukuk kurallarının da temel alınacağını belirtti. 
   
   'Uzun sürmez' 
   GYK üyesi Ahmet Çelebi de, Irak'ın devrik lideri Saddam Hüseyin'in kısa bir süre içinde yargılanmak üzere, Irak halkına teslim edileceğini söyledi. Çelebi, "Saddam mahkeme önüne çıkacak ve böylece halk suçlarını öğrenecek. Davanın hazırlanması uzun sürmeyecek" dedi. Mahkeme, Baas partisinin işbaşına geldiği 17 Temmuz 1968'den 
   1 Mayıs 2003'e kadar geçen zaman içinde insanlığa karşı suç işleyenleri yargılayacak. 
   
   
</TEXT>
</DOC>
