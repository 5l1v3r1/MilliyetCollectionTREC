<DOC>
<DOCNO> 225512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy02.html </URL>
<DATE> 2004/03/25/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Başbakan Erdoğan Bedelli askerlik için talep var 
</HEADLINE>
<TEXT>

     Başbakan Recep Tayyip Erdoğan, ''Bedelli askerlik bizim göreve geldiğimizden bu yana bir taleptir. Bu talebin ne kadar ciddi olduğunu ancak belli bir müracaatın sonunda görürüz'' dedi. 
     Show Tv'de yayınlanan ''Seçim Özel'' adlı programa konuk olan Başbakan Erdoğan, Avrupa Birliği Bahar Zirvesi'ne ilişkin soru üzerine, zirvede Türkiye'nin iyi niyetini göstereceğini söyledi. 
     Türkiye'yi ve Yunanistan'ı geleceğe çok daha huzurlu taşıyacak, KKTC ile Güney Kıbrıs Rum Kesimi arasındaki sorunları ortadan kaldıracak bir çözümden yana olduklarını anlatan Erdoğan, ''Bütün iyi niyetimizi gösteriyoruz. Yarın da öbür gün de göstereceğiz. Ama, onlar ne isterse yapacağız diye bir şey de yok'' diye konuştu. 
     Görüşme süreci ve Brüksel'deki zirveyi görmeden bazı şeyleri söylemenin mümkün olmadığını kaydeden Başbakan Erdoğan, Kıbrıs sorununun çözümünde en önemli konunun ''birincil hukuk'' olduğunu, bu konuda AB kararını verirse o zaman Türkiye'nin süreci işletmesinde bir rahatlama olacağını söyledi. 
     
     -BEDELLİ ASKERLİK 

     Başbakan Erdoğan, bedelli askerliğe ilişkin soru üzerine de kendisinin bu konuda ''sayısal herhangi bir şey'' ifade etmesinin söz konusu olmadığını söyledi. Erdoğan, şöyle konuştu 
     ''Bedelli askerlik bizim göreve geldiğimizden bu yana bir taleptir. Bu talebin ne kadar ciddi olduğunu, ne kadar gayrı ciddi olduğunu ancak belli bir müracaatın sonunda görürüz. Böyle bir düşüncenin ne kadar ciddi olduğunu Milli Savunma Bakanımız açıkladı. Eğer bu tür müracaatlar artarsa, bunları görürsek bunu değerlendirmeye alır, gereğini yaparız. 
     Bedelli askerlik konusunda şu anda ihtiyaç var mı, yok mu bizim asıl değerlendirmeyi yapacağımız merci Genelkurmay'dır. Yurtdışında bunun beklentisi içinde olan vatandaşlarımız var. Orada öğrenimini yapmış, askerliğini yapıp işini devam ettirme beklentisi içinde olanlar var. Bu beklenti içinde olan Türkiye'de de vatandaşlarımız var. Böyle bir yığılmayı da ortadan kaldırır diye düşünüyorum.'' 

     
</TEXT>
</DOC>
