<DOC>
<DOCNO> 228938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko23.html </URL>
<DATE> 2004/04/06/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Geçen yıl 18.2 trilyonluk piyango ikramiyesi unutuldu... 
</HEADLINE>
<TEXT>

     Umudunu şans oyunlarına bağlayanlar, geçen yıl 18 trilyon 242 milyar 866 milyon 91 bin liralık ikramiyeyi unutkanlık ve ihmal nedeniyle almayarak, ilgili kuruma bıraktı. 
     Milli Piyango İdaresi Genel Müdürü İhya Balak ile Türkiye Jokey Kulübü'nden aldığı bilgiye göre, şans oyunlarında devlete bırakılan para çok büyük boyutlara ulaştı. 
     Piyango ve hemen kazan bileti alan ya da at yarışı, sayısal loto, şans topu ve on numara gibi oyunları oynayan vatandaşlar, çekiliş sonuçlarına gereken dikkati göstermiyor. Ya biletler bir tarafa atılıyor ve sonuçlara bakılmıyor ya listeler titizlikle kontrol edilmediği için isabet eden ikramiyeler fark edilmiyor. Ya da küçük ikramiyeler için fazla uğraş verilmiyor ve bunlar alınmıyor. 
     Sonuçta, trilyonlarca lira tutarında ikramiye vatandaş tarafından alınmadığı için zaman aşımına uğrayarak, idareye irat kaydediliyor. 
     
     TALİH KUŞU KAYBETTİRİYOR 

     Milli Piyango İdaresi verilerine göre, en fazla unutkanlık ve ihmalkarlık tutar bazında piyango biletlerinde, oransal olarak da on numarada ortaya çıkıyor. 
     Talih kuşunda 2002 yılı içinde ikramiye çıkıp da, 1 yıl içinde alınmadığı için 2003'de zaman aşımına uğrayan ikramiye tutarı, 6 trilyon 2 milyar 194 milyon 950 bin lira olarak gerçekleşti. Bu rakam sayısal lotoda ise 5 trilyon 566 milyar 771 milyon 465 bin lira oldu. 
     Şans Topunda da 3 trilyon 928 milyar 878 milyon 805 bin liralık ikramiye idareye bırakılırken, on numarada alınmayan ikramiye toplamı 933 milyar 328 milyon 500 bin lira, hemen kazanda ise 359 milyar 500 milyon lira olarak gerçekleşti. 
     Böylece 2002 yılında 319 trilyon 135 milyar 328 milyon lira ikramiye ödemesinde bulunan Milli Piyango İdaresi, bu yıl içinde isabet eden ancak 2003 sonuna kadar alınmayan 17 trilyon 41 milyar 673 milyon 720 bin liralık ikramiyeyi de kasasına koydu. 
     Zaman aşımı süresi 15 günle sınırlı olan at yarışlarında ise geçen yıl kazanılan, fakat alınmayarak zaman aşımına uğrayan ikramiye tutarı 1 trilyon 201 milyar 192 milyon 371 bin lira olarak hesaplandı. At yarışlarında geçen yıl yarış severlere 634 trilyon 662 milyar 519 milyon lira ikramiye ödendi. 

     
</TEXT>
</DOC>
