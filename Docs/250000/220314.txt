<DOC>
<DOCNO> 220314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur06.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Belediye başkanı köylü değil, şehirli olacak... 
</HEADLINE>
<TEXT>

     Ak Parti Genel Başkanı ve Başbakan Recep Tayyip Erdoğan, Türkiye'nin birinci sınıf 16 kentini, vizyon kentler olarak, altyapısıyla ve üst yapısıyla dünyanın önde gelen kentleri arasına sokmak istediklerini bildirdi. 
     Erdoğan, akşam geldiği Antalya'da, partisinin Antalya İl Teşkilatı tarafından sanayici, işadamı, turizmci ve gazetecilere verilen yemeğe katıldı. 
     Yemekte Ak Parti İl Başkanı Hamza Taş, Büyükşehir Belediye Başkan adayı Menderes Türel ile Kültür ve Turizm Bakanı Erkan Mumcu'dan sonra kürsüye çıkan Başbakan Erdoğan, konuklara Ak Parti'nin yerel yönetim anlayışını anlattı. 
     Erdoğan konuşmasına, Samsun ve Sinop'taki kötü hava koşulları yüzünden programının aksaması nedeniyle Antalya'ya gecikmeli olarak geldiği için özür dileyerek başladı. 
     Recep Tayyip Erdoğan, Türk siyasetinde hala neyi ne zaman nasıl ortaya koyacağını bilemeyenlerin cirit atma gayreti içinde olduklarını belirterek, bunların tutmadığını kaydetti. Erdoğan, kendilerinin yerel siyaset yaptığını anlatarak, partisinin yerel siyaset anlayışını takdim etmek üzere kürsüye çıktığını vurguladı. Antalya'nın bu yerel siyasette kendi yöneticilerini, başkanlarını, belediye meclis üyelerini ve il genel meclisi üyelerini bulacaklarını anlatan Başbakan Erdoğan, şunları söyledi 
     ''Altyapısıyla bir kültür, turizm kenti Antalya'yı dünya kentleri arasında öne çıkarmanın mücadelesini verecek bir vizyonu yakalayacağız, 29 Mart'tan itibaren. İddialıyız, bu iş bizim işimiz. Bunu inançla, kararlılıkla söylüyorum. Zira biz gökten zembille inmedik, damdan düşerek geldik. Bu işi bilerek geldik. Antalya gibi dünya kentleri arasında öne çıkması gereken bir kentin çöp sorunu var, su sorunu var. Her gelişimde sayın valimizle Antalya'yı dolaşırken, bu kentin çöpleri toplanmaz mı derim. Bu sevdanız varsa bu işi halledersiniz. Ama bu sevdanız yoksa bu işi halledemezsiniz. Bu işler kendiliğinden yürümüyor. Gece rüyalarına girecek ki, sorunları çözeceksin.'' Habitat-2 toplantısı öncesinde kendisinin henüz 1 yıllık belediye başkanı olduğunu hatırlatan Erdoğan, başkan olmadan önce İstanbul'un çöp dağlarıyla kaplı olduğunu anımsattı. ''İstanbul'u hangi zihniyetten devraldığımız da o dönem biliyorsunuz'' diyen Erdoğan, İstanbul'un o zamanlar hava kirliliği nedeniyle zehir kustuğunu ve insanların zehir soluduğunu belirterek, gazetelerin promosyon olarak maske dağıttığına işaret etti. İstanbul kaldırımlarındaki bordür taşlarının da çamur içinde olduğuna değinen Erdoğan, yaptığı ilk işin bordürleri çamurdan temizletmek olduğunu ifade etti. Yaptığı çalışmalarla İstanbul'un Habitat-2 raporuna, ''Dünyanın en temiz kentlerinden birisi'' olarak girdiğini vurgulayan Erdoğan, ''Belediyecilik bir aşk ve sevda işidir. Kente aşıksanız, sevdanız varsa o sorunları çözersiniz. Ben Menderes Türel'de o sevdayı gördüğüm, Antalya da Menderes Türel'i bağrına bastığı için onu belediye başkan adayı seçtik. Bizim vizyon kentimiz Antalya, dünyanın önemli kentleri arasında yerini alacaktır'' diye konuştu. 
     
     ANTALYA-ALANYA KARAYOLU 
     Yıllardır Antalya-Alanya karayolunun konuşulduğunun, ancak bu yolun bir türlü bitirilemediğinin de altını çizen Erdoğan, şöyle devam etti 
     ''Yıllardır Alanya karayolu hep konuşulur durur. Yapılabildi mi, hayır. Buyurun biz yapıyoruz. Yıl sonuna da bitiriyoruz. Mesela Kemer yolu... 6,5 kilometrelik duble yol kaça maloldu biliyor musunuz 167 milyar lira. Olur mu böyle şey ya, oluyor işte. Bununla biz bir gerçeği ortaya koyduk. Bölünmüş yolla orada bir rahatlama meydana getirdik. Bu yol henüz beton asfalt değil, stabilize ama biz orada bir rahatlama meydana getirdik. Biz henüz geçiş dönemindeyiz. Atılması gereken adımları atıyoruz. Halkı rahatlatıyoruz. İnşallah yakında o yol beton asfalt olacak. Biz buyuz işte.'' Erdoğan, Antalya'nın bu kış 4 kez sel felaketi yaşadığına da dikkati çekerek, ''Biz insan olarak ne yaptık Bizim bunda suçumuz yok mu Alt yapıyı yaptık mı Japonya'da 8-9 şiddetinde deprem oluyor bir şey olmuyor. Bizde ise 5 şiddetinde, 6 şiddetinde bir deprem olduğunda neler olduğu ortada. Niye Çünkü her türlü hile, yalan, dolan, sahtekarlık var'' dedi. 
     
     ŞEHİRLİ BELEDİYE BAŞKANI 
     Erdoğan, bütün bunları aşabilmek için, şehirciliğe bakışın da çok farklı olması gerektiğini anlatarak, sözlerini şöyle sürdürdü 
     ''İşte birinci derecede 16 tane büyük şehrimiz var ki, bunların en önemlilerinden bir tanesi Antalya. Bu şehirlerimiz vizyon şehirleri olarak, altyapısıyla, üst yapısıyla, dünyaya farklı bir şekilde takdim edilmelidir. Onun için biz sizler için Menderes Türel'i ve alt kademe belediye adaylarını bu şekilde seçtik. Bir an önce Antalyamız bu değişimi, bu dönüşümü yaşasın. Bu konuda biz kararlıyız. Bu adımları atacağız. Belediyeler Yasası'nı ortaya koyduğumuzda, büyük şehirlerimiz, il belediyelerimiz, ilçe belediyelerimiz daha fazla imkana kavuşacaklar. Yatırım imkanları farklı bir şekilde artacak. Her şeyden önce milletimizin imkanlarının suiistimal edilmediği bir belediyecilik anlayışı Antalya'ya gelmiş olacak. İkincisi Ben belediye başkanını ne olarak görüyorum biliyor musunuz Belediye başkanı köylü olmayacak. Şehirli olacak, şehirli. Şehirli nedir bizim kültürümüzde biliyor musunuz Medeni olmaktır. Eğer olabilmişsen, gerçekten o şehri de medeni bir kent, vizyon bir kent haline getirebilirsin. Olamamışsan, getiremezsin.'' Erdoğan, yemekte hazır bulunanlara, ''Gelin 28 Mart'ta Antalyamız'da bir değişim, bir dönüşüm yaşayalım. Antalyamızı Allah'ın verdiği bu güzelliklerle uyumlu olacak, insan elinin dokunduğu bir şehir haline getirelim'' çağrısında da bulundu. 
     Antalya'da 3 meseleyi halledeceklerini de kaydeden Erdoğan, ''İnsan yönetimi, bilgi yönetimi, finans yönetimi halledilecek ve Antalya dünyada öne çıkacaktır'' diye konuştu. 
     Merkezi yönetimde yaptıklarının da aynı şeyler olduğunu ifade eden Erdoğan, şöyle devam etti 
     ''İşte bizim yaptığımız da başardığımız da bu. Yoksa devraldığımız ülke nasıldı biliyorsunuz. Ama hamdolsun 1,5 yılda nereden nereye geldik. Nereden nereye geldik, enflasyon yüzde 30'du şimdi yüzde 19. İşte şubat ayı enflasyon rakamları. Hamdolsun, tek haneli enflasyon rakamıyla tanıştık. Azmimiz, kararlılığımızla, bu yılın sonunda da bunu yüzde 12 ile tamamlayacağız. Büyüme hızımız yüzde 5 dedik, oldu. Bu yıl da yüzde 5 büyüme hızımızı yakalayacağız. Biz öyle bir borç paketi aldık ki, yüksek faizle ödenmesi gereken bir borç stoku var elimizde. Ama biz borçlanmadaki maliyetleri düşürdük. Ama bizden önceki hükümetler maalesef haydan gelen huya gider mantığıyla işi götürüyordu.'' Başbakan Erdoğan, hükümetin hangi partiden olursa olsun, bütün belediyelere eşit davrandığını ve devletten almaları gereken payı verdiklerini de söyledi. 
     Kendisinin İstanbul Belediye Başkanlığı döneminde engellendiğinden de yakınan Erdoğan, ''Başkanlığım döneminde, muhalefetteyken bana metro yaptırmadılar. Kredi bulduğum halde teminat vermediler. Tuzla'da orta refüje raylı sistem yapacaktım. Projesi, kredisi hazırdı. Karayolları bana orta refüjü vermedi'' dedi. 
     
     KÜLTÜR VE TURİZM BAKANI MUMCU 
     Kültür ve Turizm Bakanı Erkan Mumcu da konuşmasında, 28 Mart'ta Antalya'nın geleceğinin oylanacağına değinerek, Antalya'nın tek eksiğinin vizyon olduğunu kaydetti. 
     Antalya'nın dünya kentleri arasında öne çıkması, turizmde hakettiği payı alabilmesi, saklı potansiyelinin ortaya çıkarılarak, enerjiye dönüşebilmesi için vizyon sahibi yöneticilere ihtiyaç duyulduğunu söyleyen Mumcu, Menderes Türel'in bu vizyona sahip olduğunu bildirdi. 
     ''Antalya'yı iktidar, dünya kenti yapmak istiyoruz'' diyen Bakan Mumcu, 5 yıllık turizm hedefinin Türkiye'de 20 milyon, Antalya'da 10 milyon turist olarak ilan ettiklerini hatırlattı. 
     Bu hedefi şimdi 1 yıl öne çektiklerini belirten Mumcu, 4 yıl sonra Antalya'nın 10 milyon turist hedefine ulaşacağını söyledi. 
     Yemeğe Çalışma ve Sosyal Güvenlik Bakanı Murat Başesgioğlu ile Enerji ve Tabii Kaynaklar Bakanı Hilmi Güler de katıldı. 
     
</TEXT>
</DOC>
