<DOC>
<DOCNO> 201382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko32.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Erken uyarı sistemi 2004'te uygulamaya girecek 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, piyasalar için erken uyarı sistemini 2004 yılında uygulamaya koyacaklarını bildirdi. 
     Cansızlar, Marmara Üniversitesi Bankacılık ve Sigortacılık Yüksekokulu ile Enstitüsü'nün düzenlediği ''2. Geleneksel Finans Sempozyumu''na katıldı. 
     Türkiye'de sermaye piyasalarının kısa geçmişinde çeşitli sorunlar yaşamasına rağmen önemli gelişmeler de sağladığına işaret eden SPK Başkanı Cansızlar, İMKB'nin reel sektöre 23 milyar dolarlık fon sağladığını kaydetti. 
     Bozulan makro ekonomik yapı nedeniyle sermaye piyasalarının da etkilendiğini anlatan Cansızlar, ülke ekonomisindeki düzelmeye paralel olarak sermaye piyasalarının ağırlığını artıracağını vurguladı. 
     SPK tarafından gerçekleştirilen teknik ve hukuki altyapı çalışmaları konusunda bilgi veren Cansızlar, vadeli işlemler ve opsiyon borsalarının önümüzdeki yıl faaliyete geçeceğini bildirdi. 
     Teknik altyapı konusunda oldukça mesafe aldıklarını anlatan Cansızlar, ''Piyasalar için erken uyarı sistemini 2004'te uygulamaya koyacağız. Olağan dışı hareketleri anında izlemek anlamında oldukça önemli. Gerçek zamanlı bir izleme imkanımız olacak'' dedi. 
     Cansızlar, piyasaya ilişkin bilgilerin yedeklendiği bir acil durum merkezini Ankara'da oluşturmaya çalıştıklarını, bunun altyapısının hazır olduğunu, önümüzdeki yıl bu merkezin de bitmiş olacağını söyledi. 
     Şirketlerin borsada işlem görmesinin kayıtdışılığı azaltıcı etkisine de dikkat çeken Cansızlar, ''Şirketlerin borsaya kote olmaları, SPK kaydına girmelerini teşvik edici vergisel teşvik getirilmesinde büyük yarar olacağına inanıyorum'' diye konuştu. 
     SPK Başkanı Cansızlar, ekonomide ortaya çıkan rakamların 2004 ve sonrasına ilişkin ümitleri artırdığını vurguladı. 
     
     HAZİNE MÜSTEŞAR YARDIMCISI DAĞDAŞ 
     Hazine Müsteşar Yardımcısı Cavit Dağdaş, ağır krizlerden sonra ekonominin toparlanmasının çok hızlı gerçekleştiğini bildirdi. 
     Dağdaş, makro ekonomik istikrarın sektörler açısından önemini vurguladığı konuşmasında istikrarsızlık açısından son 10 yılda oldukça kötü bir deneyim yaşandığını anlattı. 
     Dağdaş, ''Krizden tam çıktık anlamında değil ama çok önemli bir yol aldığımızı görüyorum. Tüm makro ekonomik göstergeler bu olumlu gelişmeyi teyit ediyor'' dedi. 
     Ekonomide yüzde 5'ler düzeyinde pozitif yöndeki büyümeye dikkat çeken Dağdaş, ''Bu çok önemli bir gelişme. Bu ağır krizlerden sonra ekonominin toparlanması bayağı bir süreç alır. Türkiye'de çok hızlı bir toparlanma oldu'' diye konuştu. 
     Enflasyonda da çok önemli bir aşamaya gelindiğini, hedeflerin gerçekleşeceğini kaydeden Dağdaş, şunları söyledi 
     ''Fakat daha önemlisi son 5 aydır aylık fiyat artışlarına baktığımız zaman -mevsimsel düzeltilmiş olarak konuşuyorum- aylık fiyat artışları yüzde 0.6-0.7 civarında, maksimum 0.8, minimum 0.2. 1 bile deseniz şu anda enflasyon yüzde 11-12'ler civarında. Yani 2004 yılına hedef koyduğumuz enflasyon hedefine şu anda 4-5 aylık fiyat gelişmelerine baktığımız zaman erişmiş durumdayız.'' Bunun çok ciddi bir değişimin başladığını gösterdiğini kaydeden Dağdaş, düşük enflasyonun verimliliği ön plana çıkardığını, tahminlerin daha rahat yapıldığı bir ortamı beraberinde getirdiğini vurguladı. 
     
</TEXT>
</DOC>
