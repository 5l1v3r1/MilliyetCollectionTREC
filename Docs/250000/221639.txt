<DOC>
<DOCNO> 221639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/ekonomi/eko05.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Seri ilanlar 'Vitrin'e çıktı 
</HEADLINE>
<TEXT>

   Yarından itibaren her cumartesi yayınlanacak Milliyet Vitrin Haftalık Seri İlanlar gazetesinde seri ilanların yanı sıra tüketicileri bilgilendiren yazılar olacak 
      EKONOMİ SERVİSİ 
   
   Milliyet gazetesi yarından itibaren her cumartesi günü Vitrin Haftalık Seri İlanlar gazetesi ile yayıma başlarken, 17 Mart'tan itibaren de ana gazete içerisinde yedi gün boyunca yayımlanacak olan Vitrin Seri İlanlar sayfalarını tüketicinin hizmetine açıyor. Milliyet 'Vitrin' teması ile tüketiciye kendi ürünlerini satacakları birer vitrin açma olanağı sunuyor. 
   Doğan Gazetecilik İş Geliştirme Direktörü Tijen Mergen, yarın cumartesi ilk sayısı çıkacak olan Milliyet Vitrin Haftalık Seri İlanlar gazetesi hakkında soruları yanıtladı. Türkiye'de tüm seri ilanlar pazarının toplam ilanlar içindeki payının sadece yüzde 7 olduğunun ve son 4 - 5 senedir büyüme göstermediğinin altını çizen Mergen, dünyada bu oranın yüzde 40'larda olduğunu belirtti. 
   Avrupa'da çok büyük bir pazar olan küçük ilan pazarının Türkiye'de henüz kelime ilan ve belli sektörlerin dışına çıkamadığını kaydeden Mergen, oysa küçük esnafın, kişisel eşyasını satmak isteyen tüketicinin de bir yayın mecrasına ihtiyacı olduğunu vurgulayarak, Milliyet Vitrin Haftalık Seri İlanlar gazetesi ile bu ihtiyaca hizmet vereceklerini anlattı. 
   
   Her şey Vitrin'de 
   Mergen, Milliyet Vitrin Haftalık Seri İlanlar gazetesinin tüketicinin vitrini olacağını söyledi. Bu vitrinde okuyucular otomobilden iş ilanına, mobilyadan müzayede ilanlarına kadar birçok alternatifi görecek. Mergen ayrıca, 17 Mart'tan itibaren ana gazetede de her gün Vitrin Seri İlanlar sayfalarının yayımlanmaya başlayacağını vurguladı. 
   Milliyet'in okuyucu profili olarak yüzde 50 AB, yüzde 78 ABC1 sınıflarına hitap ettiğini söyleyen Seri İlanlar Koordinatörü Hülya Yürür de amaçlarının eğitimli, bilinçli, ne istediğini çok iyi bilen Milliyet okurunun ihtiyacını karşılamak, doğru satıcı ile doğru alıcıyı buluşturmak olduğunu söyledi. 
   
   Tüketici bilinçlendirilecek 
   Yürür, 17 Mart'tan itibaren her gün Milliyet gazetesinde yayınlanacak Vitrin Seri İlanlar sayfalarında ağırlıkla seri ilanlara yer verileceğini ancak haftalık yayınlanacak Milliyet Vitrin Haftalık Seri İlanlar gazetesinde, sadece seri ilan olmayacağını, aynı zamanda tüketiciyi bilgilendirecek yazıların da bulunacağını ekledi. Yürür, "Vitrin'de ikinci el otomobil almak isteyenler için ipuçları, iş ilanı verenler için sektörlerinin ücret politikaları hakkında bilgiler de yer alacak" dedi. 
   
   Ev, otomobil, iş, alışveriş, özel mesajlar, eğlence hepsi burada    Milliyet Vitrin Haftalık Seri İlanlar gazetesinde sayfalar dolusu seri ilanın yanı sıra tüketicileri bilgilendiren yazılar da yer alacak. Bilgisayar ve cep telefonunun yanı sıra diğer teknoloji ürünlerinin satışı ile ilgili ilanların bulunduğu teknoloji sayfaları, mesajların paylaşılacağı özel köşeler, alışveriş merkezlerinde o hafta olan özel indirimler ile ilgili bilgiler de Milliyet Vitrin Haftalık Seri İlanlar gazetesinde yer bulacak. Ev ve otomobil almak veya satmak isteyenler sadece seri alanlara değil, ihtiyaç duyabilecekleri faydalı bilgilere de bu gazetede ulaşabilecekler. Her cumartesi günü tabloid boyda yayımlacak olan Milliyet Vitrin Haftalık Seri İlanlar gazetesi alıcı ve satıcıyı buluştururken, tüketicileri de yer verdiği haberlerle bilinçlendirecek. Milliyet gazetesi ile birlikte cumartesi günleri ücretsiz olarak verilecek olan Milliyet Vitrin Haftalık Seri İlanlar gazetesi, ayrıca her hafta müzayede evlerinde satışa sunulacak olan eserler ve ürünlerin tanıtılacağı sayfalara da yer verecek. Milliyet Vitrin Haftalık Seri İlanlar gazetesi iş ve eleman arayanlar için de önemli bir referans olacak. Bu konudaki ilanların yanı sıra, konusunda uzman kişi ve kurumlar bu alandaki gelişmeleri ve fırsatları Milliyet Vitrin Haftalık Seri İlanlar gazetesi okurlarıyla paylaşılacak. 
   
   
</TEXT>
</DOC>
