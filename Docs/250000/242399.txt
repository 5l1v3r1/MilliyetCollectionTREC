<DOC>
<DOCNO> 242399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy21.html </URL>
<DATE> 2004/05/24/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Çiçek ''3 yasa tasarısını TBMM tatile girmeden çıkarmak istiyoruz'' 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türk Ceza Kanun tasarısı, Özürlüler Kanunu tasarısı ve terörle mücadeleden doğan zararların karşılanmasıyla ilgili yasa tasarılarının TBMM tatile girmeden önce çıkarılmasını arzu ettiklerini söyledi. 
     Çiçek, Bakanlar Kurulu toplantısının ardından yaptığı açıklamada, Türk Ceza Kanunu tasarısını Temmuz ayı başında çıkartmak istediklerini belirti. Çiçek, Türk Ceza Kanunu'nun çıkarılmasının AB İlerleme Raporu açısından da önemli bir adım olacağına işaret etti. 
     Geçen hafta Cumhurbaşkanı'nın onaylamasıyla Anayasa değişikliklerinin yürürlüğe girdiğini hatırlatan Çiçek, bunun doğal sonucu olarak da DGM'lerin Anayasal açıdan fiilen kalkmış olduğunu kaydetti. Çiçek, buna uygun olarak bazı kanunlarda değişiklik yapılması gerektiğini hatırlatarak, TBMM tatile girmeden bu yasal düzenlemelerin çıkarılması gerektiğini vurguladı. Çiçek, DGM'lerin yerine konulabilecek mahkemelerle ilgili çalışmayı belli bir noktaya getirdiklerini ve yarın ya Çarşamba günü Başbakanlığa sunacaklarını bildirdi. 
     Çiçek, Anayasa değişikliğine paralel olarak birden fazla kanunda değişiklik yapacaklarını söyledi. 
     Cemil Çiçek, Meclis tatile girmeden çıkarmayı düşündükleri yasaların başında terör mücadeleden doğan zararların karşılanmasıyla ilgili yasa tasarısı olduğunu belirterek, ''Bu hem AB hem de Avrupa İnsan Hakları Mahkemesi'ndeki bir çok dava nedeniyle bu yasanın da biran önce çıkarılması gerekmektedir'' dedi. 
     Bakanlar Kurulu toplantısında Özürlüler Yasa tasarısının da ele alındığını kaydeden Çiçek, Devlet Bakanı Güldal Akşit'in bu konuda bilgi sunduğunu anlattı. Özürlülerin her toplumda olduğu gibi Türkiye'de de öncelik ve önem vermesi gereken bir konu olduğunu vurgulayan Çiçek, nüfusun yüzde 12'sinin özürlülerden oluştuğunu, bunun da 8 milyon 400 bin kişiye tekabül ettiğini söyledi. Çiçek, ''Böylesine önemli bir kesimin sorularına bir bütünlük içinde çözüm aramak bir sosyal devlet olmanın gereğidir. Güvenlik, sosyal güvenlik dahil olmak üzere özürlülerin sorunları bir bütünlük içinde ele alınıp sağlıklı yasal düzenlemeye kavuşturmalıdır. Taslak olumlu karşılanmıştır, ama teknik olarak üzerinde bazı düzenlemeler yapılacaktır'' diye konuştu. 
     Çiçek, yarın TBMM'de Irak ve Ortadoğu'daki gelişmelerle ilgili genel görüşme yapılacağını bildirdi. 
     Çiçek, Irak ve Ortadoğu'da çok önemli gelişmeler yaşandığını belirterek, ''Meydana gelen gelişmeler, ister Irak'ta ister Filistin'de endişe verici boyutlara ulaşmıştır. Bu gelişmeler, Ortadoğu'da istikrarı bozmaktadır. Bölge barışını büyük ölçüde tehdit etmektedir'' dedi. 
     Bu konunun dış politika konusu olduğunu kaydeden Çiçek, Hükümet olarak anlayışlarının, dış politikanın sadece hükümetlerce değil, milletle beraber, milletin temsilcileriyle birlikte yürütülmesinden yana olduğunu belirten Çiçek, ''Takip edilecek politikaların orada tartışılmasında ve orada ortaya çıkan görüşler doğrultusunda sürdürülmesinde her zaman fayda gördük'' diye konuştu. 
     Böyle bir oturumda Irak ve Ortadoğu konusunun gündeme gelmesinin önemine işaret eden Çiçek, şunları kaydetti 
     ''Çünkü Ortadoğu'da çok önemli gelişmeler yaşanmaktadır. Meydana gelen gelişmeler, Irak ve Filistin'de endişe verici boyutlara ulaşmıştır. Meydana gelen gelişmeler Ortadoğu'da istikrarı bozmaktadır. Zaten ne kadar istikrar vardır, o ayrı bir tartışma konusu, ama olanı da bozacak boyuttadır. Bölge barışını büyük ölçüde tehdit etmektedir. İster İsrail ister Filistinli orada yaşayan insanların güvenliğini tehdit etmektedir. 
     En son BM Güvenlik Konseyi ABD'nin de çekimser kalmasıyla bugüne kadar olmadığı tarzda olayı benimsemiş ve kınamıştır. Bunu önemli buluyoruz. Birçok ülke ve uluslararası kuruluş bunu gündemine almış, bu konuyla ilgili fikirlerini dünya kamuoyuna açıklamışlardır. 
     Dolayısıyla bölgenin hemen yanıbaşında olan ve her gelişmeden en öncelikle etkilenen bir ülke olarak, onun parlamentosu olarak, onun hükümeti olarak böyle bir konuyu yarın TBMM gündeminde tartışmakta yarar görüyoruz. Çünkü bu olay sadece Filistin ve İsrail'deki ve Irak'taki gelişme olarak gözükmüyor, başka gelişmeleri de tetikleyecek nitelikte sonuçlar doğurabilecektir. 
     Onun için biz Türkiye olarak hem ülke içinde hem yurtdışında barıştan yana olan, bu yönde atılacak her adımı desteklemiş bir hükümet olarak istiyoruz ki Filistin'le İsrail arasındaki ihtilaf bir an önce barışa kavuşsun.'' Filistin ve Irak'ta insanların aç, sefil, perişan durumda olduğuna işaret eden Çiçek, böyle bir ortamda buraya insani, ekonomik sosyal yardımlar yapılması, bunların koordine edilmesi gerektiğini söyledi. Çiçek, sadece taziye mesajları veya olayı kınamaların bu boyuttaki gelişmeleri olumlu yönde etkilemediğini ve oradaki gelişmelere pek fazla fayda sağlamadığının görüldüğünü ifade etti. 
     Yol haritasının da bir an önce hayata geçirilerek yürürlüğe konulmasını temenni eden Çiçek, ''İlgili ülkeler bu konuyu dikkatle gündemlerine alır gerekli çabayı gösterirlerse, herhalde bugün bulunduğumuz noktadan daha iyi bir noktaya bölge de ulaşmış olur. Biz de bundan sevinç duyarız'' dedi. 
     
</TEXT>
</DOC>
