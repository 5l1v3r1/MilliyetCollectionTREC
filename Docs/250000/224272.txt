<DOC>
<DOCNO> 224272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur02.html </URL>
<DATE> 2004/03/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
7 bin 856 aile evlat edinmek için sırada.. 
</HEADLINE>
<TEXT>

     Çocuk özlemi çeken 7 bin 856 aile evlat edinebilmek için kuyrukta bekliyor. 
     Devlet Bakanı Güldal Akşit, CHP İstanbul Milletvekili Güldal Okuducu'nun soru önergesine verdiği yanıtta, evlat edindirilmek üzere aile yanına yılda ortalama 500 çocuğun yerleştirilebildiğini kaydetti. 2003 yılında evlat edinme işlemleri tamamlanan aile sayısındaki düşmenin Medeni Yasa'nın ''Küçüğün bir yıl süreyle bakılmış ve eğitilmiş olması'' koşulu getirmesinden kaynaklandığını ifade eden Akşit, 2003 yılında 529 çocuğun aile yanına yerleştirildiğini, bunlardan 326'sının evlat edinme işlemlerinin tamamlandığını bildirdi. 
     Ailelerin genellikle ''0-1'' yaş grubu çocuk evlat edinmek istediğini de belirten Akşit, ''Buluntu-terk çocukların, anne ve babası tarafından evlat edinme hizmetinden yararlandırılmak üzere ilgili mahkemece rıza kararı alınan çocukların, kim olduğu veya nerede olduğu uzun süreden beri bilinmeyen veya ayırt etme gücünden sürekli olarak yoksun bulunan, küçüğe karşı özen yükümlülüğünü yerine getirmeyen ana-babanın çocuklarının'' evlat edindirildiğini belirtti. 
     Koruyucu aile hizmeti kapsamında da 552 çocuğun aileler yanında olduğunu kaydeden Akşit, bunların 461'i için koruyucu aile ücreti ödendiğini bildirdi. 
     
</TEXT>
</DOC>
