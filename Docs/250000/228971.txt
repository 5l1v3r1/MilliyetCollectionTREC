<DOC>
<DOCNO> 228971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko57.html </URL>
<DATE> 2004/04/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
OYAK Renault'dan üretim rekoru... 
</HEADLINE>
<TEXT>

     Otomobil üretim ve ihracatının lideri konumundaki OYAK Renault'nun, mart ayında toplam 18 bin 805 otomobil üreterek hem kendi hem de sektörün üretim rekorunu kırdığı bildirildi. 
     OYAK Renault'dan yapılan yazılı açıklamaya göre, Ekim 2003'ten beri tam kapasite ile üretim yapan firma, 2004 yılının ilk 3 ayı sonunda 33 bin 357'si ihracat pazarlarına yönelik olmak üzere toplam 48 bin 3 otomobil üreterek liderliğini pekiştirdi. 
     2001 yılında çıkan krize rağmen üretim kapasitesini yüzde 60'ın altına düşürmeyen, bugün ise tam kapasiteyle çalışan OYAK Renault Fabrikası'nda, çift vardiya ile günde 700 adetten fazla araç üretiliyor. 
     Son 6 yıldır otomobil üretim ve ihracatında liderliği elinde tutan, yılın ilk 3 ayı sonunda da unvanını koruyan OYAK Renault, Mart ayında 10 bin 864'ü ''Megane II Sedan'', 7 bin 941'i ''Clio Symbol'' olmak üzere toplam 18 bin 805 otomobil üretti. 
     5 kıtada Avustralya'dan Yeni Zelanda'ya, Fransa'dan İngiltere'ye, Tayland'dan Mısır'a, Fas'tan Gine'ye, Kolombiya'dan Martinik'e tam 100 ülkeye ''Clio Symbol'' ve ''Megane II Sedane''ları ihraç ederken, iç pazarda da hızla artan talebi karşılamak için tam kapasite çalışıyor. 
     
</TEXT>
</DOC>
