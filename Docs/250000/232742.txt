<DOC>
<DOCNO> 232742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun30.html </URL>
<DATE> 2004/04/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Rumlar, Verheugen'in TV'de konuşma yapmasına izin vermedi... 
</HEADLINE>
<TEXT>

     AB Komisyonu, genişlemeden sorumlu üye Günter Verheugen'in Kıbrıs Rum kesimi televizyonlarında konuşma yapmasının engellendiğini açıkladı. 
     Komisyon sözcüleri, günlük olağan basın toplantısında bilgi verirken, Verheugen'in Kıbrıs'ta yapılacak referandumlar öncesinde televizyonlarda konuşma yapmak istediğini, ancak Rumlardan olumsuz yanıt aldığını duyurdular. 
     Verheugen'in sözcüsü Jean-Christophe Filori, konuya ilişkin soruları yanıtlarken, bir kamu sektörü ve bir özel sektör televizyon kanalına başvuruda bulunduklarını ve bunun ''içişlerine karışmak'' olacağı gerekçesiyle olumsuz yanıt aldıklarını bildirdi. Filori, gazetecilerin, bunun bir ''sansür'' olup olmadığını sormaları ve ''Kıbrıs Rum kesiminin basın, ifade özgürlüğünü ihlal ederek Kopenhag kriterlerine uymayan bir aday durumuna düştüğünü'' söylemeleri karşısında, yorum yapmayacağını ve derin analizlere girmeyeceğini bildirdi. 
     Amaçlarının referandum öncesinde Rumları etkilemek ve kampanya yapmak olmadığını savunan sözcü, Verheugen'in Rum televizyonlarında neler anlatmak istediğinin sorulması üzerine, Annan planının ayrıntıları hakkında bilgi vermek istediklerini, Kıbrıs'ın tek sesle AB'ye katılımının AB ilkelerine uygunluğunu anlatmak arzusunda olduklarını belirtti. 
     Filori, Kıbrıslı Rumların, Annan planının uygulaması konusunda tereddütleri olduğunun söylenmesi ve AB'nin bu alanda ne tür garanti verebileceğinin sorulması üzerine de, AB Komisyonu'nun, belgenin saygı görmesinin sağlanmasını izleyebileceğini söylemekle yetindi. 

     
</TEXT>
</DOC>
