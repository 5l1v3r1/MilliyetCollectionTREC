<DOC>
<DOCNO> 247519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun13.html </URL>
<DATE> 2004/06/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İngiltere'de yerel seçim sonrası... 
</HEADLINE>
<TEXT>

     İngiltere'de yerel seçimin resmi olmayan kesin sonuçlarına göre, iktidardaki İşçi Partisi, daha önce elinde bulundurduğu belediye meclisi üyeliğinden 476'sını kaybetti ve 2179 belediye meclisi üyeliğini kazanabildi. 
     İşçi Partisi, daha önce çoğunluğu elinde bulundurduğu belediye meclislerinden 8'ini de yitirdi ve sadece 39 belediye meclisinde çoğunluğu kazanabildi. 
     Anamuhalefet Muhafazakar Parti ise İşçi Partisi'nin kayıplarından en büyük kazancı sağlayan parti oldu. Elindeki belediye meclisi üyeliklerine 279 yeni sandalye ekleyen Muhafazakar Parti, toplam 1675 sandalye sayısına ulaşırken, 13 yeni belediyede de çoğunluğu eline geçirdi. Böylece Muhfazakar Parti'nin belediye meclislerindeki çoğunluğu elinde tuttuğu bölge sayısı 51'e yükseldi. 
     Liberal Demokratlar ise 132 yeni belediye meclisi üyeliği kazanarak, toplam 1254 sandalye sayısına ulaştı, ancak ellerinde tuttukları iki belediye meclisinde çoğunluğu kaybetti. Liberal Demokratların çoğunluğu ellerinde tuttukları belediye meclisi sayısı 9'a geriledi. 
     Siyasi gözlemciler, bu akşam yerel saatle 21.00'den itibaren Avrupa Parlamentosu seçimlerinin sonuçlarının açıklanacağına dikkat çekerek, Başbakan Tony Blair'i yeni kötü sürprizlerin bekliyor olabileceğini belirtti. 
     Bu seçimlerde, Birleşik Krallık Bağımsızlık Partisi'nin UIP bütün partilerden Avrupa Parlamentosu üyeliği kapabileceğini belirten siyasi gözlemciler, başbakanlık koltuğunu terk etmeye hazır görünmeyen Blair'in eninde sonunda baskılara boyun eğmek zorunda kalabileceğini ifade ediyor. 
     Blair'in büyük siyasi destekçilerinden Avam Kamarası Başkanı Peter Hain ise yaptığı değerlendirmede, Irak savaşı yüzünden desteğini İşçi Partisi'nden çekip, Liberal Demokrat Parti'ye oy veren seçmene eleştirilerde bulundu. Hain, ''Eğer seçmen gittiği uçurumun kenarından bir an önce dönmezse İşçi Partisi bir dahaki genel seçimi kaybedebilir'' uyarısında bulundu. Hain, ''Partimizi cezalandırmaya çalışanlar bir anda kendilerini kötü bir sürpriz ve bir Muhafazakar milletvekiliyle baş başa bulabilirler'' dedi. 
     ''Tepkiyle oy kullanmanın, ön kapıdan kovulan Muhafazakarların arka kapıdan yeniden siyaset sahnesine girmesine yol açacağını'' ifade eden Hain, seçmenden ''bir an önce aklını başına toplamasını'' istedi. 
     
</TEXT>
</DOC>
