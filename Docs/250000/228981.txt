<DOC>
<DOCNO> 228981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko67.html </URL>
<DATE> 2004/04/06/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
"Cola Turka" yerli mi Yabancı mı Ülker yanıtlıyor... 
</HEADLINE>
<TEXT>

     Ülker Grubu ''Cola Turka'nın Türkiye'nin yerlisi olduğunu belirterek, Cola Turka'nın hammaddesinin Amerika'dan gelmeyip, tamamen Ülker'in Ar-Ge çalışmalarıyla geliştirilerek ortaya çıkarıldığını bildirdi. 
     Ülker'den yapılan açıklamada istemeleri halinde Cola Turka'yı, Coca Cola tadında üretebilmelerinin mümkün olduğu, ancak bunun Cola Turka olmayacağını Coca Cola olacağı kaydedildi. Cola Turka'nın, Ülker'in kendi tesislerinde üretildiği belirtilen açıklamada, özel bir karışım olarak hazırlanan şeker şurubu kullandığı vurgulandı. 
     Cola Turka için ithal edilen maddenin sadece aroma olduğunu ifade edilen açıklamada, Türkiye'de üretilen tüm hazır gıda ürünlerinin çeşitli hammaddeleri ve katkı maddelerinin hem iç pazarda hem de Amerika ve Avrupa'dan ithal edildiğine dikkat çekildi. Gıda maddelerine tat ve koku vermek için kullanılan aromaların büyük kısmının da dışarıdan getirildiği belirtilerek, dünyada aroma imal eden ABD'de 1-2, Avrupa'da 3-4 tane sayılı firma bulunduğu, RC'nin de Amerika'nın sayılı aroma ve bunun yanında ''Private Label'' ürünleri üreten firmalarından biri olduğu kaydedildi. 
     Açıklamada bir efsane gibi anlatılan ''Cola formülünün yalnızca 2-3 kişi tarafından bilinmesi'' söyleminin bugünkü teknoloji ile mümkün olmadığı ifade edildi. 
     Ülker'in açıklamasında, şöyle denildi 
     ''Biz isteseydik Cola Turka aynı Coca Cola tadında üretebilirdik ancak bu Cola Turka olmazdı, Coca Cola olurdu. Migros ve BİM gibi mağazalar için de özel markalı kolalar üretilmektedir ve bunun tatları birbirinden farklıdır. Bu nedenle Türkiye'de olmadığı için ithal edilen bazı aromaların kullanılması nedeniyle Cola Turka'nın yerli bir ürün olmadığını ileri sürmek gerçekle bağdaşmaz.'' Açıklamada, kahvenin Brezilya ve Kolombiya'dan geldiği ancak kahveye Türk, Fransız, İtalyan adını veren şeyin hazırlanış ve yapılış şekli olduğu kaydedilirken, ''Dünyaca meşhur Türk lokumunun Hindistan cevizli çeşidi Hindistan cevizi dışardan geliyor diye Hindistanlı olur mu '' sorusu soruluyor. 
     
</TEXT>
</DOC>
