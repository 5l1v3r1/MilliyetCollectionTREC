<DOC>
<DOCNO> 215782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo37.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Gençlerbirliği maçı hazırlıkları... 
</HEADLINE>
<TEXT>

     Bursaspor, cumartesi günü deplasmanda oynayacağı Gençlerbirliği maçı hazırlıklarını sürdürüyor. 
     Vakıfköy Orhan Özselek Sosyal Tesisleri'nde, teknik direktör Ümit Kayıhan gözetiminde yapılan antrenmanda, yeşil-beyazlı oyuncuların neşeli oldukları gözlendi. 
     Kondisyon ağırlıklı çalışmanın ardından yarı sahada yapılan çift kale maçta Erol bulut ile girdiği ikili mücadelede sakatlanan Erman, antrenmanı yarıda bıraktı. 
     Bileğinde esneme olduğu bildirilen Erman'ın sağlık durumunun, yarın çekilecek MR'ın ardından netleşeceği bildirildi. 
     Ankaragücü maçında sakatlanan ve bugünkü çalışmaya katılmayan Sertan'ın durumunun da yarın netlik kazanacağı öğrenilirken, kulüp doktoru Uğur Köksal, bu oyuncunun Gençlerbirliği karşısında forma giymesinin zor olduğunu söyledi. 
     Hafif sakatlıkları bulunan Serkan Damla ve Tamer Tuna, günü düz koşu yaparak tamamladılar. 
     Bursaspor, Gençlerbirliği maçı hazırlıklarını yarın Atatürk Stadyumu'nda basına ve taraftara kapalı olarak yapacağı antrenmanla sürdürecek. 
     
</TEXT>
</DOC>
