<DOC>
<DOCNO> 219177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun30.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da çatışma 1 Şii öldü, 16 yaralı 
</HEADLINE>
<TEXT>

     Afganistan'ın başkenti Kabil'de harp okulu öğrencileri ile Şiiler arasında çıkan çatışmada 1 Şii öldü, 16 kişi yaralandı. 
     Görgü tanıklarının ifadelerine göre, bir harp okulu öğrencisinin, İmam Hüseyin ve arkadaşlarının katledilişinin yıldönümünde anma töreni düzenleyen Şiilere bağırarak küfür etmesi üzerine çatışma çıktı. 
     Hüseyin adlı görgü tanığı, öğrencinin küfür etmesinin ardından Şiilerin öğrencilere taş atmaya başladığını belirtti. Görgü tanığı, ''Harp okulundan silahlı kişiler insanların üzerine ateş açtı. 1 kişi öldü, 1 kişi yaralandı. Diğer 15 kişi ise atılan taşlarla yaralandı'' dedi. 
     Atılan taşla hafif yaralanan Muhammed Zeki adlı kişi de benzer açıklamada bulundu. 
     Afgan polisi ise 1 kişinin öldüğünü, çok sayıda kişinin yaralandığını doğruladı, ancak detaylı bilgi vermedi. 
     
</TEXT>
</DOC>
