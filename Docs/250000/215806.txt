<DOC>
<DOCNO> 215806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur20.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakış... 5 saatlik hasta kurtarma operasyonu 
</HEADLINE>
<TEXT>

     Van'ın Muradiye İlçesi'ne bağlı Devetaş Köyü'nde yolların kapalı olması nedeniyle doğum hastası bir kadın, Köy Hizmetleri ekiplerinin 5 saat süren yol açma çalışması sonrası hastaneye kaldırıldı. 
     İlçeye 30 kilometre uzaklıktaki Devetaş Köyü'nde hamile bir kadının doğum yapmak üzere olduğu ve yoların kapalı olması nedeniyle hastaneye götürülemediği ihbarını alan Muradiye Köy Hizmetleri ekipleri, bir grayder, bir kepçe ve bir ambulansla harekete geçti. 
     Aşırı kar yağışı ve tipi nedeniyle 18 kilometresi karla kaplı köy yolunda yol açma çalışması yapan Köy Hizmetleri ekipleri, 5 saat sonra köye ulaşabildi. 
     Doğum hastası 41 yaşındaki Saniye Alataşlı'nın evine giden sağlık ekipleri, doğum yapan fakat kanaması durmayan Alataşlı'ya ilk müdahaleyi köyde yaptı. Alataşlı, ilk müdahalenin ardından ambulansa konularak Muradiye Devlet Hastanesi'ne kaldırıldı. 
     Saniye Alataşlı'nın eşi Cevdet Alataşlı, köy yollarının kapalı olması nedeniyle eşini hastaneye götüremediğini, bu nedenle de doğumu evde yaptırmak zorunda kaldıklarını belirterek, şunları söyledi 
     ''Eşim doğum yaptıktan sonra kanamasını durduramadık. Bu nedenle köylülerin de yardımıyla eşimi kızakla hastaneye götürmeye karar verdik. Fakat kar yağışının etkisini artırmasıyla köye geri döndük. Köyde telefon hatlarının düzelmesinden sonra Köy Hizmetleri'ni arayarak, acil hasta olduğunu haber verdik. Köy Hizmetleri ve sağlık ekipleri biraz daha geç kalsaydı eşimi kaybedebilirdik. Hepsine çok teşekkür ediyorum.'' Köy Hizmetleri Muradiye Şantiye Şefi Abdullah İçer ise kar yağışı ve tipi nedeniyle yol açma çalışmalarını güçlükle sürdürdüklerini ifade ederek, ''Acil durumlarda ekiplerimizi seferber ediyoruz. Hasta ve yaralıların olduğu köylere daha çabuk ulaşmaya çalışıyoruz'' dedi. 
     
</TEXT>
</DOC>
