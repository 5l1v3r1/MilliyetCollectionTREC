<DOC>
<DOCNO> 237851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy25.html </URL>
<DATE> 2004/05/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Çiçek'ten YÖK tasarısını eleştirenlere yanıt Alternatif söylesinler 
</HEADLINE>
<TEXT>

     Adalet Bakanı Cemil Çiçek, ''DGM'lerin kaldırılması halinde mevcut ağır cezalardan biri ya da birkaçı ya da yeni bir ağır ceza mahkemesi kurulmak suretiyle, sadece bu suçlara bakacak mahkemeler haline getirilecek'' dedi. 
     Çiçek, ''Türkiye'de Fikri ve Sınai Mülkiyet Haklarının Etkin Uygulanması'' konulu uluslararası sempozyum sonrası basın mensuplarının sorularını yanıtladı. 
     ''Yasadışı örgütlerin korsan yayınlardan rant elde etmeye'' çalıştığına ilişkin bir soru üzerine Çiçek, korsan yayıncılık konusunun pek çok ülkenin sorunu olduğunu ve bu konuda uluslararası işbirliğine ihtiyaç bulunduğunu kaydetti. 
     Türkiye'de korsan yayıncılıkla ilgili yasal düzenlemeler yapıldığını hatırlatan Çiçek, bu konuda yasada üzerine sorumluluk düşen kurumların, bunun felsefesini iyi anlayıp, iyi uygulaması gerektiğini söyledi. Çiçek, kamuoyunun da bu konuda biraz daha duyarlı olmasını istedi. 
     
     DGM'LERİN KALDIRILMASI HALİNDE... 
     Çiçek, bir başka soru üzerine de, ''DGM'lerin kaldırılması halinde mevcut ağır cezalardan biri ya da birkaçı bölgesel olarak, ya da yeni bir ağır ceza mahkemesi kurulmak suretiyle, sadece bu suçlara bakacak mahkemeler haline getirilecek. Şu an DGM'lerde zaten ağır ceza mahkemesinde duruşmalar hangi usulle yapılıyorsa, bunlarda da öyle yapılıyor zaten. Sadece ismi değişik'' yanıtını verdi. 
     İstanbul'da en büyük problemlerinin arsa sorunu olduğuna da işaret eden Çiçek, mahkemeleri Anadolu yakasında 1-2 yerde, Avrupa yakasında da 2, azami 3 yerde birleştirmek istediklerini bildirdi. 
     Çiçek, ''Bir devlet, iktidar, yargıya ne kadar önem verirse, geleceğe de o kadar yatırım yapar'' dedi. 
     Bakan Çiçek, ''YÖK Yasa Tasarısı'na rektörlerin gösterdiği tepkinin'' hatırlatılması üzerine de, üniversitelerde bir kalite sorunu olduğunu ancak YÖK'ün bunun üzerinde durmadığını söyledi. Adalet Bakanı Çiçek, ''YÖK sadece 8-10 madde üzerinde değerlendirme yapmak yerine, daha geniş bir projeyi toplumun önüne koymalı'' diye konuştu. 
     ''Tasarının neden şiddetle eleştirildiği'' sorusu üzerine de Çiçek, ''Bu bir alışkanlık oldu Türkiye'de. En kolay şey eleştirmek. Eleştirirken alternatifleri de ortaya koymak lazım. Alternatif yok. Sadece 'istemezük' var'' şeklinde konuştu. 
     
</TEXT>
</DOC>
