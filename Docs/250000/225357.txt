<DOC>
<DOCNO> 225357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/siyaset/siy08.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilere seçim ertesi tatili 
</HEADLINE>
<TEXT>

   28 Mart'ta okullarda oy kullanılacak olması ve öğretmenlerin seçimde görev alması nedeniyle 29 Mart Pazartesi günü okullar tatil edildi 
   GÖKÇER TAHİNCİOĞLU Ankara 

   
   Yerel seçimlerde 174 bin 355 sandıkta oy kullanacak olan 43 milyon 500 bin 64 seçmen, 81 il, 848 ilçe ve 2286 belde başkanlığı, il genel ve belediye meclis üyeliği, muhtarlık ve ihtiyar heyetini belirleyecek. Seçmenler 5 yıl boyunca kendilerini yönetecek 93 bin 353 yerel yöneticiyi seçecek. Seçim günü okul ve eğlence hayatı da duracak. 
   Milli Eğitim Bakanlığı, 28 Mart'ta okullarda oy kullanılacağı ve seçimde öğretmenlerin de görev alacağı gerekçesiyle pazartesi günü okulların tatil edildiğini açıkladı. Yüksek Seçim Kurulu'nun belirlediği esaslara göre, seçim günü şu yasaklar uygulanacak 
   06.00-24.00 arasında alkollü içki satılamayacak. Eğlence yerleri kapalı olacak. 
   Asayiş görevlileri dışında kimse silah taşıyamayacak. 
   Seçim günü 18.00'e kadar seçim sonuçlarıyla ilgili tahmin yapılamayacak. 18.00-21.00 arasında, sadece YSK'nın seçime ilişkin haber ve tebliğleri yayımlanabilecek. 
   Oyunu kullanan ancak sandık başından ayrılmayanlar 3 aydan 1 yıla, oy vermeye gelmeyenler adına oy kullananlar 3 aydan 5 yıla kadar hapisle cezalandırılabilecek. 
   Mükerrer oy kullananlar 6 aydan 2 yıla, içki satanlar 3 aydan 6 aya, seçmen kütüğüne hakkı olmayan seçmeni yazanlar 1 yıldan 2 yıla kadar hapisle cezalandırılabilecek. 
   Silah taşıma yasağına uymayanlarla oy kullanmayanlara da para cezası verilecek. 
   27 Mart'ı seçimin yapılacağı 28 Mart'a bağlayan gece, saatler bir saat ileri alınacak. Adıyaman, Ağrı, Artvin, Bingöl, Bitlis, Diyarbakır, Elazığ, Erzincan, Erzurum, Gaziantep, Giresun, Gümüşhane, Hakk ri, Kars, Malatya, Kahramanmaraş, Mardin, Muş, Ordu, Rize, Siirt, Sivas, Trabzon, Tunceli, Şanlıurfa, Van, Bayburt, Batman, Şırnak, Ardahan, Iğdır ve Kilis'te oy verme işlemi 07.00'de başlayacak ve 16.00'da sona erecek. Diğer illerde 08.00'de başlayacak ve 17.00'de bitecek. 
   
   
   
   
</TEXT>
</DOC>
