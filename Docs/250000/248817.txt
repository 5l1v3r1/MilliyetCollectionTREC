<DOC>
<DOCNO> 248817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur31.html </URL>
<DATE> 2004/06/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Adliyede arbede .. 
</HEADLINE>
<TEXT>

     Gaziantep Devlet Hastanesi'nde güvenlik görevlisi Taha Serin'i çıkan bir tartışma sonucu öldürdükleri gerekçesiyle tutuklanan 4 sanığın yargılanmasına başlandı. 
     Gaziantep 1. Ağır Ceza Mahkemesi'nde yapılan duruşmaya, tutuklu yargılanan Serkan Bozkurt, Ramazan Özdemir, Murat Öztürk, Hamit Güneş ile öldürülen güvenlik görevlisi Taha Serin'in babası Süleyman Serin ve taraf avukatları katıldı. 
     Sanıklardan Ramazan Özdemir, sorgusunda, bir olay nedeniyle yaralı olarak Devlet Hastanesi'ne geldiğini, işlemleri yapılırken çağırdığı arkadaşlarını bir arbedenin içinde gördüğünü, ancak yarı baygın olduğu için olayı tam hatırlayamadığını söyledi. 
     Cinayet zanlısı Serkan Bozkurt da, yaralı olarak hastaneye gelen arkadaşı Ramazan Özdemir'in içtiği sigara yüzünden kavga çıktığını iddia etti. Bozkurt, ifadesinde şöyle dedi ''Ramazan benden sigara istedi. Bir görevli yanımıza yaklaşarak Burada sigara içilmeyeceğini bilmiyormusunuz diyerek, sigarayı ağzından alıp yere attı. Bu sırada küfür de etti. Hastane personeli de gelince olay büyüdü. Bir görevli beni iterek elindeki bıçağıyla boynumu yaraladı. Ondan sonrasını bilmiyorum.'' Diğer sanıklarda ifadelerinde, sigara yüzünden ölen Taha Serin ile sanık Serkan Bozkurt arasında arbede yaşandığını öne sürdüler. 
     Mahkeme heyetinin, olay sırasında ''Alkol almışmıydınız '' diye sorması üzerine, söz alan sanıklar yalnızca Serkan Bozkurt'un alkollü olduğunu söylediler. 
     Mahkeme Başkanı'nın, Cumhuriyet Savcılğı'nda verdiği ifadeyle son ifadesinin çeliştiğini hatırlatması üzerine tekrar söz alan Bozkurt, ''Bunalımdayım, ne dediğimi bilmiyorum. İfadem doğrudur, ayrıca alkollüydüm'' diye konuştu. 
     Öldürülen Taha Serin'in babası Süleyman Serin de, genç yaşta oğlunu kaybettiğini belirterek, şikayetçi olduğu sanıkların en ağır cezaya çarptırılmalarını istedi. 
     Mahkeme heyeti, olay yerinde bulunan hemşire ve diğer personelin de ifadelerini aldıktan sonra, tutuklu sanıklardan Ramazan Özdemir, Murat Özdemir ve Hamit Güneş'in üzerlerine atılı suç vasfının değişmesi ihtimalini gözönüne alarak tahliyelerine karar verdi. Duruşma eksik evrakın tamamlanması için ertelendi. 
     Bu arada, duruşma çıkışında ölen Taha Serin'in yakınları tahliye kararına tepki gösterince, adliyede arbede yaşandı. Çevik Kuvvet Şube Müdürlüğü ve Adliye Karakol polisinin müdahale etmesiyle Serin'in yakınları güçlükle Adliye çevresinden uzaklaştırıldı. 
     Tahliye edilen sanıklarda, bir saldırı ihtimaline karşın yoğun güvenlik önlemleri altında Adliye'nin arka kapısından çıkarıldı. 
     
     OLAY 
     Gaziantep Devlet Hastanesi'nde 19 Nisan 2004 günü, güvenlik görevlisi olarak çalışan Taha Serin ile acil servise gelen Serkan Bozkurt, Ramazan Özdemir, Murat Özdemir ve Hamit Güneş arasında ''Sigara içme'' yüzünden tartışma yaşanmış tartışmanın kavgaya dönüşmesi üzerine, Serkan Bozkurt'un bir lokantadan aldığı döner bıçağıyla Taha Serin'i öldürdüğü belirtilmişti. 
     
</TEXT>
</DOC>
