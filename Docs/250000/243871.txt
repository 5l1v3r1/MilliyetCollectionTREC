<DOC>
<DOCNO> 243871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/ekonomi/eko03.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat Başkanı'na Juventus bayraklı cenaze töreni 
</HEADLINE>
<TEXT>


Fiat Başkanı Umberto Agnelli'nin cenazesi Juventus bayrağına sarılı olarak Fiat Müzesi'nde düzenlenen tören sonrasında, aile mezarlığında toprağa verildi 

EKONOMİ SERVİSİ 

Fiat Grubu Başkanı Umberto Agnelli, dün İtalya'nın Turin kentinde binlerce İtalyan'ın gözyaşları arasında toprağa verildi. Öğle saatlerinde Fiat Müzesi önünde yapılan cenaze törenine binlerce İtalyan katıldı. Onursal başkanı olduğu Juventus futbol takımının bayrağına sarılı Umberto Agnelli'nin cenazesi daha sonra aile mezarlığında, 33 yaşında kanserden ölen oğlunun yanına gömüldü. 
Agnelli, kardeşi Gianni Agnelli'nin ölümünden sonra, 16 ay önce Fiat'ın başına gelmişti. 
Agnelli ailesinden Gianni Agnelli'nin 28 yaşındaki torunları John ve Lapo Elkann'ın jenerasyon farkından dolayı grubun başına getirilmeleri beklenmiyor. 

İki isim konuşuluyor 
Başkanlık için en güçlü adayın Agnelli ailesinin avukatı Franzo Grande Stevens olduğu belirtiliyor. Adı geçen bir başka adayın ise Ifil şirketinin sahibi Gianluigi Gabetti olduğu bildiriliyor. Her iki adayın da seçilmeleri durumunda sadece Fiat'ın değil, Juventus takımı ve Rinascente mağazalar zincirinin de başına gelecekleri bildirildi. 


</TEXT>
</DOC>
