<DOC>
<DOCNO> 228834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/spor/aspo.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM-BOM DİKKAT .. 
</HEADLINE>
<TEXT>

   Galatasaray'ın, kural hatası iddiasıyla federasyona yapacağı itiraz reddedilecek. MHK, Petre'ye faul yapılmasına rağmen oyunun taç atışıyla başlamasının hakem hatası olduğunu bildirdi 
      CEMAL ERSEN 

   
   Üç - dört değil bir 
   GALATASARAY Başkanı Özhan Canaydın'ın dünkü basın toplantısında, derbide 3 - 4 kural hatası yapıldığını belirterek, bu konuyla ilgili çarşamba gününe kadar Futbol Federasyonu'na başvuruda bulunacaklarını bildirmesi ortalığı karıştırdı. Öncelikle Canaydın'ın açıklamaktan kaçındığı kural hatalarının bir adet olduğu ve söz konusu ihlalin 25. dakikada yaşandığı anlaşıldı. Petre'ye bu dakikada yapılan faul sonrası düdük çalan Aydın'ın maçı, faul yerine taç atışı ile başlattığı ve Sarı - Kırmızılı yönetimin bu uygulamanın bir kural hatası olduğunu savunarak başvuruda bulunacağı iddia edildi. 
   
   Boşat'ın uygulaması 
   CANAYDIN'IN açıklamalarına ilk yanıt Merkez Hakem Kurulu'ndan geldi. Yetkililer, maç kasetini izlediklerini ve kural hatası görmediklerini bildirdiler. Ayrıca MHK'nin bazı üyeleri ve hakem hocaları, Petre'ye yapılan faul sonrası oyunun taç atışıyla başladığının kabul edilmesi halinde bile, bunun kural hatası olmayacağını savundular. Hakem otoriteleri iki sezon önce oynanan Fenerbahçe - İstanbulspor maçında hakem Muhittin Boşat'ın bir faul sonrası oyunu taç atışı ile başlattığını ve MHK'nin bu uygulamayla ilgili tartışmalara "Hakem hatası" açıklamasıyla son verdiğini hatırlattılar. 
   
   İşte örnekler 
   HAKEM otorite ve hocaları ayrıca şu örnekleri verdiler 
   Hakem, rakip takım oyuncusundan auta giden topu, savunma oyuncusundan çıktı diye değerlendirip korner kararı verebiliyor. Ceza alanında rakip takım oyuncusunun hiçbir müdahalesi yokken, oyuncu yere düşüyor, top dışarı çıkıyor. Hakem müdahale varmış gibi değerlendirip, aut atışı yerine penaltı kararı veriyor.Son Fenerbahçe- A.Sebatspor maçında konuk takımın attığı ilk golde top taç çizgisini geçmesine karşın pozisyonun devamı golle sonuçlandı. Hakem gol kararı verdi, maç santra ile başladı. 
   
   
</TEXT>
</DOC>
