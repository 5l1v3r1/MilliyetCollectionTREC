<DOC>
<DOCNO> 238464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonyas02.html </URL>
<DATE> 2004/05/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hollywood güzelleri, olimpiyat ateşini tutuşturacak... 
</HEADLINE>
<TEXT>

     Hollywood'un iki güzeli, olimpiyat ateşini tutuşturacak. Olimpiyat meşalesini ABD'de taşıyacak grupta, ünlü oyuncular Jennifer Aniston ile Angelina Jolie de yer alacak. 
     Internetteki ''eonline'' sitesinin haberine göre, People dergisinin seçtiği ''En Güzel 50 Kişi'' arasında yer alan ''tescilli güzeller'' Aniston ve Jolie, olimpiyat ateşini taşıyacak gruba eşlik edecek. 
     Yunanistan'da ağustos ayında başlayacak olimpiyat oyunlarından önce olimpiyat meşalesini Kuzey Amerika'dan geçirecek grupta, basketbolcu Magic Johnson, atlet Carl Lewis ve Gail Devers yer alacak. 
     Güzel oyuncuların katılacağı bu yürüyüş, ateşin 6 kıta, 27 ülke ve 33 şehri kapsayan toplam 75.316 millik yolculuğunun Amerika ayağını oluşturacak. 
     Olimpiyat şampiyonu Cathy Freeman ise, olimpiyat ateşinin Yunanistan'a olan yolculuğunu 4 Haziran'da Sidney'de başlatacak. 
     Olimpiyat meşalesi, Yunanistan'daki son durağı Atina Kalimarmaro Panathinaikos Stadı sunağından, 4 Haziran'da 5 kıtayı dolaşmak için yola çıkacak. 
     Antik Yunanistan'da ''Yeniden doğuş ve bahar'' anlamına gelen ve bölgedeki savaşların durdurulması için ''ilan'' anlamı taşıyan olimpiyat ateşi, 78 gün süresince 11 bin 300 atlet tarafından taşınacak. 
     İstanbul'dan 6 Temmuz'da geçecek meşale, 9 Temmuz'da Yunanistan'a geri dönerek, ülkenin kuzey ve orta kesimleriyle Ege adalarında yoluna devam edecek. Meşale, 13 Ağustos'ta olimpiyatların başladığının temsili olarak Atina'ya getirilecek ve Atina Olimpiyat Stadı'na yerleştirilecek. 
     
</TEXT>
</DOC>
