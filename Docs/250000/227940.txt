<DOC>
<DOCNO> 227940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko33.html </URL>
<DATE> 2004/04/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Davignon Türkiye'nin AB üyeliği bir sohbet konusu olmaktan çıktı 
</HEADLINE>
<TEXT>

     Avrupa Komisyonu'nda bir dönem Başkan Yardımcılığı görevinde bulunan Vikont Etienne Davignon, Türkiye'nin Avrupa Birliği AB üyeliğinin bir sohbet konusu olmaktan çıktığını ve bir karar verme noktasına geldiğini söyledi. 
     İş Yatırım, ilkini geçen yıl 2002 Nobel Ekonomi Ödülü sahibi Daniel Kahneman'ın katılımıyla gerçekleştirdiği ''Geniş Açı'' toplantılarının ikincisinde Davignon'u konuk etti. 
     Societe General de Belgique şirketinin Başkan Yardımcısı, Friends of Europe ve Bilderberg toplantılarının Başkanı Davignon, Devlet Bakanı Ali Babacan'ın da dinlediği ''Avrupa Birliği ve Türkiye'' konulu konferansında, kendi ifadesiyle neden Türkiye'nin AB üyesi olması gerektiğini anlattı. 
     1 Mayıs'tan itibaren 25 üyeli hale gelecek Birliğin nasıl devam edeceği konusunda soru işaretleri bulunduğunu belirten Vikont Etienne Davignon, 6 ülke ile kurulduğunda bütün Avrupa ülkelerini alacaklarını söylediklerini anımsattı. Davignon, ''Başından beri dile getirilen süreçte özellikle Türkiye ve Yunanistan'dan bahsediliyordu. Bunu herkes unutuyor'' dedi. 
     
     TÜRKİYE'NİN ÜYELİĞİ SOHBET KONUSU OLMAKTAN ÇIKTI 
     Birliğe ulusların özgür iradesi ile katılımının çok önemli olduğuna işaret eden Davignon, geri dönüşü olmayan süreçte, sadece hükümetlerin değil, halkın da tercihlerini iyi anlamaları gerektiğini vurguladı. 
     ''Türkiye'nin üyeliği bir sohbet konusu olmaktan çıktı, üyelik müzakerelerinin başlayıp başlamayacağına ilişkin bir karar verme noktasına geldi'' diyen Davignon, Türkiye'nin bu süreçte çok önemli ilerlemeler gerçekleştirdiğini görüldüğünü, yapılanların güven yarattığını ifade etti. 
     Vikont Etienne Davignon, Türkiye'nin AB'nin temel değerleri olarak politikaları uygulama konusuna inanışının çok ciddi olduğu, bir taktik olmadığının düşünüldüğünü kaydetti. 
     Türkiye'nin özgür iradesiyle AB'ye doğru yola çıktığını kabul etmek gerektiğini belirten Vikont Etienne Davignon, Müslüman bir ülkenin üyeliği konusunda Birliğin hiçbir tecrübesi bulunmadığına işaret etti. 
     İçine kapanık bir Avrupa'nın hayal olacağına dikkat çeken Vikont Etienne Davignon, ortak bir gelecek olduğunu anlamanın Türkiye ve AB'nin çıkarına olduğunu vurguladı. 
     
     KIBRIS ÇÖZÜLMEZSE AB İÇİNDE SORUN OLUR 
     Vikont Etienne Davignon, Kıbrıs sorunu konusundaki bir soruyu yanıtlarken, fırsatları kullanmanın en uygun zamanı olduğu düşüncesini dile getirdi. Hiç kimsenin Kıbrıs'taki durumdan memnun olmadığını belirten, bir tarafta korku, bir tarafta sıkıntı bulunduğunu aktaran Davignon, sorunun üstesinden gelineceğine inandığını söyledi. 
     Davignon, ''AB içinde sorun olur bu işi çözemezsek'' ifadesini kullandı. 
     Vikont Etienne Davignon ayrıca Almanya ve Polonya arasında geçmişte yaşanan sıkıntılara rağmen Polonya'nın AB üyeliğine alınacağını hatırlattı. 
     ''Ben birlikte olmadan daha mı iyiyim '', ''Türkiyesiz daha mı iyi olurum '' konusunu liderlerin sorgulaması gerektiğini vurgulayan Vikont Etienne Davignon, ''Türkiye'nin üyelikle Avrupa'nın bir parçası olması Birliğin çıkarınadır'' dedi. 
     Avrupalıların kafasının karışık olduğunu, Türkiye'nin gelenekle modernitenin nasıl birleştiğini, kültürünü göstermesi, bunun futbolun da ötesine geçmesi gerektiğini ifade eden Vikont Etienne Davignon, ''Türkiye'yi daha iyi tanımalıyız. Türkiye para harcamalı kendini anlatması için. İkincisi, Avrupalıları buraya getirin. Ama sadece turistleri değil, turistler bayılıyorlar Türkiye'ye'' dedi. 
     Vikont Etienne Davignon, bir soru üzerine, bazı yanlış anlamalarda Avrupalıların da suçu bulunduğunu, yanlış anlamaların, anlayış eksiklerinin hep olacağını kaydetti. 
     
     DAVIGNON 
     Vikont Etienne Davignon, 1959 yılında Belçika Dışişleri Bakanlığı bünyesinde başladığı meslek hayatını 1977-1984 yılları arasında Avrupa Komsiyonu'nun sanayi, araştırma ve enerji konularından sorumlu Başkan Yardımcısı olarak devam ettirdi. 
     Bu dönemde Avrupa endüstrisinin yeniden yapılanma sürecinde aktif rol oynadı. Bilgi teknolojileri ve telekomünikasyonla ilgili yeni araştırma girişimlerine destek verdi. Aynı zamanda EEC adına Amerika, Japonya ve Çin'le yapılan görüşmeler sonucunda önemli anlaşmaların altına imza attı. 
     1973'de petrol krizinin devam ettiği dönemde, petrol paylaşım anlaşmasının yapılması konusundaki uluslararası konferansta başkanlık görevini üstlendi. 1974'de kurulan Uluslararası Enerji Kurumu'nun ilk başkanı oldu ve bu görevi 1977'ye kadar sürdürdü. 
     1974-75 yıllarında NATO'nun geleceğine yönelik raporun hazırlanmasında kilit rol oynadı. AET üyeleri arasındaki siyasi ilişkileri geliştirmeye yönelik ''Davignon Raporu'' olarak anılan önerileri hazırlayan komiteye başkanlık yaptı. 
     Davignon, AB'ye üye ülkeler arasındaki ticari ve sosyal konulardaki çalışmalara zemin oluşturan ve kar amacı gütmeyen bir kuruluş olan Friends of Europe'nin başkanlığını yürütüyor. 
     1975'de Jacques Delors tarafından kurulan, 64 ülkede faaliyet gösteren ve kar amacı gütmeyen bir organizasyon olan Business Network For Corporate Social Responsibility'nin CSR Europe Danışma Kurulu Başkanı olan Davignon, 2003 yılında bu alanda yaptığı çalışmalarla Avrupa'nın Sesi Dergisi ve ''Burson Marsteller'' tarafından ''Yılın Avrupalısı'' seçildi. 
     Davignon, halen Societe General de Belgique, Fortis, Umicore ve Suez Tractebel şirketlerinin Başkan Yardımcılığı'nı yapıyor. Ayrıca, Suez, Bass, Sofina, Solvay şirketleri ile Anderlecht Kraliyet spor Kulübü'nün Yönetim Kurulu Üyesi. 
     Vikont Etienne Davignon, ''European Academy of Business in Society'', ''Paul Henry Spaak Vakfı'' ''Uluslararası İlişkiler Kraliyet Enstitüsü, ''Palais des Beaux Arts'' ve Bilderberg toplantılarının de Başkanı. 
     
</TEXT>
</DOC>
