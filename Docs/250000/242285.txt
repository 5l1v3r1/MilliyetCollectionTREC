<DOC>
<DOCNO> 242285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/yasam/yas05.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
6 yaşındaki Buket sokakta bebek buldu 
</HEADLINE>
<TEXT>


EYÜP KELEBEK, KEMAL ATLAN Eskişehir DHA 

Eskişehir'de oturan Buket Sarı, okulun bahçesinde oynarken kundağa sarılı terk edilmiş bir erkek bebek buldu. Evinin karşısındaki Erdal Abacı İlköğretim Okulu'nun bahçesinde oynayan Buket 6 , söğüt ağacının altında bir bebek gördü. Eve gelen kızının ısrarı üzerine bahçeye giden anne Neslihan Sarı da kundağa sarılı bebekle karşılaştı. İhbar üzerine gelen polis, bebeği hastaneye götürdü. Sağlık durumu iyi olan bebek, servise yatırıldı. 

Önce oyuncak zannetti 
Kızı bebek bulduğunu söyleyince önce oyuncak zannettiğini söyleyen Neslihan Sarı, "Ben de 'Eve getir' dedim. Kızım da bana bebeğin oyuncak olmadığını söyledi. Okul bahçesine gittiğimde kundağa sarılı bebekle karşılaştım. Kızım oynarken, bahçeden iyi giyimli, sarışın bir kadının çıktığını gördüm" dedi. Yetkililer, tanıkların ifadesi doğrultusunda, beyaz tenli, sarı saçlı kadını aramaya başladı. 



</TEXT>
</DOC>
