<DOC>
<DOCNO> 208411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur12.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, okullardan sonra hastaneleri de satıyor... 
</HEADLINE>
<TEXT>

     Sağlık Bakanlığı'na tahsisli Hazine mülkiyetindeki taşınmazlar ile diğer taşınmazların satışı konusunda Maliye Bakanlığı'na yetki verilmesini öngören tasarı, TBMM Başkanlığı'na sunuldu. 
     Sağlık Hizmetleri Temel Kanunu'nda yapılan değişiklik öngören tasayıra göre, Sağlık Bakanlığı'na tahsisli Hazine mülkiyetindeki taşınmazlar ile Sağlık Bakanlığı'nın kullanımında bulunan diğer taşınmazlardan gerekli görülenlerin mülkiyeti Hazine'ye bedelsiz devredilecek. Devirden sonra da Sağlık Bakanlığı ile mutabık kalınarak tahsisleri kaldırmaya ve Muhasebe-i Umumiye Kanunu'na tabi olmaksızın satmaya Maliye Bakanlığı yetkili olacak. 
     Satış bedelleri bütçeye gelir kaydedilecek. Sağlık kurum ve kuruluşlarının yapımı, onarımı ve donatımı ile tıbbi araç ve gereçlerin alımında kullanılmak üzere Sağlık Bakanlığı bütçesine gerekli ödenek aktarılacak. 
     Tasarının gerekçesinde, ''Sayısı 479'u bulan ve halen devam eden yatırımların bir an önce tamamlanarak hizmete sunulması, deprem bölgelerinde bulunan mevcut hizmet binalarının tamamlanarak hizmete sunulması ve sağlık hizmetlerinin finansmanında yaşanılan zorlukların aşılması amaçlanmaktadır'' denildi. 
     
</TEXT>
</DOC>
