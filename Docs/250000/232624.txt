<DOC>
<DOCNO> 232624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonyas09.html </URL>
<DATE> 2004/04/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
"ABD'de tüp bebek 15 bin dolar bizde 2 bin 500 dolar" 
</HEADLINE>
<TEXT>

     Memorial Hastanesi Kadın Hastalıkları ve Doğum Uzmanı Doç. Dr. Semra Kahraman, ''ABD'de tüp bebek tedavisi 15-16 bin dolara, Türkiye'de 2 bin 500 dolara yapılıyor'' dedi. 
     Kahraman, tüp bebek alanında Türkiye'de önemli gelişmeler yaşandığını belirtti. Kahraman, şunları kaydetti 
     ''Türkiye'de Sağlık Bakanlığınca onaylanmış 67 tüp bebek merkezi var. Bu merkezler ABD ve Avrupa'daki gelişmeleri çok yakından takip ediyor. Tıptaki gelişmeler sayesinde embriyolardaki genetik hastalıklar tespit edilerek, sağlıksız embriyolar ayırt ediliyor. 
     ABD'de tüp bebek tedavisi 15-16 bin dolara mal oluyor. Türkiye'de bu tedavi 2 bin 500 dolara yapılıyor. Şartları uygun olan hastalar bu tedaviyi bence Türkiye'de yaptırmalı. Sağlık Bakanlığı tarafından tüp bebek tedavisi gören Emekli Sandığı ve BAĞ-KUR'a bağlı hastaların ilaçlarını özel hastanelerden almalarına izin verildi. Bakanlık ayrıca Tüp bebek tedavisi ile ilgili seminerler düzenlemeye başladı.'' Eskiden tüp bebek tedavi sürecinin 4-6 hafta sürdüğünü ifade eden Kahraman, yeni ilaçlar sayesinde bu sürenin 12-14 güne indiğini söyledi. 
     
</TEXT>
</DOC>
