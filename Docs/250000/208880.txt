<DOC>
<DOCNO> 208880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur05.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik, hayvanları nasıl etkiliyor İşte ilginç sonuçlar... 
</HEADLINE>
<TEXT>

     Tavuklara ve ineklere dinletilen müziğin, stresi azaltarak, verimi artırmada etkili olduğu bildirildi. 
     Selçuk Üniversitesi Veteriner Fakültesi Mikrobiyoloji Anabilim Dalı Öğretim Üyesi Prof. Dr. Osman Erganiş, AA muhabirine yaptığı açıklamada, Türkiye'de özellikle tavukçuluk sektörüne son yıllarda büyük yatırımlar yapıldığını söyledi. 
     Kurulan büyük çiftliklerde yetiştirilen tavukların, et ve yumurta verimleri için üreticilerin birçok konuya dikkat etmeleri gerektiğini belirten Erganiş, ''Tavukların bulundukları ortam, sıcaklık, verilen yemin kalitesine kadar birçok husus, tavukların sağlığı ve verimi için son derece önem taşıyor'' dedi. 
     Çok hassas hayvanlar olan tavukların da insanlar gibi kolayca strese girebildiklerini, bu nedenle verimlerinin düşebileceğini anlatan Erganiş, şunları söyledi 
     ''Tavuklar, gürültüden çok çabuk etkilenirler. Örneğin bir uçak gürültüsü, ani kapı çarpması tavukları çok etkiler. Gürültü anında tavukların salgıladığı kortikosteroid hormonu tavuğun strese girmesine neden olur. Bu durum verimi oldukça düşürür. Tavuk yumurtayı tutar ya da yeterince olgunlaşmadan yumurtlar. Hatta aşırı gürültü nedeniyle korkuya kapılan tavukların birbirlerinin üzerine yığılması toplumu ölümlere bile neden olabilir.'' Erganiş, bu nedenle tavukları ani gürültülerden korumak ve belli gürültü seviyesindeki ortama alıştırmak gerektiğini söyledi. 
     Bu amaçla tavuklara sürekli müzik dinletilebileceğini belirten Erganiş, ''Müzik, ani gürültülerin etkisinden tavukları koruduğu için yumurta verimini artırır. Tavuklar üzerinde müziğin doğrudan bir etkisi yoktur, ancak belli ses seviyesine alışan tavuklar böylece ani gürültüden etkilenmeden yumurtlayabilirler'' diye konuştu. 
     Tavukların dinledikleri müzik türünün ise üreticinin zevkine bağlı olduğunu belirten Erganiş, bazı üreticilerin pop, bazılarının sanat müziği, kimi üreticinin de kümeste sürekli olarak radyo yayını yaptığını ifade etti. 
     
     TÜRK SANAT MÜZİĞİ İNEKLERİ RAHATLATIYOR 

     Tavuklar gibi ineklerin de, ani gürültüden rahatsız olarak strese girebildiğini anlatan Erganiş, ineklerin sağım sırasında yeterince süt vermesi için rahat olmaları gerektiğini söyledi. 
     Bu nedenle ineklere de Türk Sanat Müziği dinleterek süt veriminin artırılmasının mümkün olduğunu kaydeden Erganiş, ''Süt inekçiliği yapan kişiler bu yöntemi denediği takdirde aradaki verim farkını rahatlıkla görebilirler'' diye konuştu. 

     
</TEXT>
</DOC>
