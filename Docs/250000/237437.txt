<DOC>
<DOCNO> 237437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun32.html </URL>
<DATE> 2004/05/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ölen Iraklıların aileleri İngiltere'den tazminat istiyor 
</HEADLINE>
<TEXT>

     Irak'taki İngiliz askerlerinin esirlere yönelik muamelesiyle ilgili tartışmalarda, dikkatler bugün İngiltere mahkemelerinde. 
     BBC'nin haberien göre, Londra'daki Yüksek Mahkeme, yakınlarının İngiliz askerleri tarafından öldürüldüğünü söyleyen 12 Iraklı ailenin avukatlarını dinliyor. 
     Aileler, iddialarla ilgili bağımsız bir soruşturma açılmasını, bunun sonucunda Savunma Bakanlığı'nın ölümlerle ilgili yasal sorumluluk üstlenmesini istiyor ve İngiliz hükümetinden tazminat almayı hedefliyor. 
     Iraklı aileleri temsil eden avukatlardan Phil Shiner, savaşın sona ermesinden bu yana bir çok Iraklı sivilin, evlerine baskın düzenleyen İngiliz askerler tarafından öldürüldüğünü söyledi. 
     Mahkemenin vereceği kararda, İngiliz ordusunun, 1998 tarihli İnsan Hakları Yasası'na tabi olup olmadığı sorusunun temel kriter olacağı belirtiliyor. 
     İngiltere Savunma Bakanlığı'nın, Irak'ın bir Avrupa ülkesi olmaması nedeniyle, buradaki İngiliz askerlerinin yasanın kapsamına girmediğini öne sürmesi bekleniyor. 
     Ancak öte yandan, askerlerin, Iraklı esirlerle ilişkilerinde Cenevre Sözleşmesi'ne uyma zorunluluğu var. 
     Iraklı ailelerin avukatlarınca mahkemeye taşınan 12 dosyanın arasında, İngiliz askerlerinin evine düzenlediği baskında öldürülen bir adam, su pompasını tamir ederken vurulan bir çiftçi, askerlerce dövüldükten sonra girmeye zorlandığı nehirde boğulan 17 yaşındaki bir genç ile ilgili iddialar bulunuyor. 
     Bazı dosyalarda görgü tanıklarının ifadeleri ve İngiliz ordusu imzalı özür mektupları da yer alıyor. Bu mektuplardan birinde, üst düzey bir komutan, olaydan duyduğu üzüntüyü dile getiriyor ve aileye yardım öneriyor. 
     Iraklı aileler, İngiltere'deki Yüksek Mahkeme'den, askerlerin yaptığının yasa dışı olduğuna dair bir karar da çıkartmak istiyor. 
     Bu yönde bir kararın, ailelere tazminat ödenmesine kapı aralayabileceği belirtiliyor. 
     Iraklıların ölümlerinde sorumluluğu olmadığını söyleyen İngiltere Savunma Bakanlığı, küçük çapta bir yardımda bulunabileceğini belirtiyor, ancak ailelere tazminat ödemeyi reddediyor. 
     
</TEXT>
</DOC>
