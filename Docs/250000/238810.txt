<DOC>
<DOCNO> 238810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/soneko33.html </URL>
<DATE> 2004/05/10/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
'Beklentileri bozmayın' 
</HEADLINE>
<TEXT>

     Merkez Bankası Başkanı Serdengeçti, Bakanlar Kurulu'nda yaptığı sunumda, hükümetten tüketicilere, şirketlerden bankalara kadar herkese uyarılarda bulundu. Sunumun satırbaşları şöyle 
     "Bugüne kadarki uygulamalarla önemli bir güvenilirlik kazanıldı. Ancak bekleyişlerin çok çabuk değiştiği, mali piyasalarda bir anda aşırı iyimserlik veya kötümserliğin hakim olabildiği unutulmamalı. Bekleyişleri bozacak gelişmelere izin verilmemeli." "Nisan 2004 itibariyle tüketici kredileri, yıllık bazda yüzde 264 arttı. Tüketici kredilerinin hızlı artışı, bankalar risk yönetimi, kredi kullananlar reel faiz yükünün öngörülememesi, ekonomi politikası aşırı ısınma ve enflasyon açısından risk unsurları taşımaktadır. Bu noktada maliye politikasının talebin kontrol edilmesindeki rolü son derece önemli ve belirleyicidir." "Enflasyon baskısı yaratmaması için iç piyasadaki canlanma kontrol altında tutulmalı. Arzı artırıcı politikalara ağırlık verilmeli." "Hizmet fiyatlarındaki katılık tüketici fiyat endeksi TÜFE üzerinde ciddi bir risk oluşturuyor. Bu sektörler daha esnek yapıya kavuşturulmalı." "Tüm uyarılara rağmen, sınırlı da olsa pozisyon açma eğiliminde olan bankalar panik davranışla döviz kurunda yukarı doğru baskıyı artırdı." "Bankaların açık pozisyonları düşük ama düzenleyici kurum gerekli uyarı ve denetimleri yapmalı." "Merkez Bankası'nın kısa vadeli faiz oranları ile döviz kurlarını etkilemesi beklenmemeli." "Bugün geçmişten farklı olarak spekülatif yükselişe kurda hemen müdahale edilmedi. Risk alanlar zararlarını kendileri karşılamak zorunda kaldı." "Avrupa Birliği'nden tarih alınsa da alınmasa da IMF ile yola devam edilmeli." "Maliye politikasının, önceden belirlenen yüksek faiz dışı fazla hedefini izlemesi hayati öneme sahiptir." Sunumda, 'kamu borcunun sürdürülebilirliği sorunu olan ülkelerde uygulanan sıkı maliye politikalarıyla makro ekonomik dengenin, fiyat istikrarının, sürdürülebilir büyüme ve istihdam artışının sağlanabildiği' kaydedildi. 
     Serdengeçti IMF ile ilişkilerin geçen hafta sözünü ettiği gibi önlem sözleşmesi ihtiyati stand - by ile sürdürülebileceği gibi yakın izleme olarak da devam edilebileceğini söyledi. Sunumda, yakın izlemede ek kredi ve performans kriterlerinin bulunmadığı, ancak altı aylık gözden geçirmeler olduğu ve sonrasında da ülke raporlarının yayımlandığı ifade edildi. 
     
</TEXT>
</DOC>
