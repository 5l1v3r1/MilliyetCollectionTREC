<DOC>
<DOCNO> 210664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko25.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Beyaz afet" patinaj zincire talebi artırdı... 
</HEADLINE>
<TEXT>

     İstanbul'da günlük yaşamı felç eden olumsuz hava koşulları ve aralıksız yağan kar, patinaj zincir satışlarını artırdı. 
     Kar yağışı ve soğuk havanın etkisiyle kayganlaşan, kapanan yollarda mahsur kalmak istemeyenler, takmatik olarak da adlandırılan pratik patinaj zincirlerine büyük talep yarattı. 
     Atlı Zincir İğne ve Makina Sanayi A.Ş. Genel Müdürü Korhan Gökşin, İstanbul'da iki gündür yollarda yaşanan görüntülerden sonra bazı sürücülerin hala neden zincir kullanmamakta ısrar ettiğini anlamanın mümkün olmadığını söyledi. 
     Bazı sürücülerin milyarlarca liralık araçlarla, yollarda savrula savrula yolun bir sağından bir solundan inmeye ya da çıkmaya çalıştığını kaydeden Gökşin, zincirin takılmasının zor olduğu ya da araca zarar verdiği söylentilerinin gerçeği yansıtmadığını da belirtti. 
     Ürünlerin son teknolojiyle üretildiğini, titreşimin en alt seviyeye indirildiğini, kaymalara karşı daha da etkinleştirildiğini kaydeden Korhan Gökşin, zincirin lastiğe takılmasının da son derece pratik olduğunu vurguladı. 
     
     TALEP PATLAMASI 
     Bu yıl piyasada patinaj zinciri sıkıntısı olmadığını bildiren Atlı Zincir Genel Müdürü Korhan Gökşin, şunları kaydetti 
     ''Çok fazla stok var, ithalat var. Kendi stoğumuz çok yüksek seviyede. Fiyatlar da bu sene çok makul, geçen yılın fiyatlarının altında. Geçtiğimiz yıl 50 milyon liradan başlayıp 70 milyon liraya kadar çıkıyordu takmatikler. Bu sene ise 30-40 milyon liraya istediğiniz zinciri bulma imkanınız var. Mal yokluğu, karaborsa sözkonusu değil.'' Son iki günde bir talep patlamasından söz edilebileceğini belirten Gökşin, ''Ancak perakende için söz konusu bu. Yoksa Emniyet Müdürlüğü'nden güvenlik araçları için veya İETT'den belediye araçları, otobüsler için organize bir talep yok'' dedi. 
     Gökşin, kısa süreli tuzlama çalışmalarına ümit bağlandığını, ''Nasıl olsa çalışılır, yollar açılır'' düşüncesiyle zincire ihtiyaç duyulmadığını ancak, son bir iki günde bunların işe yaramadığı görülünce talep geldiğini dile getirdi. 
     
</TEXT>
</DOC>
