<DOC>
<DOCNO> 240956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko39.html </URL>
<DATE> 2004/05/18/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
İller Bankası sermaye artırımına giriyor 
</HEADLINE>
<TEXT>

     İller Bankası Yasası'nda değişiklik öngören tasarısı, TBMM Genel Kurulu'nda kabul edilerek yasalaştı. 
     Yasaya göre, İller Bankası'nın sermayesi 3 katrilyon liraya çıkarılacak. Ayrıca Bakanlar Kurulu'na bu sermayeyi 5 katına kadar artırma yetkisi verilecek. 
     Tasarı üzerinde söz alan CHP ve AK Parti milletvekilleri belediyelerin sorunlarına ilişkin görüşlerini ifade ettiler. 
     CHP İzmir Milletvekili Bülent Baratalı, İller Bankası'nın kötü yönetilmesi nedeniyle 500 belediyenin solunum cihazına bağlı yaşadığını, önlem alınmaması halinde bütün belediyelerin aynı duruma geleceğini savundu. Baratalı, yerel yönetimlerin İller Bankası'nda temsil edilemediğini belirterek, ''Yerel yönetimlerin güçlendirilmesi için kalıcı ve köklü çözümler getirilmeli. Bunun için siyasi irade önemlidir'' görüşünü savundu. 
     AK Parti İstanbul Milletvekili Mehmet Sekmen, yerel yönetimlerin hak ettiği hizmeti yerine getirebilmesi için İller Bankası'nın sermayesinin artırılması gerektiğini belirterek, ''Banka ilk kez kaynaklarını belediyelere eşit dağıttı'' dedi. 
     Tasarı üzerinde kişisel görüşlerini dile getiren CHP Malatya Milletvekili Ferit Mevlüt Aslanoğlu, iller Bankası'nın kendi geçmişinden ders alması gerektiğini kaydederek, ''Bir banka hem kendini hem de belediyeleri nasıl batırır Geçmişte bu yaşandı. Bu bir ibret tablosudur'' diye konuştu. 
     İller Bankası'nın belediyeler arasında hiçbir ayırım yapmamasına karşılık Maliye Bakanlığı'nın ''öz-üvey evlat'' ayırımı yaptığını ileri süren Aslanoğlu, AK Parti'li milletvekillerinin ''hayır'' demesi üzerine, elinde belge olduğunu ve ispat edebileceğini söyledi. 
     
     ''DEVLETİ SOYANLARDAN GERİ ALMAK ZOR'' 
     Bayındırlık ve İskan Bakanı Zeki Ergezen, eleştirileri yanıtlarken, bakanlığına bağlı genel müdürlüklerin devleti 309 trilyon lira zarara uğrattığını belirterek, iller Bankası'nın bunun içindeki payının 57 trilyon lira olduğunu, bunun 28 trilyon lirasının geri alınması için sürecin başlatıldığını bildirdi. 
     Zeki Ergezen, ''Ama devleti soyduktan sonra geri almak çok zor. Çünkü soyanlar haklı çıkıyor. Ama almak için uğraşıyoruz ve bunda da çok başarılıyız. Devleti soyanların üstüne kararlı, istikrarlı ve bilinçli olarak gidiyoruz. Hem de hiçbir parti ayırımı yapmadan, partizanlık yapmadan... Çünkü hak ve alacağın partisi olmaz'' dedi. 
     Ergezen, CHP sıralarından ''devleti soyanlara cesaret veriyorsunuz'' sözleri üzerine, ''daha fazla ileriye gidersek CHP'ye de dokunur'' dedi. 
     Görüşmelerin tamamlanmasının ardından tasarı, CHP'nin de desteğiyle kabul edildi. 
     
</TEXT>
</DOC>
