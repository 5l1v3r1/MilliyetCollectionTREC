<DOC>
<DOCNO> 204217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo28.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Beşiktaş'tan ayrılmayı düşünmüyorum 
</HEADLINE>
<TEXT>

     Birinci Süper Lig'in ilk yarısını en yakın rakibine 9 puan fark atarak lider tamamlayan Beşiktaş'ın yıldız futbolcusu Sergen Yalçın, aradaki puan farkının kendilerini rehavete sokmaması gerektiğini söyledi. 
     Dün alt çenesinden ameliyat olan ve bugün de Dentistanbul Hastanesi'nde kontrolden geçen Sergen, basın mensuplarının sorularını yanıtladı. 
     Ligde yıllardır böylesine puan farkının yaşanmadığını kaydeden Sergen, ''Bu sene Beşiktaş öne çıktı. Bu fark, oturmuş ve iyi bir ekibe sahip olmamız sayesinde oluştu. Ancak 3 puanlık sistemde düşüşler olabilir. Bu nedenle çok dikkatli olmalıyız. Fark bizi rehavete sokmamalı. Daha hırslı ve daha dikkatli olmalıyız'' dedi. 
     
     ''HER TAKIMDA PROBLEMLER OLUR'' 
     Sergen, basın mensuplarının Beşiktaş'ta yaşanan sorunları hatırlatması üzerine, şunları söyledi 
     ''Her takımda bu tür sıkıntılar ve problemler yaşanır. Bunlar doğaldır. Biz takım olarak sahada çok iyi oynuyoruz. Ufak tefek sorunlar yaşansa da bunlar kesinlikle sahaya yansımıyor. Bence büyütülmemeli. İçeride olanlar orada kalmalı. Yine de ben, Beşiktaş'ın problemler yaşadığına inanmıyorum.'' 
     
     ''AYRILMAYI DÜŞÜNMÜYORUM'' 
     Yıldız futbolcu, teknik direktör Mircea Lucescu'nun, ''Sergen daha 4 yıl futbol oynar'' sözünün hatırlatılması üzerine, ''Başarılı olduğum müddetçe oynamak istiyorum. Kesinlikle Beşiktaş'tan ayrılmayı da düşünmüyorum. İnşallah uzun yıllar takımıma hizmet ederim'' diye konuştu. 
     Sezonun ilk yarısının kendisi ve takımı için çok iyi geçtiğini vurgulayan Sergen, başarısının nedenlerinin soran basın mensuplarına, ''İyi konsantre oluyorum. İyi hazırlanıyorum. Lucescu ve Sinan Engin de bana destek oluyorlar. İnşallah ben ve takım arkadaşlarım, ligin ikinci yarısında da aynı performansı gösterip şampiyonluğa ulaşırız'' diye yanıt verdi. 
     
     YENİ TRANSFER 
     Sergen, takıma golcü bir transferin düşünülmesiyle ilgili olarak da, ''Ben futbolcuyum. Buna karar verecek teknik heyet ve yönetimdir. Biz ligin en çok gol atan takımıyız. Ancak UEFA Kupası'nda başarılı olmak istiyorsak, bu transfer yararlı olabilir'' dedi. 
     Avrupa Şampiyonlar Ligi'nde çok zor bir grupta mücadele ettiklerini, buna karşın şanssız bir biçimde elendiklerini vurgulayan Sergen, ''UEFA Kupası'nda artık rakip kim olursa olsun, bizim için önemli değil. Gidebileceğimiz yere kadar gitmek istiyoruz. İnşallah final oynarız'' diye konuştu. 
     
     TARAFTARLARA ÇAĞRI 
     Taraftarların son haftalarda maçlara rağbet etmemesine de değinen Sergen, ''Özellikle son maçımızda, futbolcular olarak biz çok şaşırdık. Taraftarımızı her zaman yanımızda görmek istiyoruz. Elimizden geldiğince başarılı olmaya çalışıyoruz ancak, bu başarıları yaşarken de taraftarlarımızı yanımızda istiyoruz'' dedi. 
     Bu arada hastanede kontrolden geçen Sergen'in durumunun iyi olduğu ve ikinci yarı hazırlıklarına katılacağı bildirildi. 
     
</TEXT>
</DOC>
