<DOC>
<DOCNO> 230462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonyas01.html </URL>
<DATE> 2004/04/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Memuru stres hasta ediyor... 
</HEADLINE>
<TEXT>

     Çeşitli şikayetlerle doktora başvuran memurların üçte birinde strese bağlı mide ve bağırsak hastalıkları ile baş ağrısı ve hipertansiyon görüldüğü bildirildi. 
     Kayseri Devlet Hastanesi Dahiliye Uzmanı Dr. Ünal Polat, AA muhabirine yaptığı açıklamada, memurların çalışma koşullarına ve ortamlarına bağlı olarak çeşitli hastalıklarla mücadele ettiklerini, bunun temelinde de stresin olduğunu söyledi. 
     Özellikle polis memurları ile belediye çalışanlarında strese bağlı hastalıklara sık rastlandığına işaret eden Dr. Polat, şunları anlattı 
     ''Doktora başvuran memurların üçte birinde strese bağlı mide ve bağırsak hastalıkları ile baş ağrısı ve hipertansiyon görülmektedir. Mide rahatsızlıkları arasında, asit salgısının artmasına bağlı olarak ülser, bağırsak hastalıkları arasında da 5-6 gün süren kabızlık, gaz ve karında şişliğe neden olan bağırsak kasılması sendromuna yaygın olarak rastlanmaktadır. Öğretmenlerde uzun süre ayakta durmalarına bağlı olarak bacaklarda varis denilen damar genişlemeleri oluşmaktadır. Bunun yanında strese bağlı hipertansiyon önemli bir sağlık problemi olarak karşımıza çıkıyor. Çünkü, göz ve böbrekleri, damar yapılarını ve kalbi etkiliyor.'' Dr. Polat, nezle, grip gibi mevsimsel bulaşıcı hastalıkların memurlar ve aileleri arasında çok çabuk yayıldığına dikkati çekerek, bunun çalışılan ortamın havalandırmasının iyi olmamasından kaynaklandığını kaydetti. 
     Bayan memurların evde de çalışmak zorunda kaldıkları için strese daha çok maruz kaldıklarını dile getiren Polat, bu nedenle erkeklerin ev işlerinde eşlerine yardımcı olmalarını önerdi. Polat, strese bağlı hastalıklar için hastaları psikiyatra yönlendirdiklerini ancak, hastalarının bu yardımı toplumdaki önyargılar nedeniyle reddettiklerini anlatarak, çalışanların üzerlerindeki stresi atabilmeleri için çeşitli aktiviteler düzenlenmesinin, Valilikler bünyesinde psikolojik danışma büroları kurulmasının yararlı olacağını söyledi. 
     
</TEXT>
</DOC>
