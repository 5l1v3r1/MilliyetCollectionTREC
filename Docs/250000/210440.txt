<DOC>
<DOCNO> 210440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo26.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Semercioğlu İlk yarıda sadece Gökdeniz değil, tüm takım iyiydi 
</HEADLINE>
<TEXT>

     Trabzonspor, hafta sonunda sahasında Konyaspor ile yapacağı maçın hazırlıklarını sürdürüyor. 
     Teknik direktör Turgay Semercioğlu yönetiminde bordo-mavililer, Mehmet Ali Yılmaz Tesisleri'nde yaklaşık 1.5 saat süren bir çalışma gerçekleştirdi. 
     Tam sahada çift kale maç yapan bordo-mavililerde bordo takım, yeşil takımı 2-0 yendi. Bordo takımın gollerini Gökdeniz ve Mehmet Yılmaz kaydetti. 
     Trabzonspor'un yıldız oyuncusu Gökdeniz, 10 gün içinde 1'i Türkiye Kupası olmak üzere 3 karşılaşma yapacaklarını belirterek, ''Konyaspor, Diyarbakırspor ve Fenerbahçe ile karşılaşacağız. Zorlu bir 10 güne giriyoruz. İlk olarak ligin ilk maçı olan Konyaspor karşılaşmasını düşünüyoruz. İlk maçlar genelde zordur. İkinci yarının ilk maçını alıp yolumuza emin adımlarla devam etmek istiyoruz'' dedi. 
     Kendisinin bordo-mavili takım için elinden geleni yaptığını da belirten Gökdeniz, ''İlk yarıda takım olarak iyiydik. Tek Gökdeniz değil, takımın performansı iyiydi. Tek Gökdeniz iş yapmaz'' diye konuştu. 
     Öte yandan bordo-mavililer, yarın basına kapalı olarak yapacağı antrenmanla hazırlıklarını sürdürecek. 
     
</TEXT>
</DOC>
