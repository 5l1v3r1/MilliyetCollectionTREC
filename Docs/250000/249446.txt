<DOC>
<DOCNO> 249446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo02.html </URL>
<DATE> 2004/06/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gençlerin yeni gözdesi atletizm... 
</HEADLINE>
<TEXT>

     Türk sporcuların atletizmde elde ettiği başarıların ardından genç kuşak da bu alana yönelmeye başladı. Umut veren genç yeteneklerden Antalyalı Nazif Bozyel de, 20 kez kazandığı Türkiye şampiyonluğunun ardından Okullar Dünya Şampiyonası'nda ikincilik ve üçüncülüğü elde ederek, gelecek vaadeden bir sporcu olduğunu gösterdi. 
     12 yaşında Altınova İlköğretim Okulu'nda yapılan seçmeler sırasında beden eğitimi öğretmeni İsmail Öncü tarafından atletizm yeteneği keşfedilen Nazif Bozyel, 5 yıla 20 Türkiye şampiyonluğu sığdırdı. Şimdi 17 yaşında olan ve Antalya Karatay Lisesi'nde okuyan Bozyel, geçen yıl Türkiye'de düzenlenen Okullar Dünya Şampiyonası'nda uzun atlamada dünya ikincisi, 200 metrede de dünya üçüncüsü oldu. 
     Başarılarıyla dikkati çeken ve ENKA Spor ile anlaşarak bu kulüp bünyesinde çalışmalarını sürdüren Nazif Bozyel, bu yıl Bosna-Hersek'de düzenlenecek Balkan Yıldızlar Şampiyonası'na hazırlanıyor. Çalışmalarını 100. Yıl Spor Tesisleri'nde Yusuf Noyan Aydın gözetiminde sürdüren Bozyel, başarısında antrenörlerinin yanısıra ailesinin de büyük payı olduğunu söyledi. 
     Bozyel, A.A muhabirine yaptığı açıklamada, ''Ailem önce atletizmle ilgilenmemi istemedi. Ancak başarılı olduğumu görünce bana destek oldular. Antrenörlerim ve öğretmenlerimin de desteği beni buralara getirdi'' dedi. 
     Hedefinin daha da ilerlemek olduğunu belirten Bozyel, ''Atletizm, Süreyya Ayhan'ın başarılarından sonra Türkiye'de daha fazla tanınmaya başlandı. Süreyya Ayhan, bayanlar kategorisinde büyük başarılar elde etti. Ben de gelecekte erkekler kategorisinde aynı başarıları elde etmek istiyorum. Bunu da başaracağım'' diye konuştu. 
     
</TEXT>
</DOC>
