<DOC>
<DOCNO> 207697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun03.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Müthiş ikili'' De Niro ile Scorcese'nin anıları kitap oldu 
</HEADLINE>
<TEXT>

     Ünlü film yıldızı Robert De Niro ile film yönetmeni Martin Scorcese, ortak anılarını kitap haline getirdi. 
     İkisi de New York doğumlu olan 60 yaşındaki De Niro ile 61 yaşındaki Scorcese'nin, 30 yıldan beri süren dostluklarını ve birlikte çalıştıkları 8 büyük film sırasında paylaştıkları ortak anılarını kaleme aldıkları kitabın gelecek yıl piyasaya sürüleceği belirtildi. 
     İlk kez 1973 yılında birlikte çalıştıkları 1973 yapımı Kötü Sokaklar Mean Streets filmiyle dostlukları başlayan De Niro ile Scorcese, daha sonra 30 yıllık mesleki kariyerleri boyunca 1976'da Taksi Şoförü Taxi Driver , 1980'de Raging Bull Öfkeli Boğa , 1990'da İyi Dostlar Goodfellas ve 1991'de Korku Burnu Cape Fear adlı filmlerde biraraya gelerek dostluklarını pekiştirdiler. 
     Ünlü yönetmen Scorcese, De Niro ile dostluklarının her ortak çalışmanın ardından daha da artarak geliştiğini belirterek, ''İkimiz de aynı New York çevresinden geldik, ancak farklı sokaklarda dirsek çürüttük. Biz, birbirimizin cümlelerini tamamlayabilecek ve söylenmeyen şeyleri anlayabilecek kadar yakınız. Bu bir mesleki evlilik gibi ve evlatlarımız da birlikte yaptığımız filmler'' dedi. 
     De Niro, Scorcese ile birlikte çalıştıkları Öfkeli Boğa filmiyle bir kez En İyi Oyuncu Oscarı'nı kazanmış, ayrıca Taksi Şoförü ve Korku Burnu adlı filmlerle de iki kez En İyi Oyuncu Oscarı'na aday gösterilmişti. 
     The Crow Publishing Group and Random House Inc. yayıncılık şirketinin yan kuruluşu Harmony Books'un yayıncısı Shaye Areheart, De Niro ile Scorcese'nin ortak çalışması sonucu meydana gelen eserin 2005 yılında piyasaya sürüleceğini kaydetti. Areheart, kitabın şimdiden İngiltere, Hollanda, İsrail ve Almanya'daki yayıncılara satıldığını duyurdu. 
     
</TEXT>
</DOC>
