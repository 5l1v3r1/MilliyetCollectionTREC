<DOC>
<DOCNO> 201975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun03.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de oy verme işlemi başladı... 
</HEADLINE>
<TEXT>

     KKTC'de Cumhuriyet Meclisi'nin yeni üyelerinin belirleneceği milletvekili seçimleri için oy verme işlemi saat 08.00'de başladı. 
     Kıbrıs Türk halkı, Türkiye'nin yanı sıra, Rum kesimi, Yunanistan, AB ve ABD tarafından da dikkatle takip edilen ve pek çok kesim tarafından "kader seçimi" olarak nitelendirilen seçimler için bugün sandıklara gidecek. Kıbrıslılar oylarını bugün saat 18.00'e kadar kullanabilecekler. 
     Oylarını kullanacaklar arasında devletin üst kademesi ile siyasi parti liderleri de bulunuyor. KKTC Cumhurbaşkanı Rauf Denktaş oyunu saat 09.30-10.00 arasında Lefkoşa Mahkemeler Binası'nda 122 no'lu sandıkta kullanacak. İktidarın büyük ortağı Ulusal Birlik Partisi UBP lideri Başbakan Derviş Eroğlu Gazimagusa, koalisyonun küçük ortağı Demokrat Parti DP Genel Başkanı Serdar Denktaş Lefkoşa, Cumhuriyetçi Türk Partisi CTP lideri Mehmet Ali Talat da Girne'de oy kullanacaklar. 
     Kayıtlı 141 bin 832 seçmen, ülke genelinde kurulacak toplam 554 sandıkta yeni milletvekillerini belirleyecek. Sandıklarda ve ilçe seçim kurullarında yaklaşık 1850 kişi görev yapacak.Seçimlerin ilk sonuçlarının bu akşam 23.00 sıralarında belirlenmesi bekleniyor. 
     
     OYLAR NASIL KULLANILACAK 

     Seçim ve Halkoylaması Yasası uyarınca, seçmenin sandık başında mühür, mühür tercih ve karma oy olmak üzere 3 ayrı yöntemle oyunu kullanma olanağı var. 
     Sadece mühür vurulması durumunda başka herhangi bir işleme gerek yok. 
     Hem mühür, hem tercih halinde ise tercihlerin mühür vurulan partinin listesinden yapılması zorunlu. Tercihler de o ilçenin çıkaracağı milletvekili sayısının yarısı kadar olmak zorunda. 
     Seçim ve Halkoylaması Yasası uyarınca seçmen, o ilçenin çıkaracağı milletvekili sayısının yarısı kadar tercih yapabiliyor. Milletvekili sayısının yarısı belirlenirken de kesirler dikkate alınmıyor. 
     İlçelerin çıkaracağı milletvekili sayısı ile buna bağlı olarak yapılabilecek tercih sayısı şöyle 
     16 milletvekili çıkaracak olan Lefkoşa'da tercih sayısı 8. 
     13 milletvekili çıkaracak Mağusa'da seçmen 6 tercih yapabilecek. 
     9 milletvekili çıkaracak Girne'de tercih sayısı 4. 
     7 milletvekili çıkaracak Güzelyurt'ta seçmen 3 tercih yapabilecek. 
     5 milletvekili çıkaracak İskele'de ise tercih sayısı 2. 
     Sandık başındaki seçmen için üçüncü yöntem ise karma oy. 
     KKTC seçim sistemi uyarınca seçmen, farklı parti listelerinden ve bağımsız adaylar arasından tercih yaparak karma oy da kullanabiliyor. Ancak bu karma oyun geçerli olması için herhangi bir partiye mühür vurulmaması gerekiyor. 
     Karma oy kullanan seçmen, o ilçenin çıkaracağı milletvekili sayısının en az yarısı kadar adaya tercih yapmak zorunda. Bu rakamın altında kalan oylar geçersiz sayılıyor. 
     Bu durumda karma oy kullanan seçmen Lefkoşa'da en az 8, en fazla 16 Mağusa'da en az 6, en fazla 13 Girne'de en az 4, en fazla 9 Güzelyurt'ta en az 3, en fazla 7 ve İskele'de de en az 2, en fazla 5 tercih yapmak zorunda. 
     
     PARTİLERİN OYLARI NASIL HESAPLANIYOR 

     Bir partiye vurulan mühür, o partiye bölge milletvekili sayısı kadar oy getiriyor. Mühüre ek olarak aynı partiden yapılan tercihler ise sadece parti içi avantaj sağlıyor, ilgili partiye diğer partilere göre ek veya daha az avantaj sağlamıyor. 
     Karma oydan bir partiye gelen oy sayısı, adaylara verilen tercih sayısı kadar. 
     Örneğin, 16 milletvekili çıkaracak Lefkoşa'da X partiye vurulan mühür, o partinin hanesine 16 oy olarak yazılıyor. Aynı partiye karma oydan gelen 3 tercih de 3 oy olarak kaydediliyor. 
     Yüzde 5 baraj bulunan KKTC'de, partilerin aldıkları oy sayısı bu yöntemle belirlendikten sonra, aldıkları oy oranına göre çıkaracakları milletvekili sayısı belirlenecek. 
     
</TEXT>
</DOC>
