<DOC>
<DOCNO> 249045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo11.html </URL>
<DATE> 2004/06/18/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Beşiktaş'ta son transfer Berkant Göktan 
</HEADLINE>
<TEXT>

     Transferi büyük hızla sürdüren Beşiktaş, son olarak Galatasaraylı Berkant Göktan ile 2 yıllık sözleşme imzaladı. 
     Akaretler'deki kulüp binasında gerçekleştirilen ve Futbol Şube Sorumlusu Kıvanç Oktay'ın da hazır bulunduğu törende Berkant, kendisini 2 yıllığına siyah-beyazlı renklere bağlayan sözleşmeye imza attı. 
     İmza töreninde konuşan Kıvanç Oktay, Teknik Direktör Del Bosque'nin Berkant'ı tanıdığını belirterek, ''Berkant'ı, Del Bosque kasetten izlemeden, kendisini tanıyarak transfer ettik. Berkant için Del Bosque'ye kasetlerini gönderelim dediğimizde, kendisi 'Gerek yok, Berkant'ı tanıyorum' diye görüş belirtti. Kendisiyle 2 yıllık sözleşme yaptık. Ama eminim ki daha sonra Berkant ile yine anlaşacağız'' dedi. 
     Berkant'ın transferini geçen hafta Del Bosque ile yaptıkları görüşme sonrası gerçekleştirdiklerini vurgulayan Oktay, bu futbolcunun takıma çok faydalı olacağını ve Del Bosque'nin sistemine uygun bir oyuncu olduğunu dile getirdi. 
     Kıvanç Oktay, yönetime gelmeden önce seçim çalışmaları sırasında transferlerle ilgili planlarını yaptıklarını dile getirerek, şöyle konuştu 
     ''Seçim sloganımız da 'Biz hazırız' şeklindeydi. Biz bir transferi istediğimizde yaparız. Şu anda ihtiyacımız olan oyuncuları alıyoruz. Bunları yaparken daha önceki yöneticilik dönemimizdeki deneyimlerimizi de kullanıyoruz. Zaten yönetimden kısa bir süre önce ayrılmıştık.'' Oktay, Beşiktaş'ın eski futbolcularından Ahmet Dursun'un geri dönmek için menajeri aracılığıyla haberler gönderdiğini ifade ederek, Ahmet'in şimdiki kulübüyle bir sözleşmesinin bulunduğunu ve şu aşamada bu futbolcunun transferinin söz konusu olmadığını söyledi. 
     
     BERKANT ''ÇOCUKLUĞUMUN TAKIMINA GELDİM'' 
     Siyah-beyazlı takımın yeni oyuncularından Berkant ise çocukluğunun takımına geldiğini ifade ederek, ''Beşiktaş büyük bir kulüp. Her zaman bu takımda oynamak istedim. Çocukluğumda Beşiktaşlıydım. Teklif geldiğinde hiç düşünmeden öneriyi kabul ettim. Gelecek sezon iyi mücadele edersek ve teknik direktörümüzün isteklerini yerine getirirsek başarılı oluruz'' şeklinde konuştu. Berkant, bir basın mensubunun, ''Fatih Terim Milan'ı çalıştırırken seni çok istedi. Ancak Terim Galatasaray'dayken sen çok fazla forma şansı bulamadın. Beşiktaş'ta başarılı olacağını düşünüyor musun'' sorusunu, ''Başarılı olmak için Beşiktaş'a geldim'' diye yanıtladı. 
     
     DEL BOSQUE, YARIN İSTANBUL'DA 
     Bu arada Beşiktaş'ın yeni teknik direktörü Vicente Del Bosque'nin ve yardımcılarının aileleriyle birlikte yarın akşam saatlerinde İstanbul'a geleceği öğrenildi. 
     Beşiktaş, yeni sezonu da 21 Haziran Pazartesi günü Ümraniye Nevzat Demir Tesisleri'nde açacak. Sabah saatlerinde futbolcular birbirleriyle tanışacak ve akşam da yeni sezon için ilk antrenmanı yapacak. 
     
</TEXT>
</DOC>
