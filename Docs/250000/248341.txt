<DOC>
<DOCNO> 248341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun09.html </URL>
<DATE> 2004/06/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
8 milyon dolar kaybettiler... ABD Mahkemesi, Uzanlar'ı haksız buldu... 
</HEADLINE>
<TEXT>

     ABD'de temyiz mahkemesi, New York kentinde ''Trump Dünya Kulesi'' adlı binadan 4 apartman dairesi almak için 8 milyon dolar kapora yatıran, ancak 11 Eylül terörist saldırılarının ardından daireleri almaktan vazgeçen Cem ve Hakan Uzan kardeşlerin paralarını almak için yaptıkları başvuruyu haksız buldu. 
     Mahkemenin oybirliğiyle aldığı kararla, Cem ve Hakan Uzan kardeşler, 4 apartman dairesinin yüzde 25'inin karşılığı olan 8 milyon doları kaybetmiş oldular. 
     New York'un Manhattan kentindeki dairelerin sahibi olan şirketin yöneticisi Donald Trump, alınan karardan mutluluk duyduklarını belirtti. Trump ''Bu gerçek bir zafer. Mahkeme kararı, imzalanan kontratın kutsallığını onayladı'' diye konuştu. 
     Uzan kardeşler, 1999 yılında imzaladıkları kontratla binanın 89'ncu katındaki 2 daire ile 90'ıncı katındaki Birleşmiş Milletler binasını karşıdan gören iki daire için 32 milyon dolar ödemeyi kabul etmişlerdi. Uzan kardeşler, Dünya Ticaret Merkezi'ne düzenlenen saldırıların ardından binayı almak konusundaki fikirlerini, ''binanın terörist saldırıların hedefi olabileceği'' gerekçesiyle değiştirdiklerini avukatları aracılığıyla Trump'a bildirmişler ve ödedikleri kapora bedelinin iadesini istemişlerdi. 
     
</TEXT>
</DOC>
