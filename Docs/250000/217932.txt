<DOC>
<DOCNO> 217932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun03.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin 2003 İnsan Hakları Ülke raporunda Türkiye... 
</HEADLINE>
<TEXT>

     ABD Dışişleri Bakanlığı'nın 2003 yılı insan hakları raporunda, Türkiye'de insan hakları alanında önemli gelişme kaydedildiği, ancak birçok ''ciddi problemin'' devam ettiği ileri sürüldü. 
     ABD Dışişleri Bakanlığı'nın 2003 yılında insan hakları ülke raporunun Türkiye bölümünde, Adalet ve Kalkınma Partisi'nin AKP özgür ve adil seçimlerde mecliste çoğunluğu elde ettiği ve tek parti hükümeti kurduğu belirtildi. Raporda ordunun, devletin anayasal koruyucusu olduğu inancıyla hükümetin politika ve eylemleri üzerinde dolaylı etkisi bulunduğu da savunuldu. 
     Raporda, anayasanın bağımsız bir yargı öngördüğü ve mahkemelerin bağımsız hareket ettiği, ancak yargının bazen dış etkilere maruz kaldığı ileri sürüldü. 
     Hükümetin, Kasım 2002'de olağanüstü hal uygulamasını kaldırmasına karşılık, güneydoğu bölgesinde yoğun bir güvenlik gücü bulundurduğu, bazı güvenlik gücü yetkililerinin ciddi insan hakları ihlallerinde bulunduğu da raporda savunuldu. 
     Türkiye'nin yaklaşık 67.8 milyon nüfuslu bir ülke olarak piyasa ekonomisine sahip olduğu, sanayi ve hizmet sektörlerinin ekonomiyi yürüttüğü, ancak tarımın da önemini sürdürdüğü belirtilen raporda, 2003'te ekonominin yüzde 5 büyüdüğü ve enflasyonun yüzde 20 civarına düştüğü kaydedilirken, işsizlik oranının yüzde 10'un üzerinde yer aldığı, özellikle kamu sektöründe maaşların enflasyona yetişemediği ileri sürüldü. 
     Raporda, ''hükümet genel olarak vatandaşlarının insan haklarına saygı gösterdi, bir dizi alanda iyileşme olmasına karşın, ciddi problemler devam etti'' denildi. Güvenlik güçlerince, işkence, dayak ve diğer insan hakları ihlallerinin devam ettiği de raporda iddia edildi. İşkence suçu işleyen güvenlik güçlerine karşı cezaların çok az olduğu, hapishane koşullarının ise zayıf bulunduğu savunuldu. 
     
     İFADE VE BASIN ÖZGÜRLÜĞÜ 

     Raporda, ifade ve basın özgürlüğünü kısıtlamaya yönelik girişimlerin 2003'te de sürdüğü belirtildi. Bunun dışında hükümetin, Halkın Demokrasi Partisi HADEP'i kapattığı, Demokratik Halk Partisi DEHAP'ı ise kapatmaya çalıştığı belirtildi. 
     Kadınlara karşı şiddetin ciddi bir problem olmayı sürdürdüğü, kadınlara yönelik ayrımcılığın devam ettiği, çocuk işçi çalıştırmanın yaygın olduğu, insan ve özellikle kadın kaçakçılığının problem olarak kaldığı savunuldu. 
     TBMM'nin, ocak ve temmuzda, insan haklarıyla ilgili birçok reformu kabul ettiği belirtilen raporda, bu reformların, hükümetin demokratikleşme hedefi ve AB üyeliği kriterleri çerçevesinde yapıldığı kaydedildi. Bu reformlar, işkence, dini özgürlükler, ifade özgürlüğü, hükümette ordunun rolü, örgüt kurma özgürlüğü, işkence davalarında hapis cezalarının ertelenmesinin önlenmesi, bütün tutuklulara avukat sağlanması, medyada Kürtçe ve diğer Türkçe olmayan dillerde yayın imkanına izin verilmesi ve Milli Güvenlik Kurulu'nun başında bir sivilin bulunması olarak özetlendi. Ancak raporda, bu reformların, 2003 sonu itibariyle yerine getirilmemiş olduğu ve 2002'de kabul edilen bazı reformların halen uygulamaya geçirilmediği de ileri sürüldü. 
     ABD'nin 2003 yılı insan hakları raporunun Türkiye bölümünde, Türkiye'deki insan hakları reformlarına değinilirken, bu alandaki ihlallere de yer verildi. 
     Raporda, Türkiye'de 2003'de İçişleri Bakanlığı'na göre, polisin gözaltında 3 kişinin öldüğü, bunlardan 2'sinin kalp krizi geçirdiği, birinin de intihar ettiği belirtildi. 
     ABD raporunda, ''solcular ve Kürt hakları eylemcilerinin'', işkence gördüğü de ileri sürüldü. İnsan Hakları Vakfı'nın değerlendirmesine göre, Türkiye'de 920 kişinin işkence gördüğü başvurusunda bulunduğu belirtilen raporda, işkence görenlerin büyük kısmının, korktuğu için bunu rapor etmekten kaçındığı da iddia edildi. 
     Güneydoğu'da, terör örgütü PKK KADEK KHK'ya karşı 60 bin korucunun halen tutulduğu belirtilirken, bu kişiler arasında, uyuşturucu kaçakçılığı, tecavüz, yolsuzluk, hırsızlık ve insan hakları ihlallerinin çok olduğu ve jandarmanın korucuları yargıdan koruduğu savunuldu. 
     Türkiye'de hapishane koşullarının kötü olduğu, gözaltındaki çocukların dövülmesi, kadınlara tecavüz gibi olaylarla karşılaşıldığı savunuldu. 
     
     MEDYA 

     Türkiye'de medyanın önemli bölümünün, farklı iş kollarıyla da ilgilenen büyük holding şirketleri tarafından idare edildiği belirtilen raporda, Radyo Televizyon Üst Kurulu'nun RTÜK kanunlara aykırı yayınları denetlediği anlatıldı. 
     Raporda, gazetecilere çeşitli ifade özgürlüğü kısıtlamaları getirildiği de ileri sürülürken, 2003 Temmuz'unda Genç Parti lideri Cem Uzan'ın beş televizyon kanalının RTÜK tarafından, kişisel iş çıkarlarını savunma amaçlı yayınlar yaptığı için 30 gün kapatıldığı belirtildi. 
     Hükümetin, Kürtçe dilinin kullanımına karşı toleransını artırdığı, ancak 2003 sonu itibariyle Kürtçe yayınların başlamadığı, dil kursu açılması izni verilmediği savunuldu. Nevruz kutlamaları sırasında geçmiş yıllara göre 2003'te daha az olay yaşandığı, ancak bazı yerlerde polisin, kutlamalara katılanları tutukladığı ve Nevruz'un Kürtçe yazılışının yasaklandığı ileri sürüldü. 
     
     DİNİ İFADE ÖZGÜRLÜĞÜ 

     Raporda hükümetin, Müslümanlar ve diğer dini gruplara devlet kurumları ve üniversitelerde dini ifade özgürlüğünü kısıtlayıcı uygulamalarda bulunduğu, ''İslamcı fundamentalist'' olarak tanımlanan bazı kişilerin, ordudan atıldığı belirtildi. Ankara'da bir hakimin, Kasım'da başörtülü olduğu gerekçesiyle bir kadını mahkeme salonundan çıkardığı, başörtülü öğrencilerin sınıflara girmesine izin verilmediği belirtilirken, Cumhurbaşkanı Ahmet Necdet Sezer'in, başörtülü bakan eşlerini, Cumhuriyet Bayramı resepsiyonuna davet etmediği anlatıldı. 
     ABD raporunda, Fethullah Gülen'in, Cumhuriyet'in karakteristiklerini değiştirme çabası suçlamasıyla yargılandığı ve cezasının 5 yıl süreyle ertelendiğine de yer verildi. 
     Raporda, İstanbul'daki Rum Ortodoks Patrikliği'nin çabalarına rağmen, Heybeliada ruhban okulunun açılmadığı belirtildi. Raporda, birçok İslamcı gazetenin, anti-semitik yayınlar yaptığı da savunuldu. 
     Parlamentoda kadın milletvekili sayısının 24 olduğu, sadece bir kadın bakan bulunduğu ve valilik görevini yürüten hiçbir kadın olmadığı raporda belirtildi. Kadınlara yönelik şiddete raporda geniş yer ayrılırken, Bilgi Üniversitesi'nin yapmış olduğu, dayak yiyen kadınlara ilişkin araştırmadan bahsedildi. Raporda, üniversite araştırmasına göre kadınların yüzde 31.5'inin kocaları tarafından dövüldüğü, yüzde 21.5'inin evlenmeden önce babaları tarafından dövüldüğü ve yüzde 41'inin görücü usulüyle evlendiğine yer verildi. 
     Raporda, namus cinayetlerinin özellikle kırsal alanlarda yaygın olduğu ve bu tür suçlara yüksek cezalar verilmediği belirtildi. 
     
</TEXT>
</DOC>
