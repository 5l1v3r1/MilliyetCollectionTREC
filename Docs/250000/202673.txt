<DOC>
<DOCNO> 202673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun01.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Gelecek seçimde yenilgiye uğrayabilirim 
</HEADLINE>
<TEXT>

     ABD Başkanı George W. Bush, gelecek yıl yapılacak başkanlık seçimlerinde yenilgiye uğrayabileceğini, ama halkın kendisini desteklemeye devam edeceğini umduğunu söyledi. 
     Bush, ABC televizyonunda yayınlanan ''Gözdezaman'' Primetime programında yaptığı açıklamada, ''Demokraside herkes yenilebilirdir. Ve bu demokrasinin en büyük özelliğidir'' dedi. 
     Halkın kendisini desteklemeye devam etmesi durumunda halka hizmet etmekten onur duyacağını söyleyen Bush, ''Eğer desteklemezlerse Crawford'a, Teksas'a geri dönerim'' diye konuştu. 
     Bush, başkanlığı tekrar kazanması durumunda aynı ekiple mi devam edeceği konusunda ise Başkan Yardımcısı Dick Cheney'in göreve devam edeceğini belirtti, ancak kabine üyeleri konusunda herhangi bir söz vermedi. 
     Bush, ''Herkesin görevinin 4 yıl için olduğunu anlaması gerektiğini söylüyorum ve eğer kazanacak kadar şanslı olursam, bu görevlere kimin geleceğini seçerim'' dedi. 
     ABD Başkanı Bush, devrik Irak Devlet Başkanı Saddam Hüseyin'i yakaladıktan sonra, terör örgütü El Kaide'nin lideri Usame Bin Ladin'i de sonunda ''ölü ya da diri ele geçireceklerini'' söyledi. 
     Bush, aynı programda yaptığı açıklamada, ''Onun da izini sürüyoruz'' dedi, ancak bir soru üzerine, Afganistan'daki koalisyon kuvvetlerinin Bin Ladin'i yakalamaya yakın olup olmadıklarını bilmediğini belirtti. 
     Bush, yanıtına açıklık getirirken, Saddam'ı yakalamadan 1 gün önce de aynı soruyu sorsalar, onun hakkında da aynı yanıtı vermiş olacağını belirterek, ''Böyle birini yakalayıncaya kadar onu yakalamaya ne kadar yakın olup olmadığını bilemeyeceğinizi düşünüyorum'' dedi. 
     Saddam'ın büyük bir ülkenin bir çukurunda yakalandığını belirten Bush, ''Ve bin Ladin de kaçak. Tüm söyleyebileceğim, bugünlerde hiçbir geçit törenine başkanlık etmiyor. Ve muhtemelen herhangi bir yerde bir çukurda adaletten saklanıyor. Onu yakalayacağız'' dedi. ''Ölü mü yoksa diri mi'' diye sorulan Bush, ''Ölü ya da diri'' yanıtını verdi. 
     
</TEXT>
</DOC>
