<DOC>
<DOCNO> 240283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonsiy06.html </URL>
<DATE> 2004/05/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan'dan Türkiye Barolar Birliği Başkanı'nın sözlerine tepki 
</HEADLINE>
<TEXT>

     Başbakan Recep Tayyip Erdoğan, Türkiye Barolar Birliği Başkanı Özdemir Özok'un açıklamasını ''çok çirkin'' bulduğunu ve ''yakıştıramadığını'' belirterek, ''Türkiye'de hukukun gereğini savunması gereken bir insanın kalkıp böyle bir açıklama yapmasını hiçbir özgürlük, hak-hukukla bağdaştırabilmek mümkün değil'' dedi. 
     Başbakan Erdoğan, SSK'nın başlattığı ''e-bildirge'' projesinin tanıtımı için Swissotel'de düzenlenen toplantıya katıldı. 
     Toplantıda gazetecilerin sorularını yanıtlayan Erdoğan, bir gazetecinin, ''Türkiye Barolar Birliği Başkanı, İmam hatipte okumuş bir insanın Türkiye'de başbakan olmasını hiçbir şekilde içime sindiremem dedi. Bu açıklamayı nasıl değerlendiriyorsunuz '' şeklindeki sorusu üzerine, bugünkü gazetelerde haberi okuduğunu belirtti. 
     Bu açıklamayı, ''değerlendirmeye bile tabi tutmayacak kadar basit gördüğünü'' belirten Başbakan Erdoğan, şunları söyledi 
     ''Herşeyden önce eğitimde, hak ve özgürlüklerin savunucusu olmayı gerektiren bir konuda, demokraside, seçme ve seçilme hakkının ne olduğunu en iyi şekilde bilmesi gereken bir baro mensubumuz... Bir defa Türkiye'de bütün bu haklarını tamamlamış, ondan sonra da gerekli eğitimi almış, siyasette ise beyefendinin görmediği derecede siyasi mücadelenin içerisinde taa gençlik kollarından itibaren gelmiş ve bu konularda belediye başkanlığını... -artık onu İstanbul halkı bilir, Türkiye'de de, son seçimlerde başında olduğu parti yüzde 42 oy almış olan bir siyasi partinin genel başkanı, bu ülkede Başbakan... 
     Türkiye'de hukukun gereğini savunması gereken bir insanın kalkıp böyle bir açıklama yapmasını hiçbir özgürlük, hak-hukukla bağdaştırabilmek mümkün değil. Böyle bir açıklama yapmış olması çok çirkin. Bunu doğrusu yakıştıramadım.'' 
     
     ROMANYA BAŞBAKANI İLE FUTBOL MAÇI 
     Başbakan Recep Tayyip Erdoğan, ''Sağ omuzunun çıktığı ve bu nedenle 21 Mayıs'ta Romanya Başbakanı ile yapacakları maçın iptal olduğu'' şeklindeki haberi hatırlatan gazeteciye de, ''Nereden çıktı bu haber. Bu tamamen yalan bir haber. Böyle birşey söz konusu değil. Nerede çıkmış, nasıl çıkmış. Bu geçmişte olan bir olay, ameliyatını oldum. 4 yıl geçti herhangi birşey yok, gayet iyiyim. Yalan yanlış haberlere uymayın'' yanıtını verdi. 
     Erdoğan, Romanya Başbakanı ile herhangi bir maç kararı almadıklarını, bunun Başbakan'ın Türkiye ziyareti sırasında kendi aralarında latife olarak söylenen bir söz olduğunu bildirdi. 
     
</TEXT>
</DOC>
