<DOC>
<DOCNO> 238635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo41.html </URL>
<DATE> 2004/05/09/ </DATE>
<TIME> 23.02 </TIME>
<AUTHOR>  </AUTHOR>
<HEADLINE>
Tuncay Şanlı "Bütün senenin emeğinin karşılığını aldık" 
</HEADLINE>
<TEXT>

     Fenerbahçeli futbolcu ve yöneticiler, Denizli Atatürk Stadı'nda şampiyonluk sevincini doyasıya yaşadı.lar Maçtan sonra şampiyonluk turu atan sarı-lacivertli futbolcular, özellikle Anneler Günü'nde şampiyon olmanın sevincini yaşadıklarını belirttiler. 
     Denizli'deki karşılaşmada iki gol kaydeden Tuncay Şanlı, ''Bütün senenin emeğinin karşılığını aldık. Hocamızla, yönetimle, taraftarla buna inanmıştık. Özellikle Anneler Günü'nde böyle bir sevinci yaşamak bambaşka'' dedi. 
     Kaptan Ümit Özat da çok mutlu olduğunu belirterek, ''Tüm annelerin Anneler Günü'nü kutluyorum, Allah onları başımızdan eksik etmesin. Zaman zaman kötü maçlarımız oldu, ama hak ettiğimiz şampiyonluğu kazandık'' diye konuştu. 
     
     YÖNETİCİLERİN GÖRÜŞLERİ 
     Fenerbahçe Kulübü İkinci Başkanı Nihat Özdemir ''Benim Trabzonspor-Galatasaray maçıyla ilgili ne yazılı ne de görsel basına bir beyanatım olmadı. Bizim hedefimiz önümüzdeki maçları alıp şampiyon olmaktı. Bugün Trabzon'dan gelen bu haber, bizim şampiyonluğumuzu 1 hafta erken ilan etmemizi sağladı'' şeklinde açıklama yaptı. 
     Fenerbahçe Yönetim Kurulu Üyesi Hakan Bilal Kutlualp de ''Nikahı Denizli'de kıydık'' diyerek, şunları kaydetti 
     ''Biz son iki maçı kazanmak için takımda gerekli motivasyonu sağlamıştık. Son haftaya kalabileceğini de hesaplıyorduk, ancak Trabzon'dan gelen haberle nikahı Denizli'de kıydık. Bu taraftar her şeye layık. Şampiyonlukta tüm futbolcuların katkısı büyük. Van Hoojdonk da bunlar arasında öne çıkan isimlerden oldu.'' 
     
</TEXT>
</DOC>
