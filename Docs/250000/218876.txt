<DOC>
<DOCNO> 218876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/spor/ydilmen.html </URL>
<DATE> 2004/03/01/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kontrol 
</HEADLINE>
<TEXT>

   
   Pozisyonu az, sadece duran topların önemli olduğu, hani eski derbilerdeki gibi sakin, panik yapmayan, girdiği nadir pozisyonları değerlendiren tarafın kazanacağı bir maçtı. 
   Galatasaray takımı kötü sezon geçirebilir ancak dün Fatih Terim bana göre maçı kaybetmesine rağmen Christoph Daum'a göre taktiksel açıdan daha iyi hazırlanmıştı. Fenerbahçe'nin oyun yapısına göre bir kadro ve oyun düzeni ile çıkmıştı. Fenerbahçe yine klasik 4-4-2 oynadı. Hedef Tuncay ve Mehmet'i kenarlardan devreye sokup Nobre ile gol bulmaktı. Burada bir sıkıntı doğdu. Galatasaray bunu iyi düşünmüştü. Futbolda dönen toplar çok önemlidir. Bu hesabı Fatih Terim yapmış, ancak Daum yapmamıştı. O da şuydu. Galatasaray, Fenerbahçe'nin orta sahasında Aurelio ve Ümit Özat'a karşılık diğer orta saha Tuncay ve Mehmet çizgide kaldığı için , göbeği Batista, Ayhan, Necati, Volkan ve iki kenar oyuncusu Prates ve Ergün ile altıladı ve bir bakıma 4'e 2, 4'e 1 üstünlük kurdu. Ve ayağa iyi pas yaparak önce muhtemel Fenerbahçe temposunu düşürdü ve taraftarın da desteğini azalttı. 
   80. dakikadan sonra işte Galatasaray'ın yeni yapılanması deniyor ya, bunun handikapları yaşandı. Çünkü tecrübe ortaya çıktı. Orta sahada hakim olmalarına rağmen psikolojik olarak geriye yaslandıkları için Fenerbahçe'nin oyunda ağırlığı hissedildi. Tabii bu arada Luciano da topla orta sahaya çıkmaya başladı. Mehmet Yozgatlı'nın golünün dışında atılan iki gol duran toplardan geldi. Bir kaç cılız pozisyon da duran toplardan geldi. Oyuncular uykusuzluğa dayansa on gün berabere bitecek gibi gözüken bir maç ani Galatasaray atağında kaptırılan topla Burada bana göre faul var. İsmet Arzuman pozisyona uzak kaldı Fenerbahçe atağına dönüştü ve galibiyet golü geldi. Beşiktaş'ın iki saat önce maçı kaybetmesinin Fenerbahçeli oyuncuları gerdiği ortadaydı. Herşeye rağmen Fenerbahçe takımı uzun haftalardır sürdürdüğü mücadele ve maçtan kopmama özelliğiyle istikrarını koruyor. 
   
      
   
</TEXT>
</DOC>
