<DOC>
<DOCNO> 236477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonsiy06.html </URL>
<DATE> 2004/05/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Rektörler yarın Ankara'da olağanüstü toplanacak 
</HEADLINE>
<TEXT>

     Rektörler Komitesi, Milli Eğitim Bakanlığı'nın MEB Başbakanlığa sunduğu Yükseköğretim Yasa Taslağı'nı değerlendirmek üzere yarın Ankara'da olağanüstü toplanacak. 
     YÖK binasında bir araya gelecek rektörlerin, özellikle meslek ve genel lise mezunlarına üniversiteye girişte eşit katsayı uygulanmasına yönelik çalışmaları değerlendireceği öğrenildi. 
     Rektörler, dün de konuya ilişkin kaygılarını iletmek üzere Başbakan Recep Tayyip Erdoğan ile görüştü. 
     Üniversitelerarası Kurul ÜAK Başkanı Prof. Dr. Ayhan Alkış ve 7 rektörden oluşan heyet, Milli Eğitim Bakanı Hüseyin Çelik'in de yer aldığı görüşmede, yaklaşık 4 saat kaygı ve önerilerini dile getirdi. 
     Görüşmede, rektörlerin, üniversitelerin demokratik ve uzun ömürlü bir yükseköğretim yasası talebini ve kadro, bütçe gibi sorunlarını gündeme getirdikleri öğrenildi. Rektörler, taslak üzerinde ''daha fazla çalışılması gerektiğini'' dile getirdi. 
     Rektörler, yarın toplanacak komitenin sürece ilişkin ''birtakım şeylere ışık tutabileceğine'' inanıyor. 
     Komitenin, yarın bir bildiri yayımlaması bekleniyor. 
     
     TASLAK, REKTÖRLERE VERİLMEDİ 
     Görüşmede, rektörlerin, MEB'in Başbakanlığa sunduğu taslağı talep ettikleri ancak taslağın, ''Kanunlar ve Kararlar Genel Müdürlüğü'nde redakte edildiği'' gerekçesiyle kendilerine verilmediği öğrenildi. 
     Rektörlerin, görüşmede Üniversitelerarası Kurul'ca daha önce hazırlanan Yükseköğretim Yasa Taslağı'nı tekrar Başbakan Erdoğan'a sunduğu belirtildi. 
     
</TEXT>
</DOC>
