<DOC>
<DOCNO> 216843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/ekonomi/eko01.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Coca-Cola CEO avında 
</HEADLINE>
<TEXT>

   Dünyanın en tanınan markalarından Coca - Cola'nın yeni CEO'sunu beyin avcıları bulacak 
      EKONOMİ SERVİSİ 
   
   Coca - Cola Yönetim Kurulu, yılsonunda görevden ayrılacağını açıklayan CEO Douglas Daft'ın yerini alacak ismi bulmak için daha önceki yıllardaki uygulamalarının aksine beyin avcılarıyla anlaştı. 
   Analistler, şirket dışı aday arayışını büyük bir değişim ihtiyacının göstergesi olarak görüyor. Çalkantılı bir yıl geçiren Coca - Cola çok sayıda işten çıkarma, federal soruşturma yaşamış ve satışlarını artırmada başarılı olamamıştı. Dünyanın en tanınan markasına sahip olan firma beş yıldan uzun süredir performansını artıramıyordu. Henssler Equity Fund'dan Ted Parish kan değişikliğinin şirket için iyi olacağını belirterek, "Uzun bir süredir bildiğimiz eski Cola olarak kaldılar. Biraz silkelenip, gazın kaçıp kaçmadığını kontrol etmeleri gerekiyor" dedi. 
   
   Yeni yetenek arıyor 
   Daft'ın yerine getirilme ihtimali en yüksek şirket içi aday ise Steven Heyer olarak gösteriliyor. 2001 yılında Coca - Cola bünyesine katılan Heyer firmanın üst düzey yöneticileri arasında bulunuyor. Ancak, şirket dışı adayları değerlendirmek için beyin avcılarıyla anlaşılmış olunmasının Heyer'in şansı konusunda şüphe uyandırdı. Heyer'in ismi yönetim kurulu üyelerini de ikiye böldü. Heyer'i CEO koltuğuna yakıştıramayanlar, 'vizyon sahibi bir lider olmadığı' eleştirisini getiriyor. Heyer'in Coca - Cola'ya yıllarını vermiş Kuzey Amerika Başkanı Jeff Dunn'ı kovmuş olması da yönetim kurulunun bazı üyelerinin kendisine soğuk bakmasına neden oluyor. 
   Yönetim kurulu üyesi James Williams, Heyer'in öne çıkan bir aday olduğunu ancak şirket dışı adayları da değerlendirmek istediklerini belirterek, "Dünya çapında bir şirket olduğumuzu düşünüyoruz ve dünya çapında bir yeteneği hak ediyoruz. Dışarıda kimler var ona da bakacağız" diye konuştu. 
   
   
</TEXT>
</DOC>
